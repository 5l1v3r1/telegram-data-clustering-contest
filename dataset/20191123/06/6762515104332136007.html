<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-puchar-swiata-wisla-2019-wisla-stanela-na-wysokosci-zadania-ale-nie/2rw199f"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:50:39+00:00"/>
    <meta property="og:title" content="PŚ w Wiśle: nie obeszło się bez upadków"/>
    <meta property="og:description" content="Od trzech lat Wisła organizuje inaugurację. Co roku są jednak problemy z przygotowaniem skoczni. Teraz wydaje się, że obiekt jest najbezpieczniejszy, odkąd Wisła inauguruje sezon. Mimo tego, nie obeszło się bez upadków."/>
  </head>
  <body>
    <article>
      <h1>PŚ w Wiśle: nie obeszło się bez upadków</h1>
      <address><time datetime="2019-11-23T06:50:39+00:00">23 Nov 2019, 06:50</time> by <a rel="author" href="https://www.przegladsportowy.pl/autorzy/tomasz-kalemba" target="_blank">Tomasz Kalemba</a></address>
      <p>
        <b>
          <b>Od trzech lat Wisła organizuje inaugurację. Co roku są jednak problemy z przygotowaniem skoczni. Teraz wydaje się, że obiekt jest najbezpieczniejszy, odkąd Wisła inauguruje sezon. Mimo tego, nie obeszło się bez upadków.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>W sumie byliśmy świadkami pięciu upadków czterech zawodników. Z bliska śniegowi w Beskidach przyjrzeli się: Marius Lindvik, Thomas Aasen Markeng, Siergiej Tkaczenko i Decker Dean.</p>
      <p>- Zapoznałem się już z tym czymś białym i od soboty pracujemy już na sto procent. To coś jest bardzo zbliżone do śniegu. Mamy ciepło, jak na zimę, więc śnieg się topi, ale - zważając na warunki, jakie panowały w ostatnich dniach - skocznia była bardzo dobrze przygotowana. Znając Wisłę, to z dnia na dzień, ten zeskok będzie coraz lepszy. W niedzielę będziemy skakać już jak po stole. Trzeba było poświęcić trochę koncentracji na to, co się będzie działo na spadzie. Żeby lądowanie było przede wszystkim bezpieczne, bo trzeba dać sobie szansę skoczyć jeszcze w kolejnych dniach - mówił mistrz świata z normalnej skoczni Dawid Kubacki.</p>
      <related>
        <a href="http://www.tvp.pl/45461354?copy_id=45461367"/>
      </related>
      <p>- Nie była to najlepsza wizytówka skoków, ale musimy brać pod uwagę to, że jest ciepło. Poza tym w tygodniu padał deszcz. Jak na te warunki, zrobili naprawdę wiele. Pewnie delegat techniczny jeszcze poprosi, żeby poprawić zeskok przed konkursem drużynowym - przyznał Michal Doleżal, trener polskiej kadry.</p>
      <p>- Zeskok był dość trudny, a najważniejsze było bezpieczeństwo. Musiałem zadbać, jak to wszystko wygląda, więc część koncentracji była przeniesiona na lądowanie i hamowanie. To nie pozwalało skakać swobodnie. Po lądowaniu część śniegu zsypywała się i tworzyły się koleiny. Nie było to przyjemne. Z dnia na dzień powinno to jednak wyglądać lepiej, bo każdy skok ubija zeskok - powiedział Maciej Kot.</p>
      <p>
        <a href="https://literia.pl/najlepsze-sportowe-historie?utm_source=content&amp;utm_campaign=%5Bcontent%5D%5Bps%5Dreportaz">Sukcesy, porażki, dramaty. Kilkadziesiąt fascynujących podróży po świecie sportu. „Najlepsze sportowe historie” – reportaże „Przeglądu Sportowego”. Zamów już dziś! &gt;&gt;</a>
      </p>
      <p>- Po tej sporej ilości skoków, zeskok był dość mocno zniszczony. Skoczkowie, którzy testowali rano obiekt, mówili, że było w porządku. Potem pojawiły się jednak muldy - dodawał Jakub Wolny.</p>
      <p>Zeskok rzeczywiście wraz z każdym skokiem wyglądał coraz gorzej. Organizatorzy stawali jednak na głowie, by zrobić, co w ich mocy.</p>
      <p>- Zeskok był w porządku. Jak na tę pogodę, jaka jest, to skocznia jest przygotowana bardzo dobrze - mówił Kamil Stoch.</p>
      <p>- W pierwszej serii treningowej było jeszcze fajnie, ale potem zaczęło się robić niebezpiecznie.Bez ryzyka nie ma jednak zabawy. Trzeba sobie jednak radzić w każdych warunkach - przyznał Paweł Wąsek.</p>
      <p>- Nie ma katastrofy, ale skakaliśmy jednak na pół gwizdka, nie mając pewności. Co roku jednak jest lepiej. Mnie akurat znosi na lewą stronę, więc miałem utrudnione zadanie, bo mało kto tam skakał - śmiał się Aleksander Zniszczoł.</p>
    </article>
  </body>
</html>