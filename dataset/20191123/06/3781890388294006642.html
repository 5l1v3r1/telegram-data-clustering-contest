<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743180"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T06:27:00+00:00"/>
    <meta property="og:title" content="&quot;อ๋อย&quot;ยกเคส&quot;ธนาธร&quot;ชี้ระบบสกัดโกงลต.ไม่ใช้กับผูุ้ทุจริตร้ายแรง"/>
    <meta property="og:description" content="แต่ลงโทษอย่างรุนแรงต่อผู้ทำความผิดเล็กน้อย จวกทำให้เกิดความสุจริตเที่ยงธรรมไม่ได้ แถมถูกใช้เป็นเครื่องมือทางการเมือง"/>
  </head>
  <body>
    <article>
      <h1>"อ๋อย"ยกเคส"ธนาธร"ชี้ระบบสกัดโกงลต.ไม่ใช้กับผูุ้ทุจริตร้ายแรง</h1>
      <address>
        <time datetime="2019-11-23T06:27:00+00:00">23 Nov 2019, 06:27</time>
      </address>
      <p>
        <b>แต่ลงโทษอย่างรุนแรงต่อผู้ทำความผิดเล็กน้อย จวกทำให้เกิดความสุจริตเที่ยงธรรมไม่ได้ แถมถูกใช้เป็นเครื่องมือทางการเมือง</b>
      </p>
      <p>เมื่อวันที่ 23 พ.ย. นายจาตุรนต์ ฉายแสง อดีตประธานยุทธศาสตร์พรรคไทยรักชาติ โพสต์เฟซบุ๊กใจความสรุปว่ากรณีที่ศาลรัฐธรรมนูญมีคำสั่งให้นายธนาธร จึงรุ่งเรืองกิจ หัวหน้าพรรคอนาคตใหม่ พ้นจากการเป็นส.ส.นั้น เหตุผลที่ใช้ในการตัดสินดูจะค่อนข้างเป็นเรื่องทางเทคนิคเกี่ยวกับการโอนหุ้นและการถือครองหุ้นเสียมาก เข้าใจว่าที่รัฐธรรมนูญบัญญัติห้ามไม่ให้ผู้สมัครรับเลือกตั้งเป็นเจ้าของสื่อมวลชนก็เพื่อป้องกันไม่ให้ผู้สมัครรับเลือกตั้งใช้สื่อในมือของตนเอาเปรียบผู้สมัครคนอื่นๆ ประเด็นที่จะเป็นที่น่าสนใจติดตามก็คือ มีรัฐมนตรีและส.ส.อีกหลายสิบคนที่ถูกร้องเรื่องการถือหุ้นเป็นเจ้าของบริษัทที่ทำกิจการสื่ออยู่ ผลการพิจารณาเรื่องนี้จะเป็นอย่างไร นอกจากนี้ ยังมีกรณีอื้อฉาวที่คู่สมรสของส.ส.เป็นเจ้าของสื่อมวลชน และกำลังใช้สื่อในทางให้คุณให้โทษทางการเมืองอย่างโจ่งแจ้ง เรื่องเหล่านี้นอกจากน่าสนใจติดตามว่าจะถูกดำเนินการอย่างไรแล้ว ผลสุดท้ายยังอาจบอกสังคมได้อย่างดีว่า กฎกติกาที่ห้ามนักการเมืองเป็นเจ้าของสื่อมวลชนนั้น มีผลตรงตามวัตถุประสงค์ที่ตั้งไว้สวยหรูแต่แรกหรือไม่<br/><br/>ถ้ามองย้อนกลับไปจะพบว่า ในการเลือกตั้งครั้งที่ผ่านมา นายธนาธรต้องแข่งขันกับแคนดิเดทนายกฯ บางคนที่สามารถใช้โครงการและงบประมาณของรัฐอย่างไม่จำกัด ทั้งยังสามารถใช้สื่อของรัฐทั้งหมด รวมทั้งยังมีอำนาจพิเศษแทรกแซงสื่อมวลชนทั้งของรัฐและเอกชนในทางที่เป็นประโยชน์ต่อตนเองได้โดยไม่ผิดกฎหมายใดๆ เมื่อการเลือกตั้งผ่านไป นายธนาธรซึ่งไม่ได้ใช้สื่อของตนเองในการหาเสียง กลับเป็นผู้ถูกลงโทษถึงขั้นต้องพ้นจากการเป็นส.ส. ย่อมมีคำถามตามมาอย่างไม่อาจหลีกเลี่ยงได้ว่า ระบบและการบังคับใช้กฎหมายมีผลทำให้เกิดความเป็นธรรมขึ้นหรือไม่ หลายปีมานี้ ระบบที่ใช้ป้องกันปราบปรามการทุจริตในการเลือกตั้งไม่ได้จัดการกับผู้ทุจริตร้ายแรง แต่ลงโทษอย่างรุนแรงต่อผู้ทำความผิดเล็กน้อย ยังมีการเชื่อมโยงเรื่องนี้เข้ากับการยุบพรรคการเมือง ทำให้ส.ส.ที่เป็นกรรมการบริหารพรรคพ้นจากความเป็นส.ส.เพราะถูกเพิกถอนสิทธิ์เลือกตั้ง การลงโทษบุคคลเพราะความเกี่ยวพันกับองค์กร ทั้งๆ ที่ไม่ได้กระทำผิดใดๆ เช่นนี้ไม่เกิดประโยชน์ต่อการป้องกันและปราบปรามการทุจริตในการเลือกตั้ง แต่กลายเป็นวิธีการที่ใช้เพื่อให้เกิดผลทางการเมืองในภาพใหญ่ ในหลายปีมานี้ ระบบที่อวดอ้างว่ามีไว้ป้องกันปราบปรามการทุจริตในการเลือกตั้ง ทำไปทำมาก็ไม่สามารถทำให้เกิดความสุจริตเที่ยงธรรมได้ แต่กลับถูกใช้เป็นเครื่องมือทางการเมืองของฝ่ายใดฝ่ายหนึ่ง<br/><br/>น่าเสียดายที่นายธนาธรไม่มีโอกาสทำหน้าที่สมาชิกสภาผู้แทนราษฎรตามที่ประชาชนเลือกมา แต่ก็น่าชื่นชมที่นายธนาธรยังมีความมุ่งมั่นที่จะต่อสู้ทางการเมืองตามอุดมการณ์ของตนอย่างมั่นคงต่อไป กรณีของนายธนาธรอาจจะทำให้คนจำนวนหนึ่งผิดหวังเสียใจ แต่กรณีนี้จะทำให้คนจำนวนมาก ทั้งผู้ที่เห็นความเป็นไปของบ้านเมืองมานาน และคนรุ่นใหม่ทั้งหลาย สนใจศึกษาปัญหาของบ้านเมืองเพื่อหาทางออกให้แก่ประเทศนี้ร่วมกันต่อไป.</p>
    </article>
  </body>
</html>