<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/bombplus/gynaika/story/1031012/poso-epireazei-tin-anaptyxi-toy-paidioy-o-pateras"/>
    <meta property="og:site_name" content="Newsbomb"/>
    <meta property="article:published_time" content="2019-11-23T06:05:00+00:00"/>
    <meta property="og:title" content="Πόσο επηρεάζει την ανάπτυξη του παιδιού ο πατέρας;"/>
    <meta property="og:description" content=" Ποιος ο ρόλος του πατέρα στην ψυχική  ανάπτυξη του παιδιού;"/>
  </head>
  <body>
    <article>
      <h1>Πόσο επηρεάζει την ανάπτυξη του παιδιού ο πατέρας;</h1>
      <h2> Ποιος ο ρόλος του πατέρα στην ψυχική  ανάπτυξη του παιδιού;</h2>
      <address><time datetime="2019-11-23T06:05:00+00:00">23 Nov 2019, 06:05</time> by <a rel="author">Newsroom</a></address>
      <p>Η εμπλοκή του<b> πατέρα</b> στην <b>ανατροφή του παιδιού</b> παίζει καθοριστικό ρόλο στην μελλοντική ανάπτυξή του.</p>
      <p>Ο πατέρας δεν είναι μόνο το πρότυπο, ο άνθρωπος που φροντίζει την οικογένεια, είναι επίσης αυτός που <b>διαπαιδαγωγεί με λόγια και έργα τα παιδιά</b> του προκειμένου να αποκτήσουν αυτοπεποίθηση και να είναι σε θέση αργότερα, ως ενήλικες, να αντιμετωπίσουν τις δυσκολίες της ζωής.</p>
      <p>Όπως μάλιστα προκύπτει από έρευνα που έγινε στο πλαίσιο του <a href="https://www.all4kids.org/2018/06/07/a-fathers-impact-on-child-development/">«Fatherhood Project»,</a> ενός μη κερδοσκοπικού προγράμματος για την πατρότητα, η ενεργή εμπλοκή του πατέρα στην ψυχολογία και την ανάπτυξη του παιδιού είναι κάτι παραπάνω από σημαντική. Συγκεκριμένα:</p>
      <ul>
        <li>Η συμμετοχή του πατέρα από τις πρώτες κιόλας ημέρες στη ζωή του παιδιού, σχετίζεται με θετικά αποτελέσματα όσον αφορά στην υγεία του όπως είναι για παράδειγμα η αύξηση βάρους στα πρόωρα βρέφη.</li>
        <li>Η στενή σχέση πατέρα -παιδιού (αγάπη και σαφή όρια) το βοηθά να είναι συναισθηματικά αλλά και κοινωνικά ασφαλής.</li>
        <li>Τα υψηλά επίπεδα εμπλοκής του πατέρα συσχετίζονται με υψηλότερα επίπεδα κοινωνικότητας, αυτοπεποίθησης και αυτοελέγχου στα παιδιά. Υπάρχουν λιγότερες πιθανότητες να έχουν κακή συμπεριφορά στο σχολείο ή να εκδηλώσουν επικίνδυνες συμπεριφορές κατά την εφηβεία.</li>
        <li>Η παρουσία του πατέρα μειώνει τα ψυχολογικά προβλήματα και τα ποσοστά κατάθλιψης στις νέες γυναίκες.</li>
      </ul>
      <p>Συμπερασματικά, ο αντίκτυπος που έχει η παρουσία του πατέρα στη ζωή του παιδιού είναι πολύ σημαντικός αφού ο ρόλος του είναι συμπληρωματικός με αυτόν της μητέρας γι΄αυτό και θεωρείται εξίσου αναγκαίος.</p>
      <p>Ακριβώς όπως υπάρχουν πολλές θετικές πλευρές από την εμπλοκή του πατέρα, οι επιπτώσεις της απουσίας του μπορούν να είναι επιζήμιες.</p>
      <p>
        <b>Δείτε ποιες είναι αυτές στη gallery που ακολουθεί:</b>
      </p>
      <slideshow>
        <figure>
          <img src="https://nb.bbend.net/media/news/2019/11/20/1031012/photos/full/rolos-tou-patera-1.jpg"/>
          <figcaption>Τα παιδιά έχουν μειωμένη αυτοεκτίμηση και νοιώθουν ένα αίσθημα εγκατάλειψης όταν ο πατέρας τους δεν εμπλέκεται στη ζωή τους.<cite>pixabay.com</cite></figcaption>
        </figure>
        <figure>
          <img src="https://nb.bbend.net/media/news/2019/11/20/1031012/photos/full/rolos-tou-patera-2.jpg"/>
          <figcaption>Τα προβλήματα συμπεριφοράς είναι περισσότερα. Πολλά παιδιά γίνονται επιθετικά και απότομα σε μια προσπάθεια να συγκαλύψουν τους βασικούς φόβους, την αγωνία ακόμα και τη δυστυχία που αισθάνονται.<cite>Γιατί όπως είπε και ο Νίτσε, « αν κάποιος δεν είχε έναν καλό πατέρα, τότε πρέπει να δημιουργήσει έναν».</cite></figcaption>
        </figure>
        <figure>
          <img src="https://nb.bbend.net/media/news/2019/11/20/1031012/photos/full/rolos-tou-patera-6.jpg"/>
          <figcaption>Τα παιδιά που απουσιάζει από το σπίτι ο πατέρας, είναι πιο πιθανό να κάνουν συνεχώς κοπάνες από το σχολείο, να παίρνουν αποβολές και επίσης είναι πιθανότερο να εγκαταλείψουν το σχολείο στην ηλικία των 16 ετών.<cite>pixabay.com</cite></figcaption>
        </figure>
        <figure>
          <img src="https://nb.bbend.net/media/news/2019/11/20/1031012/photos/full/rolos-tou-patera-5.jpg"/>
          <figcaption>Μελέτη ανέφερε ότι τα παιδιά προσχολικής ηλικίας που δεν ζουν με τους δύο βιολογικούς τους γονείς έχουν 40 φορές περισσότερες πιθανότητες να υποστούν σεξουαλική κακοποίηση.&lt;br /&gt;&lt;br /&gt;&lt;br /&gt;<cite>pixabay.com</cite></figcaption>
        </figure>
        <figure>
          <img src="https://nb.bbend.net/media/news/2019/11/20/1031012/photos/full/rolos-tou-patera-4.jpg"/>
          <figcaption>Η απουσία του πατέρα επηρεάζει όχι μόνο την ψυχική υγεία του παιδιού αλλά και την σωματική (ψυχοσωματικά συμπτώματα, οξύς και χρόνιος πόνος, άσθμα, πονοκεφάλους, πόνο στο στομάχι).<cite>pixabay.com</cite></figcaption>
        </figure>
        <figcaption>
          <b>GALLERY</b>
        </figcaption>
      </slideshow>
      <p>
        <b>Συμβουλές για τους μπαμπάδες</b>
      </p>
      <p>Είναι ζωτικής σημασίας ο πατέρας να καταβάλλει κάθε προσπάθεια για να συμμετέχει ενεργά στη ζωή του παιδιού του. Οι τρόποι είναι απλοί:</p>
      <ul>
        <li>Είναι σημαντικό να μιλάει<b> θετικά για την μητέρα του παιδιού του</b>. Ειδικά σε περίπτωση διαζυγίου η αποφυγή εντάσεων, τσακωμών και διαπληκτισμών μεταξύ του πρώην ζευγαριού μόνο όφελος θα έχει για το παιδί.Μπορεί να ακούγεται εύκολο, δυστυχώς όμως τα γεγονότα αποδεικνύουν το αντίθετο.</li>
        <li>Τι <b>γονιός θέλει να είναι;</b> Είκοσι χρόνια μετά, τι ελπίζει ότι τα παιδιά του θα λένε για τον πατέρα τους; Η απάντηση σε αυτές τις ερωτήσεις θα τον καθοδηγήσει σε σημαντικές αποφάσεις για τα παιδιά του.</li>
        <li>Πρέπει να <b>υιοθετήσει μια συνήθεια</b> που θα αφορά αυτόν και το παιδί του. Μπορεί να είναι μια δραστηριότητα, ένα παιχνίδι, ακόμα και μια βόλτα. Το τελετουργικό δεν χρειάζεται να είναι την ίδια μέρα κάθε μήνα, αλλά θα πρέπει να πραγματοποιείται με συνέπεια γιατί το παιδί υπολογίζει σε αυτό.</li>
        <li><b>Χρόνος.</b> Πολύτιμος και ελάχιστος, ειδικά ο ελεύθερος για τους περισσότερους γονείς αλλά απόλυτα αναγκαίος για το παιδί. Ο πατέρας πρέπει να αφιερώνει χρόνο στο παιδί του για να μάθει τι σκέφτεται, πώς περνά στο σχολείο, τι το απασχολεί, τι φοβάται. Κυρίως όμως να στείλει το μήνυμα ότι είναι εκεί διαθέσιμος ανά πάσα στιγμή για όποτε τον χρειαστεί.</li>
      </ul>
      <p>Ένας πατέρας μπορεί να κάνει τη διαφορά στη ζωή του παιδιού του και τα οφέλη θα είναι …μακράς διαρκείας! Και όπως είπε και ο Νίτσε, <i>«αν κάποιος δεν είχε έναν καλό πατέρα, τότε πρέπει να δημιουργήσει έναν».</i></p>
      <p>
        <i>Με πληροφορίες από το <a href="https://www.all4kids.org/2018/06/07/a-fathers-impact-on-child-development/">www.all4kids.org</a></i>
      </p>
    </article>
  </body>
</html>