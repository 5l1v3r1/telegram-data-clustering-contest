<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/felietony/euro-2020-michal-pazdan-nie-jest-brany-pod-uwage-przez-jerzego-brzeczka-or-felieton/1n7pe9q"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:36:00+00:00"/>
    <meta property="og:title" content="Wichniarek: Pazdan odstrzelony jak kaczka [FELIETON]"/>
    <meta property="og:description" content="Niedawno Polacy zakończyli eliminacje mistrzostw Europy. Biało-Czerwoni finiszowali jako liderzy. Artur Wichniarek pokusił się o podsumowanie występu podopiecznych Jerzego Brzęczka i ocenił kto najwięcej wygrał, a kto przegrał w kwalifikacjach."/>
  </head>
  <body>
    <article>
      <h1>Wichniarek: Pazdan odstrzelony jak kaczka [FELIETON]</h1>
      <address><time datetime="2019-11-23T06:36:00+00:00">23 Nov 2019, 06:36</time> by <a rel="author" href="https://www.przegladsportowy.pl/autorzy/artur-wichniarek" target="_blank">Artur Wichniarek</a></address>
      <p>
        <b>Niedawno Polacy zakończyli eliminacje mistrzostw Europy. Biało-Czerwoni finiszowali jako liderzy. Artur Wichniarek pokusił się o podsumowanie występu podopiecznych Jerzego Brzęczka i ocenił kto najwięcej wygrał, a kto przegrał w kwalifikacjach.</b>
      </p>
      <ul>
        <li>Artur Wichniarek w swoim kolejnym felietonie w „Przeglądzie Sportowym” ocenia eliminacje Euro 2020 w wykonaniu Polaków</li>
        <li>W szkolnej skali na czwórkę oceniam postawę naszej reprezentacji w zakończonych eliminacjach mistrzostw Europy. 25 zdobytych punktów robi wrażenie – pisze były reprezentant Polski i zawodnik m.in. Arminii Bielefed</li>
        <li>Przegrani: Michał Pazdan – w Słowenii po jego błędzie straciliśmy gola i posypało się. Żeby było sprawiedliwie, w Lublanie cały zespół zagrał kiepsko, lecz Pazdan popełniając ewidentny błąd bramkowy i został kozłem ofiarnym – zaczyna listę przegranych mistrzostw Wichniarek. Dalej pisze o wygranych</li>
      </ul>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>W szkolnej skali na czwórkę oceniam postawę naszej reprezentacji w zakończonych eliminacjach mistrzostw Europy. 25 zdobytych punktów robi wrażenie. Ktoś mógłby powiedzieć, że grupa nie była silna, ale nie ma to znaczenia. Szacunek za to osiągnięcie dla trenera Jerzego Brzęczka i jego chłopaków. Przypomnę jedynie, że kiedyś w grupie eliminacyjnej nie byliśmy w stanie ograć u siebie Łotwy, brałem zresztą w tym udział... Teraz o sześć punktów zdystansowaliśmy Austriaków, a biorąc pod uwagę kluby, które oni reprezentują, są ekipą porównywalną z nami, wyłączając oczywiście Roberta Lewandowskiego.</p>
      <p>Po obiecującym początku, gdy w Lidze Narodów zagraliśmy bardzo dobrą połowę meczu przeciwko Włochom, na kolejny podobny występ musieliśmy poczekać aż do spotkania z Izraelem w Warszawie, a ostatnim – na poziomie zbliżonym do dwóch wspomnianych była przed tygodniem gra w Izraelu, dokładnie 65 minut.</p>
      <p>Wielka ochota do gry poparta wysokim pressingiem, wymiana pozycji, sporo ruchu bez piłki, po stracie błyskawiczna chęć jej odzyskania, już na połowie rywala, no i dużo „małej”, kombinacyjnej gry na jeden, dwa kontakty w środkowej strefie boiska. W Jerozolimie bardzo ładnie wyglądała współpraca Krychowiaka, Bielika, Frankowskiego, Zielińskiego i Szymańskiego. Dlaczego więc wcześniej oglądaliśmy to tak rzadko? Z mojej strony to zarzut najcięższego kalibru. Z jakich przyczyn, po grubo ponad roku kadencji obecnego selekcjonera nie jesteśmy w stanie ustabilizować gry na wysokim poziomie? Bo potrafimy! Trener, sztab, analitycy muszą zatem główkować, by od marca grono zawodników szykowanych do pierwszej jedenastki oraz zmiennicy na EURO wychodzili na boisko z powtarzalnością solidnej, ciekawej gry, a nie prezentowali ją od wielkiego dzwonu. Bo jeżeli tak miałoby to wyglądać, znowu będzie wielki dzwon rozczarowania.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>***</p>
      <p>Podium wygranych i przegranych Artura Wichniarka wygląda następująco.</p>
      <p>Przegrani: Michał Pazdan – w Słowenii po jego błędzie straciliśmy gola i posypało się. Żeby było sprawiedliwie, w Lublanie cały zespół zagrał kiepsko, lecz Pazdan popełniając ewidentny błąd bramkowy i został kozłem ofiarnym. A nawet nie kozłem, a kaczką, która w trakcie wczesnojesiennego polowania tak szybko została odstrzelona, że w gęstwinie ogary nie potrafiły jej znaleźć... Michał spadł/odnalazł się daleko, na trybunach PGE Narodowego.</p>
      <p>Mateusz Klich – zaczynał jak żelazny podstawowy, jednak jego bezbarwność doprowadziła do tego, że na finiszu eliminacji stracił miejsce w składzie, a dziś jest... No właśnie, którym wyborem Brzęczka jest dziś pomocnik Leeds?</p>
      <p>Krychowiak, Bielik, Góralski – taka jest kolejność „ósemek” i „szóstek” w talii Brzęczka. Trio, które zawiodło, uzupełnia Karol Linetty. Zupełnie zniknął z radaru i jest tako samo niespełnionym reprezentantem, jakim ja pozostałem. Tyle, że Karol był regularnie powoływany do kadry, a ja nie, bo często mówiłem kłującą w oczy prawdę.</p>
      <p>Listę wygranych otwiera, co dla wielu oczywiste, Robert Lewandowski, dźwigający na barkach tę reprezentację, wszak nie tylko zdobywa bramki, lecz jest aktywny w grze całego zespołu. Z dzisiejszego punktu widzenia bardzo egzotycznie wyglądały dywagacje z początku eliminacji, czy zamiast „Lewego” może grać Krzysztof Piątek (notabene w Izraelu miał dobre momenty). Robert wskoczył i utrzymuje się na pułapie nieosiągalnym dla żadnego z polskich piłkarzy, a Piątek za moment z Milanu może zostać wypożyczony do Genui.</p>
      <p>Dwójką wśród wygranych jest Wojtek Szczęsnych. Wykorzystał pecha, czyli kontuzję Łukasza Fabiańskiego. Uważam, że walka o miano bramkarza numer 1 w trakcie przyszłorocznego EURO już się rozstrzygnęła. Na korzyść Wojtka. W Juventusie wszedł na bardzo wysoki poziom i widać, iż nauki pobierane na treningach od Buffona przyswaja bardzo dobrze.</p>
      <p>No i największy wygrany – Sebastian Szymański. Chłopak zalicza imponującą jesień. Pokazał talent w Legii, a następnie poszedł do klubu średniej klasy, w którym z miejsca znalazł... miejsce w podstawowym składzie. Grał, był w rytmie meczowym, łapał pewność siebie. W mojej ocenie wybranie Dinama Moskwa było właściwym posunięciem. W kadrze wykorzystał szansę od Brzęczka, pieczętując to pięknym golem wbitym Słowenii.</p>
      <p>***</p>
      <p>Jakoś trudno mi podniecać się turniejem, który turniejem nie będzie w klasycznym rozumieniu. Ale nawet jeśli te mistrzostwa, głównie ze względu na logistykę, będą wykoślawione – grać w piłkę trzeba. Czego się spodziewam po naszej reprezentacji? Mamy piłkarzy mogących pokusić się o wyjście z grupy. A później? Nie oczekuję niczego wielkiego, bo podkreślam – mamy potencjał, a na pytanie, dlaczego stanowczo zbyt rzadko jest uwalniany, niech odpowie sztab lub tej odpowiedzi poszuka.</p>
      <p>„Wichniarek krytykuje!” – taki zarzut usłyszałem z wielu stron od momentu mojego pojawienia się w roli eksperta i komentatora. Wichniarek nie krytykuje, a mówi to, co widzi na boisku. Nie zmyśla, nie zaklina rzeczywistości, a tu z każdej strony, łącznie ze sztabem kadry słyszę: Wichniarek krytykant lub słowa, które padły podczas konferencji po meczu w Izraelu z ust JB: „Wichniarek często mija się z prawdą”! Uśmiecham się, bo cieszy mnie to i jestem dumny niczym PAW, słysząc, że selekcjoner o mnie mówi, gdyż nawet gdy byłem czynnym piłkarzem, nieczęsto zdarzało się, by trener kadry wypowiadał się na mój temat.</p>
      <p>A ja TYLKO chciałbym widzieć to, o czym już pisałem na początku felietonu. Częściej widzieć elementy nowoczesnej piłki, którą reprezentanci pokazują w swoich klubach. STAĆ ICH NA TO. Wtedy będę pierwszy się kajał, bił brawo i postawię wielką kawę, jeśli drużyna Jerzego Brzęczka będzie prezentować się już od marcowych meczów towarzyskich tak jak przez tych 65 minut w Jerozolimie. Ale będę też pierwszy, by zganić za pozostałą część, byle jakiej gry.</p>
    </article>
  </body>
</html>