<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232792/"/>
    <meta property="og:site_name" content="Українська правда"/>
    <meta property="article:published_time" content="2019-11-23T06:00:15+00:00"/>
    <meta property="og:title" content="Головні новини п’ятниці і ночі: аварія танкера, &quot;посада через постіль&quot;"/>
    <meta property="og:description" content="Міністр Криклій хоче звільнити скандальну заступницю, під Одесою танкер викинуло на мілину — новини, які були актуальні 22 листопада."/>
  </head>
  <body>
    <article>
      <h1>Головні новини п’ятниці і ночі: аварія танкера, "посада через постіль"</h1>
      <address>
        <time datetime="2019-11-23T06:00:15+00:00">23 Nov 2019, 06:00</time>
      </address>
      <p>Міністр Криклій хоче звільнити скандальну заступницю, під Одесою танкер викинуло на мілину — новини, які були актуальні 22 листопада.</p>
      <p>
        <b>Про Криклія</b>
      </p>
      <p>Міністр інфраструктури Владислав Криклій на наступному засіданні Кабінету міністрів <a href="https://www.pravda.com.ua/news/2019/11/22/7232750/">проситиме</a> про звільнення заступниці з питань європейської інтеграції Олександри Клітіної — 19 листопада у мережу злили запис розмови депутатів від "Слуги народу", де вони обговорюють Клітіну, яка нібито потрапила на посаду "через ліжко".</p>
      <p>Олександра Клітіна <a href="https://www.pravda.com.ua/news/2019/11/22/7232759/">заявляє</a>, що у скандалу є замовники і що вона подаватиме до суду.</p>
      <p>
        <b>Про танкер</b>
      </p>
      <p>Поблизу Одеси <a href="https://www.pravda.com.ua/news/2019/11/22/7232723/">сів</a> на мілину танкер "Делфі", власник не дозволяв екіпажу покинути судно, а рятувальні катери не могли підійти через шторм.</p>
      <p>Пізніше рятувальники <a href="https://www.pravda.com.ua/news/2019/11/22/7232746/">евакуювали</a> усіх трьох членів екіпажу.</p>
      <p>Вміст <a href="https://www.pravda.com.ua/news/2019/11/22/7232780/">нафтопродуктів</a> у воді на місці аварії танкера перевищує гранично допустиму концентрацію в 90 разів.</p>
      <p>
        <b>Про телеграм-канал "Української правди"</b>
      </p>
      <p>Щойно стало відомо, що у "Української правди" є новинний телеграм-канал "<a href="https://cutt.ly/4eyAMVj">УП. Стрічка</a>". На нього вже підписалося більше чотирьох тисяч людей і кількість підписників стрімко зростає.</p>
      <p>Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей <a href="https://cutt.ly/4eyAMVj">канал</a>.</p>
      <p>
        <b>Про інші важливі новини</b>
      </p>
      <p>Олігарху Ігорю Коломойському законодавчо <a href="https://www.epravda.com.ua/news/2019/11/22/654030/">заборонять</a> повернути Приватбанк — таку умову висунув МВФ. Сам же колишній власник Приватбанку впевнений, що скоро <a href="https://www.pravda.com.ua/news/2019/11/22/7232778/">поверне собі цей банк</a>.</p>
      <p>Глава Офісу президента Андрій Богдан напередодні виборів президента <a href="https://www.pravda.com.ua/news/2019/11/22/7232716/">отримав</a> акредитацію у ЦВК як журналіст телеканалу "1+1" і обходив антикорупційне законодавство на держслужбі за трьох різних президентів.</p>
      <p>Ексвласника VAB Банку Олега Бахматюка <a href="https://www.pravda.com.ua/news/2019/11/22/7232736/">оголосили</a> у національний розшук.</p>
      <p>Екснардеп Ігор Луценко <a href="https://www.pravda.com.ua/news/2019/11/22/7232744/">заявив</a>, що депутат від "Слуги народу" Сергій Литвиненко фігурує у провадженні щодо вбивства активіста Юрія Вербицького під час Майдану, зокрема, він 24 рази говорив по телефону з координатором "тітушок".</p>
      <p>Міністр Кабінету міністрів Дмитро Дубілет <a href="https://www.pravda.com.ua/news/2019/11/22/7232709/">заявив</a>, що в жовтні-листопаді кількість документів, які центральні органи влади надсилають одне одному в паперовій формі, різко знизилася.</p>
      <p>Директор Державного бюро розслідувань Роман <a href="https://www.pravda.com.ua/news/2019/11/23/7232784/">Труба заявив</a>, що оприлюднені на Telegram-каналі записи розмов нібито з кабінету директора ДБР "були до певної міри очікувані".</p>
      <p>Лідер політичної партії "Слуга народу", нардеп Олександр Корнієнко заявив про наміри провести "<a href="https://www.pravda.com.ua/news/2019/11/23/7232790/">Трускавець-2</a>" для народних обранців, зокрема, щоб дати їм знання із цифрової грамотності.</p>
      <footer>Українська правда</footer>
    </article>
  </body>
</html>