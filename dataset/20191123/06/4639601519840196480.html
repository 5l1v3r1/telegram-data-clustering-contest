<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/world/kolomvia-treis-nekroi-apo-enopli-epithesi-se-astynomiko-tmima/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T06:37:12+00:00"/>
    <meta property="og:title" content="Κολομβία: Τρεις νεκροί από ένοπλη επίθεση σε αστυνομικό τμήμα"/>
    <meta property="og:description" content="Τρεις αστυνομικοί σκοτώθηκαν και επτά ακόμη τραυματίστηκαν στην Κολομβία σε επίθεση με γκαζάκια εναντίον αστυνομικού τμήματος στη Σανταντέρ ντε Κουλιτσάο, στην επαρχία Κάουκα της νοτιοδυτικής Κολομβίας"/>
  </head>
  <body>
    <article>
      <h1>Κολομβία: Τρεις νεκροί από ένοπλη επίθεση σε αστυνομικό τμήμα</h1>
      <h2>Τρεις αστυνομικοί σκοτώθηκαν και επτά ακόμη τραυματίστηκαν στην Κολομβία σε επίθεση με γκαζάκια εναντίον αστυνομικού τμήματος στη Σανταντέρ ντε Κουλιτσάο, στην επαρχία Κάουκα της νοτιοδυτικής Κολομβίας</h2>
      <address><time datetime="2019-11-23T06:37:12+00:00">23 Nov 2019, 06:37</time> by <a rel="author">ΤοΒΗΜΑ Team</a></address>
      <p>Τρεις αστυνομικοί σκοτώθηκαν και επτά ακόμη τραυματίστηκαν στην Κολομβία σε επίθεση με γκαζάκια εναντίον αστυνομικού τμήματος στη Σανταντέρ ντε Κουλιτσάο, στην επαρχία Κάουκα της νοτιοδυτικής Κολομβίας, ανακοίνωσαν οι Αρχές της πόλης.</p>
      <p>«Σημειώθηκε επίθεση με γκαζάκια εναντίον αστυνομικού τμήματος, από την οποία δυστυχώς σκοτώθηκαν τρεις άνθρωποι και τραυματίστηκαν επτά», εκ των οποίων οι δύο σοβαρά, ανακοίνωσε ο γραμματέας του δημάρχου Χάιμε Ασπρίγια.</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>Ωστόσο, οι τοπικές Αρχές αποκλείουν η επίθεση αυτή, που σημειώθηκε περίπου στις 21:00 τοπική ώρα (04:00 ώρα Ελλάδας), να συνδέεται με το κίνημα διαμαρτυρίας εναντίον του προέδρου της Κολομβίας, Ιβάν Ντούκε.</p>
      <p>Εκτιμούν ότι ευθύνονται ένοπλες οργανώσεις που δρουν στην Κάουκα, μια περιοχή στρατηγικής σημασίας για τη διακίνηση μαριχουάνας και κοκαΐνης.</p>
      <p>«Είναι μια επίθεση οργανωμένων ομάδων που διαθέτουν μέσα και συνδέονται με τα ναρκωτικά» τόνισε ο Ασπρίγια.</p>
      <p>Ο Ντούκε καταδίκασε στο Twitter «αυτήν τη δειλή, τρομοκρατική επίθεση», δίνοντας εντολή «στις δυνάμεις της τάξης να εντοπίσουν τους υπευθύνους» και εκφράζοντας την αλληλεγγύη του προς «τους συγγενείς των ηρώων αυτών».</p>
      <p>Από την πλευρά του, ο υπουργός Άμυνας της Κολομβίας, Κάρλος Χολμς Τρουχίγιο, επισήμανε ότι από την έκρηξη υπέστησαν ζημιές και γειτονικά κτίρια, στα οποία κατοικούν πολίτες.</p>
      <p>Ο Ασπρίγια δήλωσε ότι η δημαρχία θα ανακοινώσει την επιβολή απαγόρευσης κυκλοφορίας στην πόλη έως την Κυριακή, προκειμένου να διασφαλιστεί η δημόσια τάξη και η ασφάλεια των κατοίκων.</p>
      <p>Διαφωνούντες πρώην αντάρτες Farc, που έχουν απορρίψει την ειρηνευτική συμφωνία του 2016, μέλη του ELN, της τελευταίας οργάνωσης ανταρτών στην Κολομβία, αλλά και συμμορίες διακίνησης ναρκωτικών μάχονται για τον έλεγχο της επαρχίας Κάουκα, όπου υπάρχουν τεράστιες εκτάσεις ναρκοκαλλιεργειών και από όπου αναχωρούν μεγάλα φορτία ναρκωτικών με προορισμό τις ΗΠΑ.</p>
      <p>Η επαρχία αυτή ήταν πρόσφατα επίκεντρο δολοφονιών ηγετών των αυτοχθόνων και υπέρμαχων των ανθρωπίνων δικαιωμάτων.</p>
      <p>Στα τέλη Οκτωβρίου και τις αρχές Νοεμβρίου 16 άνθρωποι σκοτώθηκαν, στην πλειονότητά τους αυτόχθονες, σύμφωνα με το Συνήγορο του Πολίτη.</p>
      <p>Από την αρχή του έτους το γραφείο στην Κολομβία της Ύπατης Αρμοστείας του ΟΗΕ για τα Ανθρώπινα Δικαιώματα έχει καταγράψει τουλάχιστον 52 δολοφονίες στην περιοχή όπου ζουν οι αυτόχθονες Νάσα, στο βόρειο τμήμα της Κάουκα.</p>
      <p>Η κυβέρνηση της Κολομβίας έχει ανακοινώσει την ανάπτυξη στην Κάουκα μιας ειδικής δύναμης που αποτελείται από 2.500 στρατιωτικούς προς αντιμετώπιση των αντιφρονούντων των Farc.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>