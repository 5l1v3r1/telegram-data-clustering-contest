<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/starejsi-domacini-zrtve-goljufivega-makedonca"/>
    <meta property="og:site_name" content="Primorske novice"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Starejši domačini žrtve goljufivega Makedonca"/>
    <meta property="og:description" content="Pred nekaj tedni so domačine na Ajdovskem in Goriškem vznemirile novice, da so neznanci ogoljufali več starejših občanov. Popravila streh, vodovodnih instalacij in podobno so bili le izgovori, s katerimi so se jim približali. Policisti so za več kaznivih dejanj zdaj osumili 37-letnega Makedonca."/>
  </head>
  <body>
    <article>
      <h1>Starejši domačini žrtve goljufivega Makedonca</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Sijan Pretnar</a></address>
      <p>
        <b>Pred nekaj tedni so domačine na Ajdovskem in Goriškem vznemirile novice, da so neznanci ogoljufali več starejših občanov. Popravila streh, vodovodnih instalacij in podobno so bili le izgovori, s katerimi so se jim približali. Policisti so za več kaznivih dejanj zdaj osumili 37-letnega Makedonca.</b>
      </p>
      <figure>
        <img src="https://static.primorske.si/foto/highres/kronika/720942_271-starejsi_001.jpg"/>
        <figcaption>Policisti starejše občane opozarjajo, naj bodo bolj previdni ob srečanjih z neznanci.  Foto: Pixabay</figcaption>
      </figure>
      <p><b>SEVERNA PRIMORSKA</b> &gt; Zneski, ki jih je osumljeni izvabil od žrtev, niso bili majhni. V enem primeru naj bi mu žrtev izročila več tisoč evrov. Storilca sta jo menda peljala celo do banke, da je dvignila denar in jima ga predala. Policisti so oktobra v nekaj dneh dobili več podobnih prijav.</p>
      <p>V eno od vasi na Ajdovskem sta se do doma starejše domačinke z manjšim belim tovornim vozilom pripeljala moška in jo prepričala, da je treba streho popraviti, ker pušča. Najprej sta prišla v hišo, nato sta se povzpela na streho, da bi jo prebarvala s posebnim premazom. Po uri in pol sta se vrnila s strehe in za delo domačinki zaračunala več tisoč evrov, čeprav strehe sploh ni bilo treba popraviti. Moška naj bi po pripovedovanju opeharjene ženske govorila v tujem jeziku.</p>
      <p>Naslednji dan so policiste obvestili še o neznancu, ki je popravilo strehe ponujal starejši domačinki v Mirnu. Skoraj jo je že prepričal, da bi mu izročila nekaj sto evrov, a je to še pravi čas preprečila sorodnica, ki je moškega srednjih let nagnala.</p>
      <p>Novogoriški policisti so preiskovali tudi podobno dogajanje v eni od briških vasi. Neznana moška sta prišla do starejšega domačina in mu natvezila, da v hiši pušča voda in da bosta to popravila. Eden je šel v kopalnico in zatem še v drugi prostor, drugi pa je medtem starejšega moškega zamotil s pogovorom. Šele kasneje so ugotovili, da je lažni vodovodar brskal po hiši in v eni od omar našel večjo vsoto gotovine. S plenom sta nato neznanca odšla.</p>
      <p>Policisti ajdovske in novogoriške policijske postaje so na podlagi zbranih obvestil vse primere povezali s 37-letnim osumljencem, državljanom Makedonije. Sumijo ga kaznivega dejanja goljufije (za primera, ki sta se zgodila na Goriškem in Ajdovskem), poleg tega pa še velike tatvine - zaradi denarja, ki sta ga z neznanim pajdašem ukradla starejšemu Bricu.</p>
      <p>Ker sumijo, da bi bilo lahko žrtev osumljenca v zadnjem obdobju še več, policisti vse, ki jih je morda obiskal in oškodoval, prosijo, da jim to sporočijo na telefonsko številko 113 ali na anonimni telefon policije 080 1200. Za pomoč pa prosijo tudi tiste, ki imajo morda kakšno koristno informacijo o storilcih.</p>
      <p>Občane ponovno opozarjajo, naj poskrbijo za svojo varnost in varnost svojega premoženja. “Zelo pogosto se namreč dogaja, da so starejši občani še vedno premalo previdni ali pozorni do neznancev, ki nenapovedano prihajajo v njihove domove in jim ponujajo različne storitve,” opozarja <b>Dean Božnik</b>, tiskovni predstavnik novogoriške policijske uprave. Starejši običajno šele čez nekaj časa ugotovijo, da so bili žrtve tatov ali goljufov, kar policistom otežuje preiskavo.</p>
    </article>
  </body>
</html>