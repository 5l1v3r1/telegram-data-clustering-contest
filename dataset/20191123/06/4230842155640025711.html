<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191123-den-pam-yati-svyatogo-georgiya-pobidonostsya-istoriya-svyata/"/>
    <meta property="og:site_name" content="ФАКТИ"/>
    <meta property="article:published_time" content="2019-11-23T06:00:34+00:00"/>
    <meta property="og:title" content="День пам’яті святого Георгія Побідоносця – історія свята"/>
    <meta property="og:description" content="23 листопада весь православний світ вшановує пам’ять Святого Георгія Побідоносця. Про історію виникнення цього свята читайте на сайті Факти ICTV."/>
  </head>
  <body>
    <article>
      <h1>День пам’яті святого Георгія Побідоносця – історія свята</h1>
      <address>
        <time datetime="2019-11-23T06:00:34+00:00">23 Nov 2019, 06:00</time>
      </address>
      <p>23 листопада весь православний світ вшановує пам’ять Святого Георгія Побідоносця. Про історію виникнення цього свята читайте на сайті Факти ICTV.</p>
      <p>Великомученик Георгій був сином багатих і благочестивих батьків, які виховали його в християнській вірі. Поступивши на військову службу, Георгій виділився серед інших воїнів своїм розумом та хоробрістю.</p>
      <p>Досягнувши незабаром звання тисяцького, святий Георгій став улюбленцем імператора Діоклетіана, а той був талановитим правителем, але фанатичним прихильником римських богів. Поставивши собі за мету відродити в Римській імперії язичництво, він увійшов в історію як один з найжорстокіших гонителів християн.</p>
      <p>Почувши одного разу на суді нелюдський вирок про винищування християн, святий Георгій запалав співчуттям до них.</p>
      <p>Передбачаючи, що його теж очікують страждання, Георгій <b>роздав своє майно бідним, відпустив на волю своїх рабів</b>, прийшов до Діоклетіана і, оголосивши себе християнином, викрив його в жорстокості та несправедливості.</p>
      <p>Мова святого Георгія була сповнена сильних і переконливих заперечень<b> проти імператорського наказу переслідувати християн.</b></p>
      <p>
        <b>Читайте: </b>
        <a href="https://fakty.com.ua/ua/lifestyle/20191121-tserkovni-svyata-kalendar-na-2019-rik/">Церковні свята – календар на 2019 рік</a>
      </p>
      <p>Після безрезультатних умовлянь відректися від Христа імператор наказав <b>піддати святого на різні муки</b>. Святий Георгій був ув’язнений, де його поклали спиною на землю, ноги причепили кайданами, а на груди поклали важкий камінь.</p>
      <p>Але святий Георгій мужньо переносив страждання і прославляв Господа. Тоді мучителі Георгія почали хитрувати в жорстокості. Вони били святого воловими жилами, колесували, кидали в негашене вапно, примушували бігти в чоботях з гострими цвяхами всередині.</p>
      <p>Святий мученик все терпляче переносив з молитвою на устах. Зрештою,<b> імператор наказав відтяти мечем голову святому</b>. Так святий мученик відійшов до Христа в Нікомидії в 303 році.</p>
      <p>До речі, Факти ICTV публікували <a href="https://fakty.com.ua/ua/lifestyle/20191119-kalendar-magnitnyh-bur-u-lystopadi-2019/">календар магнітних бур у листопаді</a> 2019.</p>
    </article>
  </body>
</html>