<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/sport/alla-spor/777358/pingk-pongk-atychia-pou-stichizi-gia-gkioni-sto-epikimeno-pagkosmio-kypello/"/>
    <meta property="og:site_name" content="to10.gr"/>
    <meta property="article:published_time" content="2019-11-23T06:41:48+00:00"/>
    <meta property="og:title" content="Πινγκ πονγκ: Ατυχία που στοιχίζει για Γκιώνη στο επικείμενο Παγκόσμιο Κύπελλο"/>
    <meta property="og:description" content="Στο Τσενγκντού της Κίνας θα διεξαχθεί την άλλη βδομάδα το Παγκόσμιο Κύπελλο ανδρών (29 Νοεμβρίου με 1 Δεκεμβρίου)."/>
  </head>
  <body>
    <article>
      <h1>Πινγκ πονγκ: Ατυχία που στοιχίζει για Γκιώνη στο επικείμενο Παγκόσμιο Κύπελλο</h1>
      <h2>Στο Τσενγκντού της Κίνας θα διεξαχθεί την άλλη βδομάδα το Παγκόσμιο Κύπελλο ανδρών (29 Νοεμβρίου με 1 Δεκεμβρίου).</h2>
      <address><time datetime="2019-11-23T06:41:48+00:00">23 Nov 2019, 06:41</time> by <a rel="author">to10.gr</a></address>
      <p>Στη μεγάλη ετήσια διοργάνωση, που συγκεντρώνει τοπ αθλητές απ’ όλες τις ηπείρους, θα είχε κανονικά μία ακόμη αγωνιστική παρουσία ο Παναγιώτης Γκιώνης χάρη στο πλασάρισμα του στις θέσεις 5-8 του Europe Cup, το οποίο κλασικά τα τελευταία χρόνια είναι κριτήριο πρόκρισης. Ωστόσο, έμεινε εκτός λίστας, διότι πήρε τη θέση του με κάρτα ελευθέρας ο Σουηδός Ματίας Φαλκ, που είχε κάνει την έκπληξη στο Παγκόσμιο πρωτάθλημα του 2019 κατακτώντας το ασημένιο μετάλλιο στο απλό. Άλλος Ευρωπαίος δεν μπορούσε να προσκληθεί και το χειρότερο είναι ότι ο Γκιώνης θα έχει επίπτωση και στην παγκόσμια κατάταξη διότι δεν δίνει συνέχεια στην περσινή συμμετοχή του στο Παγκόσμιο Κύπελλο. Για το Τσενγκντού είναι στους αναπληρωματικούς και μπορεί να μπει στους συμμετέχοντες μόνο αν προκύψουν ακυρώσεις της τελευταίας στιγμής.</p>
      <p>Στους αγώνες, που έχουν και το υψηλότερο οικονομικό έπαθλο, προσκαλούνται 20 αθλητές. Οι 12 από αυτούς αγωνίζονται σε 4 γκρουπ και οι 2 πρώτοι προχωρούν στο τελικό στάδιο και το ταμπλό των «16» για να πλαισιώσουν τα 8 φαβορί και να σχηματίσουν την τελική 16άδα.</p>
      <p>
        <a href="https://www.to10.gr/anonymous/776889/o-achilleas-milai-gia-stimena-ke-panionios-ntinamo-estile-16-chronia-fylaki-ton-sapina-vids/">
          <i>Ο Μπέος μιλάει για στημένα και το Πανιώνιος – Ντιναμό έστειλε 16 χρόνια φυλακή τον Σάπινα</i>
        </a>
      </p>
      <p>Όσον αφορά στη γηραιά ήπειρο οι αθλητές, που κάλυψαν την πρώτη 4άδα στο τελευταίο Europe Cup, είναι δεδομένα μέσα στις προσκλήσεις. Ακολουθούν όμως, και εκείνοι που τερμάτισαν στις θέσεις 5-8 και στο φετινό World Cup προσκλήθηκαν όλοι εκτός από τον Γκιώνη. Δηλαδή, ο Γάλλος Σιμόν Γκοζί, ο Δανός Τζόναθαν Γκροθ και ο Σουηδός Κρίστιαν Κάρλσον (στη σειρά ως 14<sup>ος</sup>, 15<sup>ος</sup> και 16<sup>ος</sup> αντίστοιχα στη λίστα). Ο Γκιώνης έχασε αυτό το προνόμιο λόγω διεθνούς πίνακα αξιολόγησης. Εφόσον δηλαδή, πήρε τη wild card ο δευτεραθλητής κόσμου Ματίας Φαλκ έπρεπε να μείνει έξω ένας Ευρωπαίος από την κορυφαία 8άδα του Europe Cup και υπολογίστηκε το World Ranking List του περασμένου Αυγούστου όπου ο Έλληνας αμυντικός ήταν πιο κάτω από Γκοζί, Γκροθ και Κάρλσον…</p>
      <p>Στον προσεχή πίνακα αξιολόγησης τώρα, ο Γκιώνης θα χάσει αρκετούς πόντους επειδή πέρσι ήταν παρών στον θεσμό, αλλά δεν θα είναι και φέτος. Τον Νοέμβριο βρίσκεται στο νούμερο 35, όμως τον Δεκέμβριο, στην τελευταία κατάταξη του έτους, θα έχει πτώση. Και μία σύμπτωση: Για να μπει στα προημιτελικά του Europe Cup ο κορυφαίος εκπρόσωπός μας στην επιτραπέζια αντισφαίριση είχε πετύχει σπουδαία νίκη εναντίον του Φαλκ, από τον οποίο έχασε τώρα το δικαίωμα συμμετοχής στο Παγκόσμιο Κύπελλο της Κίνας…</p>
      <p>Όπως έχουν ανακοινωθεί από την I.T.T.F., οι αθλητές, που βρίσκονται στον πίνακα των συμμετοχών, είναι οι εξής:</p>
      <p>1. Μα Λονγκ (Κίνα) Παγκόσμιος πρωταθλητής</p>
      <p>2. Ομάρ Ασσάρ (Αίγυπτος) Νικητής Africa Cup</p>
      <p>3. Φαν Ζεντόνγκ (Κίνα) Νικητής Asian Cup</p>
      <p>4. Χούγκο Καλντεράνο (Βραζιλία) Νικητής Pan Am Cup</p>
      <p>5. Τζα Κάνακ (Ηνωμένες Πολιτείες Αμερικής) Pan Am Cup 2<sup>η</sup> θέση</p>
      <p>6. Χου Χέμινγκ (Aυστραλία) Νικητής Oceania Cup</p>
      <p>7. Ντιμίτρι Οβτσάροφ  (Γερμανία) Νικητής Europe Cup</p>
      <p>8. Κόκι Νίουα (Ιαπωνία) Asian Cup 3<sup>η</sup> θέση</p>
      <p>9. Τομοκάζου Χαριμότο (Ιαπωνία) Asian Cup 4<sup>η</sup> θέση</p>
      <p>10. Βλαντιμίρ Σαμσόνοφ (Λευκορωσία) Europe Cup 2<sup>η</sup> θέση</p>
      <p>11. Τίμο Μπολ (Γερμανία) Europe Cup 3<sup>η</sup> θέση</p>
      <p>12. Λιν Γιουν Τζου (Tαϊπέι) Asian Cup 5<sup>η</sup> θέση</p>
      <p>13. Ντάνιελ Χάμπεσον  (Aυστρία) Europe Cup 4<sup>η</sup> θέση</p>
      <p>14. Σιμόν Γκοζί (Γαλλία) Europe Cup θέσεις 5-8</p>
      <p>15. Τζόναθαν Γκροθ (Δανία) Europe Cup θέσεις 5-8</p>
      <p>16. Κριστιάν Κάρλσον (Σουηδία) Europe Cup θέσεις 5-8</p>
      <p>17. Σατιγιάν Γκνανασεκαράν (Iνδία) Asian Cup 6<sup>η</sup> θέση</p>
      <p>18. Λι Σανγκ Σου (Κορέα) Asian Cup 7<sup>η</sup> θέση</p>
      <p>19. Βονγκ Τσου Τινγκ (Χονγκ Κονγκ) Asian Cup 8<sup>η</sup> θέση</p>
      <p>20. Ματίας Φαλκ (Σουηδία) Wild Card</p>
      <p>
        <b>
          <a href="https://www.to10.gr/sport/alla-spor/777358/pingk-pongk-atychia-pou-stichizi-gia-gkioni-sto-epikimeno-pagkosmio-kypello/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>