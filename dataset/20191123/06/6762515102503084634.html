<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/boks/boks-gala-mb-promotions-w-radomiu-zapowiedz/h4n1snm"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Wieczór prawdy w Radomiu. Kto pokaże się przed Borkiem?"/>
    <meta property="og:description" content="W sobotę w Radomiu kilku pięściarzy musi wygrać, żeby udowodnić, że jest dla nich miejsce w poważnym boksie. Mowa choćby o Patryku Szymańskim."/>
  </head>
  <body>
    <article>
      <h1>Wieczór prawdy w Radomiu. Kto pokaże się przed Borkiem?</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author" href="https://www.przegladsportowy.pl/autorzy/przemyslaw-osiak" target="_blank">Przemysław Osiak</a></address>
      <p>
        <b>
          <b>W sobotę w Radomiu kilku pięściarzy musi wygrać, żeby udowodnić, że jest dla nich miejsce w poważnym boksie. Mowa choćby o Patryku Szymańskim.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>Szósta pięściarska impreza organizowana przez Mateusza Borka (debiutował jako promotor w czerwcu 2017 roku) po odwołaniu potyczki Roberta Parzęczewskiego z Ryanem Fordem nie obfituje w nazwiska gwiazd – nawet biorąc pod uwagę krajowe podwórko. Jednak niejednego wymagającego sympatyka boksu program gali zadowala. W Radomiu prawdopodobnie nie obejrzymy ani jednego przyszłego mistrza świata, lecz w trzech, a może nawet w pięciu potyczkach kwestia zwycięstwa wydaje się otwarta. To często sprawia, że finalnie kibic otrzymuje całkiem wartościowy produkt, choć ograniczenia finansowe polskiego boksu zawodowego są znane i rzadko oglądamy w kraju mocarzy światowych ringów.</p>
      <p>
        <b>Były czempion WBA w narożniku</b>
      </p>
      <p>W pojedynku wieczoru wystąpi Patryk Szymański. 26-latek z Konina, dawniej uważany za spory talent i wygrywający na coraz ważniejszych galach w USA, tym razem nie zapowiada, że porażka będzie oznaczała koniec jego kariery – tak mówił wiosną przed przegraną z Robertem Talarkiem, a potem szybko zmienił zdanie. Jednak fakt, że przekonał promotora o gotowości do konfrontacji z młodszym o rok Andrijem Welikowskim, oznacza w sumie to samo – albo Patryk wygra albo wrócą pytania o sens kontynuowania kariery. Eksperci są zgodni, że nad Szymańskim wisi widmo trzeciej w ciągu 13 miesięcy porażki przed czasem.</p>
      <p>– Przyjechaliśmy do Polski w dobrej formie i po zwycięstwo – zapewnił nas w piątek ukraiński mistrz świata WBA wagi półśredniej (2009–12) Wiaczesław Senczenko, który w sobotni wieczór będzie sekundował Welikowskiemu jako trener.</p>
      <p>– Andrij przewalczył we wrześniu siedem rund, a teraz jest gotowy na dziesięć. Patryk to pięściarz ruchliwy, dobry technicznie. Nie koncentrowaliśmy się na jego ostatnich porażkach, woleliśmy analizować atuty Patryka. W sobotę może przecież walczyć inaczej, dużo lepiej niż ostatnio. Andrij ma czym uderzyć, jest dobry w obronie i pracy nóg. Jeżeli utrzyma przygotowaną przez nas strategię na przestrzeni całej walki, to zwycięży. Mamy już doświadczenie z wyjazdowych pojedynków, a w przyszłości interesują nas starcia o tytuły – zaznacza człowiek, który pod koniec 2012 roku (nie był to bój o tytuł) znokautował ciosem w wątrobę Ricky’ego Hattona.</p>
      <related>
        <a href="http://onet.tv/s/przegladsportowy/85-plebiscyt-ps-dawid-kubacki/rxfzky"/>
      </related>
      <p>
        <b>Zimnoch wraca w wadze cruiser</b>
      </p>
      <p>W Radomiu weryfikację możliwości na bieżących etapach karier przejdą też Kamil Łaszczyk (tak jak Szymański kilka lat temu budował coraz mocniejszą pozycję w USA), Serhij Werwejko czy Dariusz Sęk, znokautowany rok temu przez Parzęczewskiego. Duży znak zapytania stanowi występ wracającego po 26 miesiącach na ring Krzysztofa Zimnocha, który wagę ciężką zmienił na cruiser (90,7 kg). Były wątpliwości, czy jest gotowy do walki, ale po treningach w Londynie nie należy się chyba obawiać, że Krzysztof Twardowski zabierze białostoczaninowi dużo zdrowia.</p>
      <h3>Gala MB Promotions w Radomiu: Ciekawe starcia</h3>
      <p>
        <b>SHAWNDELL WINTERS – SERHIJ WERWEJKO</b>
      </p>
      <p>39-letni Amerykanin w kwietniu nie zachwycił w przegranej potyczce z Nikodemem Jeżewskim, ale we wrześniu w wadze ciężkiej znokautował w Kanadzie niepokonanego Ołeksandra Teslenkę. Werwejko musi uważać na jego potężną prawą rękę.</p>
      <p>
        <b>KAMIL ŁASZCZYK – OŁEKSANDR JEGOROW</b>
      </p>
      <p>Do dziś kręcimy głowami, gdy przypominamy sobie, że w 2012 roku Łaszczyk pokonał Tevina Farmera, który od ponad roku jest mistrzem świata IBF. Po powrocie z USA Kamil stracił dużo czasu. Jako 28-latek znów próbuje się przebić.</p>
      <p>
        <b>DARIUSZ SĘK – SEBASTIAN ŚLUSARCZYK</b>
      </p>
      <p>22-letni Ślusarczyk uparł się na starcie z o wiele bardziej doświadczonym mańkutem Sękiem, choć ma na koncie 6 walk i 20 rund, zaś jego 33-letni rywal – odpowiednio 36 i 242. Eksperci są podzieleni w prognozach.</p>
    </article>
  </body>
</html>