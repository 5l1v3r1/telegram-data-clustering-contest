<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/dominik-simon-nhl-pittsburgh-penguins-new-jersey-devils_1911230655_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T06:55:00+00:00"/>
    <meta property="og:title" content="Simon pomohl Pittsburghu přihrávkou k výhře nad New Jersey. Další Češi nebodovali"/>
    <meta property="og:description" content="Dominik Simon přispěl v NHL jednou přihrávkou k výhře Pittsburghu 4:1 nad New Jersey. Stejným výsledkem porazila také Ottawa na svém ledě New York Rangers a poprvé v sezoně zvítězila potřetí v řadě."/>
  </head>
  <body>
    <article>
      <h1>Simon pomohl Pittsburghu přihrávkou k výhře nad New Jersey. Další Češi nebodovali</h1>
      <address><time datetime="2019-11-23T06:55:00+00:00">23 Nov 2019, 06:55</time> by <a rel="author">ČTK</a></address>
      <p>
        <b>Útočník Dominik Simon přispěl v pátečním utkání NHL jednou přihrávkou k výhře Pittsburghu 4:1 nad New Jersey. Stejným výsledkem porazila také Ottawa na svém ledě New York Rangers a poprvé v sezoně zvítězila ve třech utkáních za sebou.</b>
      </p>
      <p>Pittsburgh otevřel skóre v osmé minutě i díky Simonovi. Český útočník zachytil u levého mantinelu rozehrávku soupeře, puk přihrál Dominiku Kahunovi, který se vyhnul obránci a bekhendem se trefil do růžku.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/dominik-hasek-chicago-nhl-navrat-hokej_1911222212_mov"/>
      </related>
      <p>New Jersey vyrovnalo v úvodu druhé třetiny trefou Taylora Halla. Jake Guentzel strhl vedení na stranu Penguins zhruba v polovině utkání a výhru pojistili Jared McCann a John Marino ve 43. minutě během 25 sekund. V dresu poražených nebodoval Pavel Zacha.</p>
      <p>Ottawa položila základ úspěchu na začátku zápasu. Po 57 sekundách hry dal první gól Thomas Chabot a v sedmé minutě zvýšil Logan Brown svou premiérovou trefou v NHL. Ještě v úvodní třetině si srazil nahození Jacoba Trouby do branky Anders Nilsson, který ale v zápase zlikvidoval zbylých třicet střel Rangers a byl vyhlášen největší hvězdou utkání.</p>
      <p>Kanadský klub stvrdil výhru ve druhé třetině trefami Tylera Ennise a Anthonyho Duclaira. Za domácí nebodoval Filip Chlapík, na druhé straně vyšli naprázdno Filip Chytil i Libor Hájek.</p>
      <h3>Výsledky NHL:</h3>
      <p><b>Ottawa - NY Rangers 4:1</b> (2:1, 2:0, 0:0)<br/>Branky: 1. Chabot, 7. L. Brown, 22. Ennis, 34. Duclair - 18. Trouba. Střely na branku: 39:31. Diváci: 12.349. Hvězdy zápasu: 1. Nilsson, 2. Duclair, 3. Borowiecki (všichni Ottawa).</p>
      <p><b>Pittsburgh - New Jersey 4:1</b> (1:0, 1:1, 2:0)<br/>Branky: 8. Kahun (<b><i>Simon</i></b>), 33. Guentzel, 43. McCann, 43. Marino - 21. Hall. Střely na branku: 41:37. Diváci: 18.420. Hvězdy zápasu: 1. Guentzel, 2. Jarry, 3. Kahun (všichni Pittsburgh).</p>
      <related>
        <h4>Související články</h4>
        <a href="https://www.irozhlas.cz/sport/hokej/hokej-nhl-dominik-kubalik-david-kampf-chicago-blackhawks-statistiky-goly_1911221033_mim"/>
        <a href="https://www.irozhlas.cz/sport/hokej/nhl-hokej-david-pastrnak-goly-sezona-boston-bruins-tabulka-strelcu_1911220655_mim"/>
        <a href="https://www.irozhlas.cz/sport/hokej/ledni-hokej-nhl-new-york-rangers-washington-capitals-filip-chytil-michal-kempny_1911210701_and"/>
      </related>
    </article>
  </body>
</html>