<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/finanza/2019/11/23/bitcoin-halving-2020/"/>
    <meta property="og:site_name" content="Wired"/>
    <meta property="article:published_time" content="2019-11-23T06:00:17+00:00"/>
    <meta property="og:title" content="Abbiamo prodotto l'85% dei bitcoin. Ma l'ultimo uscirà nel 2140"/>
    <meta property="og:description" content="E' l'effetto dell'halving, ossia il dimezzamento della ricompensa che incassa chi mina la criptovaluta. Il prossimo avverrà nel 2020: ecco gli scenari"/>
  </head>
  <body>
    <article>
      <h1>Abbiamo prodotto l'85% dei bitcoin. Ma l'ultimo uscirà nel 2140</h1>
      <address><time datetime="2019-11-23T06:00:17+00:00">23 Nov 2019, 06:00</time> by <a rel="author" href="https://www.wired.it/author/espagnuolo/" target="_blank">Eugenio Spagnuolo</a></address>
      <h3>E' l'effetto dell'halving, ossia il dimezzamento della ricompensa che incassa chi mina la criptovaluta. Il prossimo avverrà nel 2020: ecco gli scenari</h3>
      <p>Qualche giorno fa, secondo stime attendibili, il numero di <b>bitcoin estratti </b>ha raggiunto quota <b>18 milioni</b>. Questo significa che ne sono <b>rimasti “solo” 3 milioni</b> da poter distribuire sul mercato, visto che il numero di bitcoin prodotti, per statuto, non può superare i <b>21 milioni.</b> Ma tranquilli, il fatto che sia già stato estratto <b>l’85% dei bitcoin</b> non significa che, tempo un paio di anni, verrà minato l’ultimo, anzi. I prossimi 3 milioni di bitcoin saranno progressivamente più lenti da estrarre e l’ultimo bitcoin dovrebbe vedere la luce non prima del <b>2140</b>.</p>
      <h4>Dimezzamento</h4>
      <p>Come è possibile? La risposta è racchiusa in una parola: <i><b>halving</b></i>. Per garantire la rarità dei bitcoin, il misterioso <a href="https://www.wired.it/economia/finanza/2018/01/12/satoshi-nakamoto-bitcoin/"><b>Satoshi Nakamoto</b></a> ha previsto che le <b>ricompense dei miner si dimezzino ogni quattro anni circa</b>, ogni volta che <b>210mila blocchi</b> vengono aggiunti alla blockchain. È successo nel 2012 e nel 2016 e <b>accadrà nel 2020</b>. Il fenomeno del dimezzamento è noto come<i> halving</i> (dall’inglese half, metà) ed è insito nella natura stessa dei bitcoin, perché permette di garantirne la rarità, omologandolo di fatto all’oro più che a una valuta corrente.</p>
      <p>Al tempo della prima transazione nel 2009 e fino al 2012, il premio per ogni blocco risolto era di 50 bitcoin. Il 28 novembre 2012 si è verificato il primo <i>halving</i>, dimezzando le ricompense dei miner a 25 bitcoin. Duecentodiecimila blocchi più tardi, il 9 luglio 2016, si è verificato un altro dimezzamento, portano la ricompensa a 12,5 bitcoin per blocco estratto. Secondo le previsioni, il <b>terzo dimezzamento</b>, che porterà la ricompensa del blocco a 6,25 bitcoin, avverrà intorno al<b> 21-22 maggio 2020</b>, quando verrà estratto il blocco numero 630.000 e il numero di bitcoin estraibili quotidianamente passerà da <b>1.800 a 900 al giorno</b>.</p>
      <h4>Pro e contro</h4>
      <p>Per i bitcoiner l’<i>halving</i> ha i suoi pro e i suoi contro. Da un verso, dimezzando il numero di bitcoin che si possono estrarre, i <b>costi del <a href="https://www.wired.it/economia/finanza/2018/03/09/miner-virus-bitcoin/"><i>mining</i></a> aumentano</b>, soprattutto quelli energetici, rendendolo poco conveniente, soprattutto nei paesi come l’Italia dove il costo della bolletta energetica è più alto di paesi come la Bulgaria o la Cina. Senza contare che se nella preistoria del bitcoin bastava un computer domestico per estrarli, oggi servono <b>sofisticate attrezzature</b> che <a href="https://www.wired.it/economia/finanza/2018/02/10/bitcoin-energia/">bruciano migliaia di kilowattora</a>.</p>
      <p>D’altro canto, la scarsità di bitcoin conseguente all’<i>halving</i> potrebbe anche farne<b> aumentare il valore</b>. Nel 2012 e nel 2016 è andata proprio così: il dimezzamento ha fatto volare le quotazioni oltre ogni immaginazione. Andrà così anche stavolta? Secondo gli ottimisti (la maggior parte) sì. Ma c’è un ma: oggi i bitcoin di nuova produzione sono prodotti principalmente da miniere cinesi. E qualche giorno fa Jihan Wu, cofondatore del gigante del mining cinese Bitmain, ha affermato che i<b>l dimezzamento stavolta potrebbe anche passare quasi inosservato.</b> Chi avrà ragione?</p>
      <p>Intanto c’è un altro quesito che attanaglia la comunità di bitcoiner. Che fine hanno fatto <b>4 milioni di bitcoin</b>? Tanti sarebbero quelli che scomparsi nel corso degli anni per errore dei possessori o perché rubati. Tra questi c’è anche la personale riserva di Satoshi Nakamoto: una sorta di tesoro nascosto che nel caso riemergesse potrebbe gettare un bel po’ di scompiglio nei criptomercati. Dimezzamento o non dimezzamento.</p>
    </article>
  </body>
</html>