<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/snimek-roku-vznikl-na-letne-soutez-czech-press-photo-zna-sve-viteze-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T06:53:00+00:00"/>
    <meta property="og:title" content="Snímek roku vznikl na Letné. Soutěž Czech Press Photo zná své vítěze"/>
    <meta property="og:description" content="Emotivní záběr vlající vlajky nad hlavami tisíců demonstrantů na Letenské pláni od Lukáše Bíby získal titul fotografie roku 2019 při včerejším vyhlášení výsledků soutěže Czech Press Photo. Mezinárodní porota vybrala vítěze z téměř čtyř tisíc přihlášených příspěvků od 270 autorů."/>
  </head>
  <body>
    <article>
      <h1>Snímek roku vznikl na Letné. Soutěž Czech Press Photo zná své vítěze</h1>
      <address><time datetime="2019-11-23T06:53:00+00:00">23 Nov 2019, 06:53</time> by <a rel="author">Stanislav Šulc</a></address>
      <p>„Vítězná fotografie jedné z masových demonstrací proti českému premiérovi je symbolem složité politické i společenské situace v zemi. Vítězný snímek obsahuje emoce i pokládá otázky, a to jednoduchým, působivým a do paměti na první pohled vrývajícím se způsobem,“ shrnuje za porotu Daniela Mrázková, zakladatelka Czech Press Photo.</p>
      <figure>
        <img src="https://g.denik.cz/63/58/priroda-veda-a-zivotni-prostredi-248-lukas-zeman-551-orangutani-matka-s-mrtvym-potomkem-001_denik-150-3x2.jpg"/>
      </figure>
      <aside>
        <a href="https://www.denik.cz/ostatni_kultura/czech-press-photo-vyhral-snimek-orangutani-matky-s-umirajicim-mladetem-20181120.html">Czech Press Photo vyhrál snímek orangutaní matky s umírajícím mládětem Přečíst článek ›</a>
      </aside>
      <p>Spolu s ní vítěze v osmi fotografických a třech video kategoriích vybírali mimo jiné fotografové Petr Josek a Herbert Slavík, ředitel programů World Press Photo David Campbell nebo ředitel agentury Panos Pictures Adrian Evans.</p>
      <p>Oceněná práce Lukáše Bíby si zároveň odnesla druhou cenu v kategorii Aktualita. Tam ji porazil snímek slovenského fotografa Mateje Kaliny nazvaný Do očí vraha, na níž autor zachytil pravděpodobného vraha novináře Jána Kuciaka.</p>
      <p>Všechny oceněné fotografie 25. ročníku soutěže Czech Press Photo můžete až do 30. ledna zhlédnout v Rytířském sále Staroměstské radnice v Praze.</p>
      <p><b>Ocenění pro fotografa Deníku</b><br/>První místo v kategorii Umění a kultura si odnesl fotograf Deníku a agentury EPA Martin Divíšek za sérii Labutí jezero v Národním divadle.</p>
      <figure>
        <img src="https://g.denik.cz/1/2c/hizballah-oslavy-vitezstvi_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vitezem-souteze-czech-press-photo-je-snimek-z-libanonu-bodoval-i-zeman-s-hulkou-20171121.html">Vítězem soutěže Czech Press Photo je snímek z Libanonu. Bodoval i Zeman s hůlkou Přečíst článek ›</a>
      </aside>
    </article>
  </body>
</html>