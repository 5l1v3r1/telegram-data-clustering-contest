<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Aston-Martin-public-femeni_0_2349965025.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T21:33:44+00:00"/>
    <meta property="og:title" content="Aston Martin, a la recerca del públic femení"/>
    <meta property="og:description" content="La marca, que ha perdut un 80% a borsa en un any, intenta ressorgir amb un nou model de 183.000 €"/>
  </head>
  <body>
    <article>
      <h1>Aston Martin, a la recerca del públic femení</h1>
      <h2>La marca, que ha perdut un 80% a borsa en un any, intenta ressorgir amb un nou model de 183.000 €</h2>
      <address>
        <time datetime="2019-11-23T21:33:44+00:00">23 Nov 2019, 21:33</time>
      </address>
      <p>La salvació d’Aston Martin sembla, a hores d’ara, la missió més arriscada, quasi suïcida, de James Bond. L’agent 007 es podria quedar ben aviat sense el seu fabricant de cotxes preferit des que va començar a pilotar el model DB5, el 1964, al film <i>Goldfinger</i>. Les accions de la companyia, una icona de la cultura britànica amb 106 anys d’història, actualment en mans de fons d’inversió de Kuwait i d’Itàlia, han perdut un 80% del seu valor des que l’octubre del 2018 van sortir a borsa per primer cop. Dels 22 euros que valia un títol aleshores, ara ja només en val 4,2.</p>
      <p>Les dades negatives no s’aturen aquí. En els primers nou mesos d’aquest any, la companyia ha declarat unes pèrdues de 106 milions d’euros. De fet, els números vermells no són gens aliens a la trajectòria de la marca, que al llarg de la seva existència ha fet fallida en set ocasions diferents i ha passat per moltes mans, fins i tot les de la nord-americana Ford.</p>
      <h3>Fre a l’augment de vendes</h3>
      <p>Malgrat aquest context més aviat gris, la companyia sosté que en els darrers dos anys ha registrat un augment de vendes espectacular. El 2017 va col·locar al mercat 5.098 vehicles i l’any passat 6.441, dada que suposa un creixement d’un 26%.</p>
      <p>Però les expectatives de venda d’aquests cotxes de superluxe van a la baixa, segons les prediccions d’un dels grans especialistes britànics del sector, el catedràtic Karel Williams, de l’Alliance Manchester Business School. “Després de la crisi econòmica del 2008, i de la recuperació que la va seguir, crèiem que hi havia una demanda continuada d’aquest tipus de vehicles. Ara comencem a veure que no és així”.</p>
      <p>Això concorda amb la caiguda de vendes d’Aston Martin al llarg del 2019. A més, Williams considera que, potser amb l’excepció de Ferrari, només tenen possibilitats de sobreviure aquells productors de cotxes de luxe que pertanyin a grans grups d’automoció o que hi tinguin estrets vincles, com ara Rolls-Royce (propietat de BMW), o Bentley i Lamborghini (que formen part de l’òrbita de Volkswagen).</p>
      <p>Al llarg del segon trimestre del 2019, les vendes de vehicles Aston Martin al Regne Unit i a la resta d’Europa han caigut un 22%. A l’Orient Mitjà i a l’Àfrica, la baixada ha estat encara més forta, del 28%. La direcció de l’empresa s’acontentaria amb que les xifres es mantinguin fins al 31 de desembre.</p>
      <p>¿Bond salvarà Aston Martin del seu aparent declivi? La ficció no arriba a aquests extrems. Més que en l’agent 007, la companyia té dipositades les seves esperances, i el seu futur, en el destí comercial del nou model, que dimecres va presentar a Pequín. Es tracta de l’alternativa a l’esportiu Vantage, de dos seients, com és tradició de la casa.</p>
      <p>En aquesta ocasió, el canvi ha estat radical. Perquè el fabricant ha construït el primer 4x4 urbà (SUV, en les sigles angleses) amb cinc seients, que surt al preu de venda de 183.00 euros. Es tracta del model anomenat DBX, una mena de tanc bastant estilitzat que pesa 2.245 quilos, que pot arribar a una velocitat punta de 291 per hora i que passa de zero a cent quilòmetres per hora en 4,3 segons. El vehicle es construirà a la nova fàbrica de Saint Athan, a Gal·les, una inversió que també ha llastat els resultats de la companyia, i que s’afegeix a la factoria amb què ja compta a Gaydon, al centre d’Anglaterra, on la marca continuarà produint els cotxes esportius.</p>
      <p>Potser per l’associació que des de fa quasi 60 anys Aston Martin ha tingut amb James Bond, i amb el masclisme més recalcitrant de què l’agent ha estat model, pràcticament el cent per cent dels clients de la companyia han estat homes. Amb el nou DBX, Aston Martin vol arribar també a un públic femení.</p>
      <p>El nou cotxe inclou algunes característiques pensades especialment per satisfer dones exigents que puguin pagar-se el caprici d’un vehicle de 183.000 euros. Quines són? No res d’extraordinari, però: una guantera amb un disseny molt especial, assegura el fabricant, i braços de separació centrals als seients del darrere. “Es considera que el DBX no té cap biaix, masculí ni femení, és neutre”, va assegurar el director de la companyia, Andy Palme, a l’acte de Pequín. En aquestes condicions, potser Bond s’estima més no salvar Aston Martin.</p>
    </article>
  </body>
</html>