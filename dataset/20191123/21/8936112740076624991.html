<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/manchester-city-chelsea-wynik-meczu-i-relacja-premier-league,987783.html"/>
    <meta property="og:site_name" content="TVN24"/>
    <meta property="article:published_time" content="2019-11-23T21:21:00+00:00"/>
    <meta property="og:title" content="Zacięty mecz w Manchesterze. Wygrana Liverpoolu w Londynie"/>
    <meta property="og:description" content="W najciekawszym meczu kolejki Manchester City pokonał na własnym stadionie Chelsea. Po komplet punktów sięgnęli też piłkarze prowadzącego w tabeli Liverpoolu, którzy na wyjeździe ograli Crystal Pal..."/>
  </head>
  <body>
    <article>
      <h1>Zacięty mecz w Manchesterze. Wygrana Liverpoolu w Londynie</h1>
      <address>
        <time datetime="2019-11-23T21:21:00+00:00">23 Nov 2019, 21:21</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/ca2888eb-d0fb-41b1-ac97-82f8af6e30e4.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/e0480b56-4a1c-4088-bfc2-227bcfff7911-480p.mp4"/>
          <figcaption>Liverpool podejmował Manchester City</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9a49cb0b-ddf8-4df6-9437-bc843f163ad5-480p.mp4" autoplay="" loop=""/>
          <figcaption>Listopadowe Wattsy cz. 8</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7ed08af1-5d59-4aa6-b063-d20b590e28c9-480p.mp4" autoplay="" loop=""/>
          <figcaption>Listopadowe Wattsy cz. 7</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/79c9e549-81fa-4944-b3e7-bf70ae8c71e3-480p.mp4" autoplay="" loop=""/>
          <figcaption>Listopadowe Wattsy cz. 6</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d5a58f78-1db1-4f3e-8039-e976da5356e0-480p.mp4" autoplay="" loop=""/>
          <figcaption>Listopadowe Wattsy cz. 5</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/53e5925e-5126-4d3d-a354-e6a5da8678b3-480p.mp4" autoplay="" loop=""/>
          <figcaption>Listopadowe Wattsy cz. 4</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/372b8703-4663-4ddc-b349-9dea55169adb-480p.mp4" autoplay="" loop=""/>
          <figcaption>Listopadowe Wattsy cz. 3</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7d034bf4-9ac7-4bd1-ba3b-54a678f1fbea-480p.mp4" autoplay="" loop=""/>
          <figcaption>Listopadowe Wattsy cz. 2</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d0bd72ae-5ed7-4f1f-b674-4db852c35fdb-480p.mp4" autoplay="" loop=""/>
          <figcaption>Listopadowe Wattsy cz. 1</figcaption>
        </figure>
        <figcaption>Manchester City z Liverpoolem znów stoczą bój o mistrzostwo Anglii Foto: Getty Images | Video: PAP/EPA</figcaption>
      </slideshow>
      <h3>W najciekawszym meczu kolejki Manchester City pokonał na własnym stadionie Chelsea. Po komplet punktów sięgnęli też piłkarze prowadzącego w tabeli Liverpoolu, którzy na wyjeździe ograli Crystal Palace.</h3>
      <p>Hit na Etihad Stadium nie rozczarował. Od pierwszej minuty kibice oglądali spotkanie z dużą liczbą ciekawych akcji. Na tempo również nikt nie mógł narzekać. Duża w tym zasługa Chelsea, która do Manchesteru wcale nie przyjechała się tylko bronić. Frank Lampard ofensywnie nastawił swoich piłkarzy, czego efektem było objęcie prowadzenia.</p>
      <h3>Skuteczny jak Kante</h3>
      <p>W 22. minucie kapitalnym podaniem ze środka boiska popisał się Mateo Kovacić. Piłkę świetnie opanował N’Golo Kante i sprytnie pokonał Edersona. Francuz oddał trzeci celny strzał w tym sezonie i zdobył... trzecią bramkę.</p>
      <h3>Odpowiedź The Citizens</h3>
      <p>Podrażnieni gospodarze zdołali odpowiedzieć siedem minut później. W szczęśliwych okolicznościach wyrównał Kevin De Bruyne, któremu z pomocą przyszedł rykoszet od Kurta Zoumy. Na odbitą piłkę nie mógł zareagować Kepa Arrizabalaga.</p>
      <related>
        <a href="https://eurosport.tvn24.pl/pilka-nozna,105/dobry-wynik-druzyny-bednarka-choc-stracili-zwyciestwo-w-ostatniej-akcji,987732.html"/>
      </related>
      <p>The Citizens poszli za ciosem. W 37. minucie na przebój poszedł Riyad Mahrez. Solową akcję zakończył strzałem, po którym skapitulował bramkarz Chelsea.</p>
      <p>Jeszcze przed przerwą gospodarze mogli podwyższyć prowadzenie. Po błędzie Kepy w poprzeczkę trafił jednak Sergio Aguero.</p>
      <p>W drugiej połowie tempo gry nadal było wysokie. Piłkarze Manchesteru City chcieli przypieczętować wygraną, a goście próbowali doprowadzić do wyrównania.</p>
      <p>W 53. minucie znów dał o sobie znać Kante. W ostatniej chwili jego strzał został jednak wyblokowany przez Fernandinho. Chwilę później, po drugiej stronie boiska, piłkę z linii bramkowej po strzale Joao Cancelo wybił jeden z obrońców Chelsea.</p>
      <h3>VAR na centymetry</h3>
      <p>W doliczonym czasie gry piłkę do siatki Kepy wpakował jeszcze Raheem Sterling, ale po sprawdzeniu sytuacji w systemie VAR sędzia dopatrzył się centymetrowego spalonego.</p>
      <p>Ostatecznie The Citizens pokonali Chelsea tylko 2:1 i przeskoczyli sobotniego rywala w tabeli.</p>
      <h3>Lider musiał się namęczyć</h3>
      <p>Wcześniej spore problemy na wyjeździe z Crystal Palace miał Liverpool. The Reds, liderzy Premier League, objęli prowadzenie w 49. minucie, kiedy gola strzelił Sadio Mane. Gospodarze zdołali wyrównać w 82. minucie za sprawą Wilfrieda Zahy. Radość Orłów nie trwała jednak zbyt długo. 180 sekund później trafił Roberto Firmino, który zapewnił ekipie Juergena Kloppa trzy punkty.</p>
      <p>Po 13 kolejkach w tabeli prowadzi Liverpool, który ma osiem punktów przewagi nad rewelacyjnie spisującym się Leicester City. Manchester City zajmuje trzecie miejsce ze stratą dziewięciu punktów do lidera.</p>
      <p>
        <b>Manchester City - Chelsea 2:1 (2:1)</b>
      </p>
      <p>Bramki: De Bruyne (29.), Mahrez (37.) - Kante (21.)</p>
      <p>
        <b>Wyniki sobotnich meczów Premier League:</b>
      </p>
      <p>West Ham United - Tottenham 2:3</p>
      <p>Arsenal - Southampton 2:2</p>
      <p>Bournemouth - Wolverhampton Wanderers 1:2</p>
      <p>Brighton &amp; Hove Albion - Leicester City 0:2</p>
      <p>Crystal Palace - Liverpool 1:2</p>
      <p>Everton - Norwich City 0:2</p>
      <p>Watford - Burnley 0:3</p>
      <p>Manchester City - Chelsea 2:1</p>
      <p>Autor: Kali / Źródło: eurosport.pl</p>
    </article>
  </body>
</html>