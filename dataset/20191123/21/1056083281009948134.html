<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200928/%D9%BE%D8%A7%D9%84%D8%A7%DB%8C%D8%B4%DA%AF%D8%A7%D9%87-%D9%BE%D9%84%D8%A7%D8%B3%D9%85%D8%A7-%D8%A8%D8%A7%DB%8C%D8%AF-%D8%B1%D8%A7%D9%87-%D8%A7%D9%81%D8%AA%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:08:00+00:00"/>
    <meta property="og:title" content="&quot;پالایشگاه پلاسما&quot; باید راه افتد"/>
    <meta property="og:description" content="۲۲ هزار متر زمین در یکی از بهترین نقاط گردشگری پایتخت، زیر برج میلاد؛ زمینی که قرار بود مکانی باشد برای تحقق آرزوی خودکفایی‌مان در تولید داروهای مشتق از پلاسما، آرزویی که سال‌هاست به حاشیه رانده شده است..."/>
  </head>
  <body>
    <article>
      <h6 class="kicker">مدیرعامل جدید سازمان انتقال خون:</h6>
      <h1>"پالایشگاه پلاسما" باید راه افتد</h1>
      <address><time datetime="2019-11-23T21:08:00+00:00">23 Nov 2019, 21:08</time> by <a rel="author">مژگان زینلی‌پور</a></address>
      <p>۲۲ هزار متر زمین در یکی از بهترین نقاط گردشگری پایتخت، زیر برج میلاد؛ زمینی که قرار بود مکانی باشد برای تحقق آرزوی خودکفایی‌مان در تولید داروهای مشتق از پلاسما، آرزویی که سال‌هاست به حاشیه رانده شده است...</p>
      <p><b>به گزارش ایسنا، </b>در پایان دولت دهم بود که مصوبه‌ای در ضمائم قانون بودجه به مجلس ارائه و بر اساس آن، شرکت پژوهش و پالایش انتقال خون به بخش خصوصی واگذار شد. حال هرچند که طبق قانون، بخش بهداشت و درمان مشمول خصوصی‌سازی نمی‌شود، اما به هر حال با این استناد قانونی، ماجرای واگذاری پالایشگاه پلاسما کلید خورد و قرارداد آن تدوین شد.</p>
      <p>البته باید توجه کرد که در قرارداد پنج ساله واگذاری پالایشگاه پلاسما، بندی وجود دارد که بر اساس آن هدف از واگذاری، توسعه پالایشگاه پلاسما عنوان شده و چنانچه خریدار نسبت به اجرای طرح توسعه آن در مدت واگذاری اقدام نکند، با اعلام وزارت بهداشت و درمان، قرارداد بدون مراجعه به هیات داوران فسخ خواهد شد.</p>
      <p>این درحالیست که با گذشت حدود پنج سال از این واگذاری طبق اعلام مسئولان سازمان انتقال خون هنوز اقدامی در راستای توسعه پالایشگاه اتفاق نیفتاده و تلاش‌ها برای فسخ قرارداد نیز بی‌نتیجه بوده است. نکته عجیب این است که در زمان واگذاری پالایشگاه اعلام شده بود که اجرای آن ۴۸ درصد پیشرفت فیزیکی داشته، اما در حال حاضر خود شرکت پژوهش و پالایش اعلام کرده است که پیشرفت فیزیکی‌ پالایشگاه ۱۸ درصد است. بر این اساس پالایشگاه پلاسما بعد از خصوصی‌سازی نه‌تنها توسعه نیافته، بلکه پس‌رفت کرده است.</p>
      <p>از طرفی در حال حاضر ۶۰ درصد از داروهای مشتق از پلاسمای مورد نیاز کشور با پلاسمای ایرانی و از طریق پالایش قراردادی از آن سوی مرزها وارد کشورمان می‌شود. این درحالیست که خودکفایی در زمینه داروهای مشتق از پلاسما و ارزان‌سازی این داروها با کیفیت و دسترسی بالا، آرزوی دیرینه نظام سلامت کشور و مدیران سازمان انتقال خون بوده است که بارها از آن سخن گفته‌اند.</p>
      <p>در این زمینه <b>دکتر پیمان عشقی – مدیرعامل جدید سازمان انتقال خون</b> در گفت‌وگو با ایسنا، درباره موضعش در زمینه راه‌اندازی و توسعه  پالایشگاه خون و همچنین دستور وزیر بهداشت در این رابطه در حکم انتصاب وی، می‌گوید: این اقدام یک موضوع استراتژیک در جمهوری اسلامی ایران است و پالایشگاه پلاسما باید راه بیفتد. سایر بحث‌هایی که در این زمینه وجود دارد، حواشی هستند.</p>
      <figure>
        <img src="https://cdn.isna.ir/d/2019/11/17/3/61488894.jpg"/>
      </figure>
      <p>وی با تاکید بر اینکه پالایشگاه پلاسما به هر صورت باید راه‌ بیفتد، افزود: من در این دو سال باقی مانده از فعالیت دولت نهایت تلاشم را انجام می‌دهم تا بتوانیم مقدمات این کار را ایجاد کنیم.</p>
      <p><b>به گزارش ایسنا، ‌</b>حال باید دید با تحولات جدیدی که در سازمان انتقال خون رخ داده، آیا مدیرعامل جدید می‌تواند سازمان خصوصی‌سازی را برای اجرای طرح توسعه پالایشگاه پلاسما متقاعد کرده و یا قرارداد خصوصی‌سازی پالایشگاه را فسخ و اجرای آن را بر عهده دولتی‌ها قرار دهد؟</p>
      <p>انتهای پیام</p>
    </article>
  </body>
</html>