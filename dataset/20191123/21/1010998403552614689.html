<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/siti-vze-derbito-s-chelsi-no-dade-svidni-zhertvi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T21:30:00+00:00"/>
    <meta property="og:title" content="&quot;Сити&quot; взе дербито с &quot;Челси&quot;, но даде свидни жертви"/>
    <meta property="og:description" content="&quot;Гражданите&quot; спечелиха с 2:1 на &quot;Етихад&quot;"/>
  </head>
  <body>
    <article>
      <h1>"Сити" взе дербито с "Челси", но даде свидни жертви</h1>
      <h2>"Гражданите" спечелиха с 2:1 на "Етихад"</h2>
      <address>
        <time datetime="2019-11-23T21:30:00+00:00">23 Nov 2019, 21:30</time>
      </address>
      <p>"Манчестър Сити" надви "Челси" с 2:1 в дербито от 13-ия кръг на английската Висша лига. По този начин шампионът спря серията от шест поредни успеха на "сините" и се върна на победния път, реванширайки се на феновете си за поражението с 1:3 от "Ливърпул" преди две седмици.</p>
      <p>Тази вечер "гражданите" стигнаха до трите точки с обрат за 8 минути, след като "Челси" поведе в 21' чрез Н'Голо Канте. В 29' Кевин Де Бройне изравни с шут от дистанция и рикошет, заблудил вратаря Кепа. Осем минути преди почивката "Сити" излезе напред в резултата с гол на Рияд Марез.</p>
      <p>През втората част домакините владееха инициативата и не позволиха на "Челси" да отправи дори един точен удар. Вместо това в добавеното време тимът на Пеп Гуардиола покачи на 3:1, попадението на Рахийм Стърлинг обаче бе отменено заради засада.</p>
      <p>"Сити" спечели дербито, но даде свидни жертви. В хода на двубоя контузии получиха Родри, Давид Силва и Серхио Агуеро.</p>
      <p>След успеха "гражданите" събраха 28 точки и продължават да заемат третото място в класирането, след "Лестър" с 29. Лидер е все още непобеденият "Ливърпул" с 37 точки.</p>
    </article>
  </body>
</html>