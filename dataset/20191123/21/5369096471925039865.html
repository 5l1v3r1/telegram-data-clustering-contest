<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/778156/martins-den-ichame-tin-ypefthynotita-na-teliosoume-mats/"/>
    <meta property="og:site_name" content="to10.gr"/>
    <meta property="article:published_time" content="2019-11-23T21:45:00+00:00"/>
    <meta property="og:title" content="Μαρτίνς: «Δεν είχαμε την υπευθυνότητα να τελειώσουμε το ματς»"/>
    <meta property="og:description" content="Ο Πέδρο Μαρτίνς τόνισε ότι ο Ολυμπιακός τιμωρήθηκε για τις χαμένες ευκαιρίες του κόντρα στον Πανιώνιο."/>
  </head>
  <body>
    <article>
      <h1>Μαρτίνς: «Δεν είχαμε την υπευθυνότητα να τελειώσουμε το ματς»</h1>
      <h2>Ο Πέδρο Μαρτίνς τόνισε ότι ο Ολυμπιακός τιμωρήθηκε για τις χαμένες ευκαιρίες του κόντρα στον Πανιώνιο.</h2>
      <address><time datetime="2019-11-23T21:45:00+00:00">23 Nov 2019, 21:45</time> by <a rel="author">to10.gr</a></address>
      <p>Ο Ολυμπιακός δεν μπόρεσε να νικήσει στη Νέα Σμύρνη τον Πανιώνιο. Μετά το τέλος του αγώνα ο Πέδρο Μαρτίνς παραχώρησε συνέντευξη Τύπου στην οποία σχολίασε τα εξής:</p>
      <p>
        <b>Το αποτέλεσμα είναι τραγικό και δεν το συζητάμε καν. Το θέμα με τον Ολυμπιακό είναι ότι δεν τελειώνει πιο γρήγορα τα ματς, δεν κάνει πιο εύκολη τη ζωή του, ενώ του παρουσιάζονται οι ευκαιρίες ασχέτως αποτελέσματος. Το είδαμε και με την Λαμία που σκόραρε μετά το 60’. Το ίδιο και με τον Ατρόμητο. Κάποια στιγμή θα την πάταγε και την πάτησε σήμερα. Πού οφείλεται αυτό κατά τη γνώμη σας;</b>
      </p>
      <p>
        <a href="https://www.to10.gr/basket/777844/panathinaikos-o-alkis-david-ke-schesi-ton-giannakopoulo/">
          <i>Παναθηναϊκός: O Άλκης Δαυίδ και η σχέση με τον Γιαννακόπουλο</i>
        </a>
      </p>
      <p>«Το πιο δύσκολο είναι να δημιουργήσεις ευκαιρίες και το κάνουμε σε όλα τα ματς. Από εκεί και πέρα, πράγματι είχαμε πολλές ευκαιρίες σε πολλά ματς για να κλειδώσουμε το αποτέλεσμα νωρίτερα και δεν το κάναμε. Όσον αφορά στο σημερινό παιχνίδι, είχαμε τον έλεγχο του παιχνιδιού και την υπεροχή. Νομίζω ότι αυτό που είδαμε ήταν έλλειψη υπευθυνότητας. Δεν είχαμε την υπευθυνότητα να κρατήσουμε το αποτέλεσμα. Ενώ είχαμε τις ευκαιρίες, στην τελική φάση δεν είχαμε την υπευθυνότητα για να τελειώσουμε το ματς. Σε ένα παιχνίδι που ήμασταν εντελώς κυρίαρχοι, δεν τελειώναμε τις φάσεις. Το πρόβλημά μας είναι στην τελευταία μπαλιά και στο τελευταίο σουτ».</p>
      <p>
        <b>Απ’ ό,τι αντιλαμβανόμαστε σύμφωνα με τα λεγόμενά σας, ο Ολυμπιακός δεν είχε μυαλό. Πώς μπορεί να το διορθώσει αυτό; Το είδαμε και στα Πηγάδια ότι ήταν για παράδειγμα φλύαρος.</b>
      </p>
      <p>«Πράγματι, είναι μία τιμωρία σήμερα από τον Πανιώνιο. Είχαμε στο παιχνίδι τόσες πολλές ευκαιρίες για να βάλουμε γκολ. Είναι δύσκολο να εξηγήσεις πώς συνέβη αυτό, με τόσα σουτ, με τόσα κόρνερ, με τόσες ευκαιρίες να σκοράρεις. Πρέπει να είμαστε καταιγιστικοί στο τελείωμα των φάσεων. Δεν γίνεται να έχεις ευκαιρίες μπροστά σου και να μην τις τελειώνεις».</p>
      <p>
        <b>Την επόμενη εβδομάδα ακολουθεί ο ΠΑΟΚ, αν και προηγείται η Τότεναμ. Πόσο θα επηρεάσει το σημερινό αποτέλεσμα την ομάδα σας ενόψει της συνέχειας και επίσης αν θα κρατούσατε κάτι από το σημερινό παιχνίδι…</b>
      </p>
      <p>«Πράγματι έχουμε το σημαντικότερο παιχνίδι την επόμενη Κυριακή. Θα δούμε τι πήγε όμως σήμερα άσχημα. Θα δούμε τι έφταιξε και τι πρέπει να διορθώσουμε. Πριν από το ματς με τον ΠΑΟΚ, προηγείται το ματς με την Τότεναμ. Αν εκεί η ομάδα δεν έχει καλύτερο επίπεδο και μεγαλύτερη αποτελεσματικότητα, τότε θα περάσουμε δύσκολα σε ένα αγγλικό γήπεδο. Θα πρέπει να είμαστε πολύ πιο αποτελεσματικοί, πιο καταιγιστικοί, πιο αποφασιστικοί στην τελική προσπάθεια αν θέλουμε να έχουμε κάτι καλύτερο. Θα αναλύσουμε σε βάθος το παιχνίδι για το τι κάναμε λάθη. Κάναμε και σωστά, γιατί είχαμε την κατοχή. Ήμασταν κυρίαρχοι και δείχνει ότι κάναμε κάποια καλά πράγματα. Όμως θα πρέπει να δούμε τι είναι αυτό που μας εμποδίζει για να ολοκληρώσουμε τις φάσεις».</p>
      <p>
        <b>Θεωρείτε ότι ο Ολυμπιακός παρουσιάζει διαφορετικό πρόσωπο στο πρωτάθλημα σε σχέση με το Τσάμπιονς Λιγκ; Παρουσιάζεται λίγο πιο χαλαρός, θεωρώντας ότι τα παιχνίδια στην Ελλάδα δεν είναι τόσο δύσκολα;</b>
      </p>
      <p>«Όχι πιστεύω ότι έχουμε δύο πρόσωπα, αλλά ανεξάρτητα από τις απαιτήσεις των αγώνων, παρουσιάζουμε δύο διαφορετικά πρόσωπα στα εντός έδρας και στα εκτός. Μέσα στο σπίτι μας είμαστε πιο καταιγιστικοί, πιο καλοί στα τελειώματα φάσεων. Εκτός έδρας μας λείπει αυτό ανεξαρτήτως επιπέδου αντιπάλου».</p>
      <p>
        <b>
          <a href="https://www.to10.gr/podosfero/superleague/778156/martins-den-ichame-tin-ypefthynotita-na-teliosoume-mats/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>