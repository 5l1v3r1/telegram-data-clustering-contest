<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SYfE9/hamburske-divadlo-v-praze-uvedlo-adaptaci-filmu-tanec-v-temnotach"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T21:50:00+00:00"/>
    <meta property="og:title" content="Hamburské divadlo v Praze uvedlo adaptaci filmu Tanec v temnotách"/>
    <meta property="og:description" content="Divadelní adaptaci filmu Larse von Triera Tanec v temnotách dnes v Praze uvedlo hamburské divadlo Thalia Theater. Příběh obětavé české emigrantky s tragickým koncem divadelní inscenace oklestila o některé prvky odkazující k českému prostředí, které ve filmu dánského režiséra působily pro českého diváka úsměvně. V režii Bastiana Krafta ale zůstal silný herecký výkon Selminy protagonistky Lisy Hagmeisterové, která se prodírá tmou v koloběhu moci a bezmoci vůči osudu, lidské sobeckosti a bezohlednosti."/>
  </head>
  <body>
    <article>
      <h6 class="kicker">divadelní festival</h6>
      <h1>Hamburské divadlo v Praze uvedlo adaptaci filmu Tanec v temnotách</h1>
      <address><time datetime="2019-11-23T21:50:00+00:00">23 Nov 2019, 21:50</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Divadelní adaptaci filmu Larse von Triera Tanec v temnotách dnes v Praze uvedlo hamburské divadlo Thalia Theater. Příběh obětavé české emigrantky s tragickým koncem divadelní inscenace oklestila o některé prvky odkazující k českému prostředí, které ve filmu dánského režiséra působily pro českého diváka úsměvně. V režii Bastiana Krafta ale zůstal silný herecký výkon Selminy protagonistky Lisy Hagmeisterové, která se prodírá tmou v koloběhu moci a bezmoci vůči osudu, lidské sobeckosti a bezohlednosti.</b>
      </p>
      <p>Odvážný přepis filmového díla uvidí diváci Pražského divadelního festivalu německého jazyka ještě v neděli opět na Nové scéně.</p>
      <p>Muzikálový melodram Tanec v temnotách byl v roce 2000 oceněn Zlatou palmou na filmovém festivalu v Cannes. Děj filmu se odehrává v 60. letech ve Spojených státech a pojednává o fiktivní české emigrantce Selmě Ježkové, která trpí oční chorobou, pomalu slepne a snaží se těžkou prací v továrně ušetřit na operaci, aby stejného osudu ušetřila svého syna.</p>
      <p>Z neradostné a rozmazané reality hledá únik v oblíbených hollywoodských muzikálech. Ve filmu dokonce figuruje jako slavný československý tanečník a muzikálový herec Oldřich Nový. Její bezelstnost a důvěřivost ji však nakonec dovedou až do cely smrti. Ve filmu v hlavní roli excelovala islandská zpěvačka Björk, která je zároveň autorkou všech skladeb, ve filmu vystupuje i francouzská herečka Catherine Deneuveová. Film se dočkal i operní podoby.</p>
      <p>Některé z písní dnes v anglickém originále zazněly i v německé divadelní inscenaci. Ta si vystačila s velmi jednoduchou scénou – dlouhou část představení vlastně ponořenou ve tmě. Diváci dění na jevišti sledovali jen prostřednictvím pěti obrazovek, na kterých byl vždy na všech najednou vidět výsek ze scény a z děje. Jen při změnách záběru byla na okamžik část jeviště, kde právě herci vystupovali, osvětlena rychlým zábleskem. To zřejmě na připomínku toho, jak Selmě slábne zrak, a přestože se před svým okolím včetně očního lékaře snaží kvůli udržení práce předstírat, že vidí, postupně zcela oslepne.</p>
      <p>„V době radikálního egoismu mi připadá jako velvyslankyně nesobeckosti. Její bezvýhradná odevzdanost mnou otřásá a hluboce mne dojímá. Její schopnost občas proměnit skutečnost v poezii je přitom mnohem víc než jen útěk před světem. Je to stvoření nového světa, a tedy akt čisté kreativity,“ uvedl k postavě Selmy režisér inscenace Bastian Kraft.</p>
      <related>
        <a href="https://echo24.cz/a/Smh3R/zacal-prazsky-divadelni-festivalnemeckehojazyka-bude-mit-i-ceskou-stopu"/>
      </related>
    </article>
  </body>
</html>