<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/for-stor-tryckpress-dyr-for-irlandska-skattebetalare/"/>
    <meta property="og:site_name" content="DN.SE"/>
    <meta property="article:published_time" content="2019-11-23T21:22:52+00:00"/>
    <meta property="og:title" content="För stor tryckpress dyr för irländska skattebetalare"/>
    <meta property="og:description" content="En tryckpress som köptes in till det irländska parlamentet i december förra året har ännu inte kunnat börja användas."/>
  </head>
  <body>
    <article>
      <h1>För stor tryckpress dyr för irländska skattebetalare</h1>
      <address><time datetime="2019-11-23T21:22:52+00:00">23 Nov 2019, 21:22</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>En tryckpress som köptes in till det irländska parlamentet i december förra året har ännu inte kunnat börja användas. Först fick den inte plats, då någon räknat fel, och nu kräver delar av personalen ett lönelyft för att att börja använda den.</b>
      </p>
      <p>Historien om den stora och moderna tryckpressen började 2018 då parlamentet i slutet av maj 2018 beslutade att köpa in pressen till en kostnad av åtta miljoner kronor. Men när den drygt två meter höga pressen anlände från leverantören den 5 december samma år visade det sig att det inte gick att få in den genom dörren efter det att någon mätt fel på utrymmet, skriver <a href="https://www.irishtimes.com/news/ireland/irish-news/works-of-at-least-230-000-required-to-fit-printer-in-oireachtas-1.4092366">Irish Times</a>.</p>
      <p><b>Misstankarna om att det </b>skulle bli problem hade funnits redan i augusti då arkitekten Hilary Vandenberghe vid Office of public works, som har hand om offentliga byggnader i Irland, slog larm. Visserligen hade andra redan förstått att allt nog inte skulle gå så bra och en ombyggnad hade inletts.</p>
      <p>Men Hilary Vandenberghe insåg att detta inte skulle räcka. Pressen skulle ändå inte gå in:</p>
      <p>”Det behövs ett betydligt större projekt än det vi just nu har på gång på platsen”, skrev hon i ett pm.</p>
      <p><b>Så istället för att installera </b>den fick pressen placeras i ett lager, till en början på tillverkarens bekostnad. Men snart tickade månadsavgifterna på och när pressen till slut togs från lagret hade den kostat de irländska skattebetalarna 120.000 kronor.</p>
      <p>Men det var inte nog med det. </p>
      <p>Under tiden hade lokalen där pressen skulle stå fått byggas om till en kostnad av 2,3 miljoner kronor, skriver tidningen. Väggar hade fått rivas och nya förstärkningsbalkar monteras in.</p>
      <p><b>Problemen har dock inte</b> slutat där. Sedan pressen väl installerats i de ombyggda lokalerna den 28 september i år har delar av personalen som skulle sköta den vägrat att gå utbildningen om de inte får högre lön.</p>
      <p>Nu står pressen där och en utredning kring hur ärendet har hanterats har inletts, skriver Irish Times.</p>
    </article>
  </body>
</html>