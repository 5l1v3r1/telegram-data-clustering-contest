<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200894/%D9%88%D8%A7%DB%8C%D9%84%D8%AF-%DA%A9%D8%A7%D8%B1%D8%AA-%D8%A2%D8%AE%D8%B1%DB%8C%D9%86-%D9%81%D8%B1%D8%B5%D8%AA-%D8%A8%D8%B1%D8%A7%DB%8C-%D8%A8%D8%A7%D9%86%D9%88%D8%A7%D9%86-%D9%88%D8%B2%D9%86%D9%87-%D8%A8%D8%B1%D8%AF%D8%A7%D8%B1-%D8%B3%D9%87%D9%85%DB%8C%D9%87-%D8%A7%D9%84%D9%85%D9%BE%DB%8C%DA%A9-%D8%A8%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:47:00+00:00"/>
    <meta property="og:title" content="وایلد کارت، آخرین فرصت برای بانوان وزنه بردار/ سهمیه المپیک به دختران ایران تعلق می‌گیرد؟"/>
    <meta property="og:description" content="آخرین فرصت کشور ها برای درخواست وایلدکارت وزنه برداری جهت حضور در المپیک ۲۰۲۰ اعلام شد و ایران در بخش بانوان می تواند شانس خود را برای گرفتن سهمیه دعوتی امتحان کند."/>
  </head>
  <body>
    <article>
      <h1>وایلد کارت، آخرین فرصت برای بانوان وزنه بردار/ سهمیه المپیک به دختران ایران تعلق می‌گیرد؟</h1>
      <address><time datetime="2019-11-23T21:47:00+00:00">23 Nov 2019, 21:47</time> by <a rel="author">آتنا خلیلی</a></address>
      <p>آخرین فرصت کشور ها برای درخواست وایلدکارت وزنه برداری جهت حضور در المپیک ۲۰۲۰ اعلام شد و ایران در بخش بانوان می تواند شانس خود را برای گرفتن سهمیه دعوتی امتحان کند.</p>
      <p>به گزارش ایسنا، تیم ملی وزنه برداری ایران علاوه بر مردان، دختران را هم به مسابقات گزینشی المپیک اعزام می کند تا با توجه به اینکه می تواند دو سهمیه در المپیک ۲۰۲۰ بگیرد، در بخش بانوان هم نماینده ای داشته باشد.</p>
      <p>با توجه به جایگاهی که  نمایندگان ایران در رنکینگ المپیک دارند کار بسیار سختی برای رسیدن به سهمیه دارند اما هنوز  یک راه دیگر هم برای کسب سهمیه المپیک وجود دارد و آن استفاده از وایلد کارت است.</p>
      <p>در وزنه برداری ۸ سهمیه وایلد کارت (۴ سهمیه در بخش مردان و ۴ سهمیه در بخش بانوان) داده می شود. اما فلسفه وایلد کارت این است که این سهمیه به کشورهای ضعیفی داده می شود که توان گرفتن سهمیه المپیک را ندارند تا تعداد مشارکت کشورها دربازی های المپیک بیشتر باشد.</p>
      <p> با این حال کشورهای واجد شرایط می توانند تا ژانویه ۲۰۲۰ درخواست خود را برای گرفتن وایلد کارت ارسال کنند. پس از اینکه مسابقات انتخابی المپیک به پایان برسد، در مورد کشورهایی که به آنها وایلد کارت تعلق می گیرد، تصمیم گیری خواهد شد.</p>
      <p>در مورد اینکه سهمیه وایلد کارت به وزنه برداری بانوان ایران تعلق می گیرد یا خیر گمانه زنی هایی وجود دارد. از آنجا که امکان دارد ایران دو سهمیه دربخش مردان بگیرد ممکن است سهمیه وایلد کارت به ایران تعلق نگیرد اما از طرفی دیگر این احتمال هم وجود دارد که چون وزنه برداری زنان ایران در مسیر توسعه قرار دارد ممکن است این سهمیه به ایران هم داده شود.</p>
      <p> در هر صورت ایران می تواند درخوست خود را برای دریافت وایلد کارت ارسال کند و در نهایت بعدا تصمیم گیری می شود که سهمیه وایلد کارت به بانوان تعلق می‌گیرد یا خیر.</p>
      <p> البته دختران ایران باید در شش مسابقه گزینشی هم شرکت کنند که الهام حسینی در دسته ۷۶ کیلوگرم و پریسا جهانفکریان در ۸۷ کیلوگرم دو وزنه بردار مد نظر برای اعزام به مسابقات گزینشی المپیک هستند. آنها تاکنون سه مسابقه (قهرمانی آسیا، قهرمانی جهان، مسابقات ترکیه) را پشت سر گذاشته اند و قرار است در قطر کاپ، مسابقات غرب آسیا و قهرمانی آسیا هم شرکت کنند تا شش گزینشی المپیک آنها تکمیل شود.</p>
      <p>انتهای پیام</p>
    </article>
  </body>
</html>