<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/auto/20191122-dizel-cegauto-helyett-ford-mondeo-turnier-hybrid-teszt.html"/>
    <meta property="og:site_name" content="Origo"/>
    <meta property="article:published_time" content="2019-11-23T21:53:00+00:00"/>
    <meta property="og:title" content="Priusszal indult, de a flotta hőse lehet - Ford Mondeo Turnier Hybrid teszt"/>
    <meta property="og:description" content="Ismerősnek tűnik a német kombi, de van egy meglepetése: hibrid hajtású. Netán jobb is a donor Toyotánál?"/>
  </head>
  <body>
    <article>
      <h1>Priusszal indult, de a flotta hőse lehet - Ford Mondeo Turnier Hybrid teszt</h1>
      <address><time datetime="2019-11-23T21:53:00+00:00">23 Nov 2019, 21:53</time> by <a rel="author">Kismartoni András</a></address>
      <p>
        <b>Ránézésre ugyanolyan, mint a többi céges Mondeo kombi, de kizárólag a gumik nyikorgása hallatszik a mélygarázsban, a motorja meg se rezzen. Ja, hogy ez hibrid! Akkor miért nincs zöld rendszáma? Íme, egy igazi különc a német autók között, amely a Fordok világába toyotás spórolási szemlélet vegyít, meglepően harmonikus elegyet alkotva. De azért hajszál is került a levesbe.</b>
      </p>
      <p>Csapataink harcban állnak – így írhatnánk le az európai autóipar hétköznapjait, amiből a vevők csak annyit látnak, hogy egyre több méretcsökkentett motorú vagy alternatív hajtású modell jelenik meg, 2020-tól ugyanakkor jó pár típus eltűnésével vagy drágulásával is lehet számolni. Az ügy hátterében az EU széndioxid-csökkentési törekvései állnak, és a gyártók már jövőre bírságot lesznek kénytelenek fizetni, ha eladott autóinak 95 százaléka nem tudja alulmúlni a 95 g/km-es CO2-határértéket.</p>
      <figure>
        <img src="https://cdn.nwmgroups.hu/s/img/i/1909/20190916hungaroring-ford-napok-2019091664.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Maga a forma ismerős, csak néhány vonásán igazítottak idén. Pár éve még jól fogytak a középkategóriás autók, ma bajban vannak a SUV-divat miatt. Galáriához kattintson a képre!</a>
          <cite>
            <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Fotó: Hirling Bálint - Origo</a>
          </cite>
        </figcaption>
      </figure>
      <p>A kvóták teljesítéséhez jó szolgálatot tesznek a takarékos dízelmotorok, de hiába ölnek irgalmatlan pénzeket a kipufogógázaik tisztításába, a VW-botrány és a nagyvárosi (előbb-után talán Budapestet is elérő) kitiltások miatt egyre több vásárló ódzkodik tőlük. Ez a magyarázata annak, hogy <br/><mark>részleges vagy teljes villamosításban látják a közeljövőt a gyártók.<br/></mark>Így van ezzel a Ford is, amely egy idén áprilisi <a href="https://www.origo.hu/auto/20190405-ford-ujdonsagok.html">rendezvényen</a> jelentette be nagyszabású terveit, és azokból jó néhányat meg is valósított már.</p>
      <figure>
        <img src="https://cdn.nwmgroups.hu/s/img/i/1909/20190916hungaroring-ford-napok-2019091678.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Hátul újdonság a lámpák közti króm díszléc. Pár feliraton és a speciális felniken-gumikon kívül nem sok minden különbözteti meg a hibridet hagyományos társaitól, és ez jó is így</a>
          <cite>
            <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Fotó: Hirling Bálint - Origo</a>
          </cite>
        </figcaption>
      </figure>
      <p>Megérkezett például a <a href="https://www.origo.hu/auto/20190626-ford-puma-bemutato.html">Puma</a> lágy hibrid hajtással (indítógenerátor és 48 volt), a <a href="https://www.origo.hu/auto/20171201-ford-transit-custom-menetproba.html">Transit Custom</a> a furgonok közt úttörőként már plug-in hibridként kapható, ráadásul a benzinvérű rajongók teljes megrökönyödésére a <a href="https://www.origo.hu/auto/20191118-ford-mustang-mache-bemutato.html">Mustang</a> név (igaz, Mach-E utótaggal) egy elektromos SUV-on is feltűnik. Vannak és lesznek még más érdekességei az offenzívának, akad viszont olyan, amely a közelmúltból maradt itt – de a széndioxid-kvótás csata hevében leporolták és újragondolták: a Mondeo Hybrid.</p>
      <figure>
        <img src="https://cdn.nwmgroups.hu/s/img/i/1909/20190916hungaroring-ford-napok-2019091673.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Maradt a precíz kormányzás, de a tömeg/teljesítmény arány és a hangolás miatt a sportosságtól inkább a kényelem felé tolódott a potméter</a>
          <cite>
            <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Fotó: Hirling Bálint - Origo</a>
          </cite>
        </figcaption>
      </figure>
      <h3>Régi adósságot törlesztettek a ráncfelvarrásnál</h3>
      <p>Ez a típus Fusion néven 2012-ben jelenet meg az amerikai piacon, Európában viszont az összes többi Mondeo motorváltozathoz hasonlóan csak 2014-ben kezdték el forgalmazni. Kvalitásait elismerve akadt azonban egy olyan hátránya, ami felett nehezen tudtak napirendre térni az uniós piacok vásárlói:</p>
      <aside>a hibrid hajtásláncot USA-ízlés szerint a kevésbé praktikus lépcsőshátú karosszériába építették be.</aside>
      <p>Idén fordult a kocka, végre a népszerű Turnierből is megjelent a hibrid.</p>
      <figure>
        <img src="https://cdn.nwmgroups.hu/s/img/i/1909/20190916hungaroring-ford-napok-2019091653.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Nem olyan modern, mint például egy Peugeot 508 vagy BMW 3-as belseje, de kellemes környezet. A wunderbaumot a tesztautóval kaptuk, nem széria</a>
          <cite>
            <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Fotó: Hirling Bálint - Origo</a>
          </cite>
        </figcaption>
      </figure>
      <p>Ezzel a középkategóriában egyedülálló ajánlat született, hiszen senki sem kínál kombit „öntöltő" hibridként, más kérdés, hogy ezt miért csak a Mondeo életciklusának végéhez közeledve kellett meglépni. Persze ez nem egyik napról a másikra fog bekövetkezni, amit jelez, hogy a sorozat összes tagja átesett idén egy frissítésen, ennek keretében néhány apró részletet kiigazítottak a kasztiján, új kárpitokat és kilincseket használnak az utastérben, felfrissítették a Sync3 infotainment tudását.</p>
      <figure>
        <img src="https://cdn.nwmgroups.hu/s/img/i/1909/20190916hungaroring-ford-napok-2019091648.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Régi hagyomány a Fordnál a Sony audiorendszer, és nem is szól rosszul, de az érintőképernyő kezelhetősége nem tökéletes</a>
          <cite>
            <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Fotó: Hirling Bálint - Origo</a>
          </cite>
        </figcaption>
      </figure>
      <p><mark>Egyértelműen a rombuszmintás hűtőrácsos, nagy felnis ST-Line néz ki legjobban a kínálatból,<br/></mark>míg a másik végletet éppen a hibrid tesztautónk képviseli konzervatívabb orrával, sok krómdíszítésével és szokatlanul kicsi, 16 colos kerekeivel. Bár nem mindenkinek jön be a gömbölyded farkialakítás, csinos maszkjával és szigorú tekintetével szemből impozáns látvány a Mondeo; profilból szintén harmonikus jelenség a közel 4,9 méter hosszú kombi – úgy is fogalmazhatnánk, hogy ügyesen titkolja a korát.</p>
      <h3>Óriási az utastér, de akad egy gond a csomagtérrel</h3>
      <p>És mi újság az utastérrel? Bár a fiatalabb konkurensek frissebb dizájnt és több szolgáltatást is tudnak nyújtani, összességében nagyon kellemes és otthonos környezet. Az évek alatt rengeteget javult a Mondeók minősége, ebben is minden kellemes tapintású és precízen összeszerelt, a helykínálat pedig óriási. Elöl nagyok, kényelmesek és tág határok közt állíthatók az ülések, hátul simán végigülhet két felnőtt hosszabb utat – ide amúgy kartámasz, légbefúvó, árnyékoló roló és 12 voltos aljzat is került.</p>
      <figure>
        <img src="https://cdn.nwmgroups.hu/s/img/i/1909/20190916hungaroring-ford-napok-2019091661.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Itt is kellemes utazni. Nem csak családi- és cégautónak, hanem taxinak is jó lehet a Hybrid (minden paraméterében megfelel a BKK-rendeletnek), ha meg tudják fizetni</a>
          <cite>
            <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Fotó: Hirling Bálint - Origo</a>
          </cite>
        </figcaption>
      </figure>
      <p>Annak, aki gyerekülésben szállítja az ifjúságot, kicsit megnehezíti a napi ügymenetet a beépített légzsák miatt dundi hátsó biztonsági öv, de a cél szentesíti az eszközt. Akad azonban egy kellemetlen mellékhatása a hibridségnek: mivel</p>
      <aside>hátul, a padló alatt tudták csak elhelyezni a lítium-ion akkut</aside>
      <p>(1,4 kWh/ 5 Ah), a csomagtartó térfogata drasztikusan csökkent, alaphelyzetben mindössze 404 literes, ráadásul a holmikat is a többi Turnierben megszokottnál magasabbra kell emelni.</p>
      <figure>
        <img src="https://cdn.nwmgroups.hu/s/img/i/1909/20190916hungaroring-ford-napok-2019091658.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Az eredeti 525 literről jócskán összezsugorodott, és lapos lett a csomagtér, de legalább az üléstámlát ledöntve sík a felület. A padló alá került a hibrid és a 12 voltos akku, illetve a defektjavító szett</a>
          <cite>
            <a href="https://www.origo.hu/auto/galeria/20191122-ford-mondeo-turnier-hybrid-teszt-2019-galeria.html">Fotó: Hirling Bálint - Origo</a>
          </cite>
        </figcaption>
      </figure>
      <p>Ez bizony a kompakt autónál megszokott térfogat (és elmarad például a <a href="https://www.origo.hu/auto/20190301-toyota-corolla-menetproba.html">Toyota Corolla</a> ST Hybrid kapacitásától), de a lépcsőshátú Mondeóval ellentétben legalább családi nyaralásnál nem állít megoldhatatlan kihívás elé: egyszerűen ki kell venni a rolót, és tetőig pakolni. Ledöntött üléstámlával másfél köbméteresre nő a térfogat, tehát használható méretet ad ki, azt viszont mindenkinek magának kell eldönteni, mennyire tud együtt élni a kombihoz mérten szűkös alapkapacitással.</p>
      <p>
        <i>
          <b>Cikkünk folytatódik, kérjük lapozzon!</b>
        </i>
      </p>
      <table bordered="">
        <tr>
          <td align="center">Előző</td>
          <td align="center">1</td>
          <td align="center">
            <a href="https://www.origo.hu/auto/20191122-dizel-cegauto-helyett-ford-mondeo-turnier-hybrid-teszt.html?pIdx=1">2</a>
          </td>
          <td align="center">
            <a href="https://www.origo.hu/auto/20191122-dizel-cegauto-helyett-ford-mondeo-turnier-hybrid-teszt.html?pIdx=1">Következő</a>
          </td>
        </tr>
      </table>
    </article>
  </body>
</html>