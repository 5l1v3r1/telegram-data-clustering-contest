<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/okat-tryck-pa-belgien-att-aterlamna-stulna-konstskatter-till-kongo-kinshasa/"/>
    <meta property="og:site_name" content="DN.SE"/>
    <meta property="article:published_time" content="2019-11-23T21:03:00+00:00"/>
    <meta property="og:title" content="Ökat tryck på Belgien att återlämna stulna konstskatter till Kongo-Kinshasa"/>
    <meta property="og:description" content="På lördagen öppnades det nya nationalmuseet i Demokratiska Republiken Kongos huvudstad Kinshasa."/>
  </head>
  <body>
    <article>
      <h1>Ökat tryck på Belgien att återlämna stulna konstskatter till Kongo-Kinshasa</h1>
      <address><time datetime="2019-11-23T21:03:00+00:00">23 Nov 2019, 21:03</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>På lördagen öppnades det nya nationalmuseet i Demokratiska Republiken Kongos huvudstad Kinshasa. Därmed ökar trycket på den tidigare kolonialmakten Belgien att lämna tillbaka konst och kulturskatter till det afrikanska museet.</b>
      </p>
      <p>President Felix Tshisekedi invigde museet som tagit tre år att bygga och som till stor del bekostats av Sydkorea. På de två våningsplanen visas bland annat bland statyetter och masker från Kongo-Kinshasas hundratals stammar. </p>
      <p>Läraren <a href="https://www.bbc.com/news/world-africa-50528975">Aimé Mpane säger till BBC</a> att hon hoppas att samlingarna på museet blir en inspirationskälla för dagens konstnärer i Kongo-Kinshasa och andra afrikanska länder.</p>
      <p><b>Det finns plats</b> för betydligt fler föremål i den luftiga museibyggnaden. Kongo-Kinshasas tidigare president Joseph Kabila har sagt att landet ska kräva tillbaka alla konstföremål från Belgien. Kongo var en belgisk koloni från 1908 till 1960.</p>
      <p>När museet i Kinshasa slår upp portarna för allmänheten är det i en tid då före detta kolonialmakter pressas att lämna tillbaka konst och kulturskatter som stulits från Afrika och Asien. Uppskattningsvis mellan 80 och 90 procent av konstföremålen från Afrika söder om Sahara finns på museer eller hos privatsamlare i andra delar av världen.</p>
      <p>I Frankrike visade en kontroversiell rapport, beställd av president Emmanuel Macron förra året, att 90.000 konstföremål från landets tidigare kolonier finns i landet. Utredarna uppmanade Frankrike att lämna tillbaka de skulpturer, statyer, delar av palats, masker och vardagsföremål som de afrikanska länderna själva vill ha.</p>
      <p><b>I Belgien fick debatten </b>om landets koloniala förflutna i Afrika ny näring av återinvigningen av Afrikamuseet i Bryssel för ett år sedan. Där visas tusentals föremål från Rwanda, Burundi och inte minst Demokratiska Republiken Kongo. Under den fem år långa renoveringen av museet har anslaget ändras men kritiken består.</p>
      <figure>
        <img src="https://cached-images.bonnier.news/cms30/UploadedImages/2019/11/23/9725a015-c5c4-4428-9b2f-a7f05b4ea2cc/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
        <figcaption><b>Bild 1 av 2</b> Musée des Civilisations noires i Dakar. Senegal har formellt krävt tillbaka alla konstföremål som har sitt ursprung i landet från kolonialmakten Frankrike.<cite>Foto: Mia Holmgren</cite></figcaption>
      </figure>
      <figure>
        <img src="https://cached-images.bonnier.news/cms30/UploadedImages/2019/11/23/4ef53cbc-4b73-40c6-bd35-8ac26138d170/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
        <figcaption><b>Bild 2 av 2</b> Musée des Civilisations noires.<cite>Foto: Mia Holmgren</cite></figcaption>
      </figure>
      <p>Bildspel</p>
      <p>I Europa har ett av de vanligaste argumenten för att inte lämna tillbaka föremål varit att Afrika saknar möjlighet att bevara föremålen till eftervärlden. De senaste åren har dock flera länder byggt nya museer, <a href="https://www.dn.se/kultur-noje/senegal-kraver-tillbaka-konstskatter-fran-frankrike/">senast i Senegal där museum Musée des Civilisations noires invigdes för ett år sedan.</a> Landet har formellt krävt tillbaka alla konstföremål som har sitt ursprung i landet från kolonialmakten Frankrike.</p>
      <p>– Om det finns 10.000 föremål vill vi ha tillbaka samtliga 10.000, sa Senegals kulturminister Abdou Latif Coulibaly i samband med invigningen i Dakar.</p>
      <p><a href="https://www.dn.se/nyheter/varlden/erik-esbjornsson-starkt-afrikanskt-sjalvfortroende-i-relationen-till-europa/">Läs mer: Stärkt afrikansk självförtroende i relationen till Europa</a> </p>
    </article>
  </body>
</html>