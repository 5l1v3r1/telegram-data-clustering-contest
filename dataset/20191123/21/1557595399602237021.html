<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/minyma-diagrafon-se-osoys-diafonoyn-esteile-i-gennimata-ola-osa-eginan-tin-1i-mera-toy-synedrioy/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T21:22:29+00:00"/>
    <meta property="og:title" content="Μήνυμα διαγραφών σε όσους διαφωνούν έστειλε η Γεννηματά - 'Ολα όσα έγιναν την 1η μέρα του συνεδρίου"/>
    <meta property="og:description" content="Με μια ομιλία που η ίδια θέλησε να σηματοδοτεί φυγή προς τα εμπρός, αλλά χαρακτηρίστηκε από τις αιχμές κατά όσων την αμφισβητούν, η Φώφη Γεννηματά έστειλε για μία ακόμη φορά μήνυμα"/>
  </head>
  <body>
    <article>
      <h1>Μήνυμα διαγραφών σε όσους διαφωνούν έστειλε η Γεννηματά - 'Ολα όσα έγιναν την 1η μέρα του συνεδρίου</h1>
      <address><time datetime="2019-11-23T21:22:29+00:00">23 Nov 2019, 21:22</time> by <a rel="author">Αιμίλιος Περδικάρης</a></address>
      <p>Τούτο σηματοδοτούν, άλλωστε, και οι καταστατικές αλλαγές που αναμένεται να εγκριθούν από το σώμα του συνεδρίου το απόγευμα της Κυριακής και οι οποίες αποτελούσαν εξαρχής πρόθεση της ηγεσίας, παρά το γεγονός ότι η ίδια η κυρία Γεννηματά μίλησε για υποχωρήσεις και συμβιβασμούς από την πλευρά της.</p>
      <p>Ποιες είναι αυτές; Πρώτον - και κύριο - η παράταση της θητείας Γεννηματά στην προεδρία του ΠΑΣΟΚ έως την ολοκλήρωση της αντίστοιχης θητείας της στην προεδρία του ΚΙΝΑΛ, δηλαδή το Νοέμβριο του 2021. Δεύτερον, η αναστολή της λειτουργίας των οργανώσεων και όλων των μηχανισμών του ΠΑΣΟΚ και η αντικατάστασή τους από αυτές του ΚΙΝΑΛ, καθώς, όπως είπε η κυρία Γεννηματά, δεν μπορούν να λειτουργούν δύο ή και περισσότερες παράλληλες δομές.</p>
      <p>Σε ό,τι αφορά τα μηνύματα που έστειλε προς τους αμφισβητίες, η κυρία Γεννηματά άνοιξε παράθυρο διαγραφών. Μ' αυτόν τον τρόπο ερμηνεύεται διασταλτικά η «μηδενική ανοχή» την οποία ανακοίνωσε ότι θα επιδείξει «από τη Δευτέρα», καλώντας όποιον έχει διαφορετική άποψη να την καταθέσει από το βήμα του συνεδρίου. Σύμφωνα με πληροφορίες, ο Παύλος Γερουλάνος - ο οποίος έχει συγκεντρώσει περισσότερες από 2.000 υπογραφές με το ψήφισμα που διακίνησε περί ανοιχτού και δημοκρατικού συνεδρίου - θα εκφράσει τις αντιρρήσεις του και θα υποστηρίξει το ψήφισμα, αλλά δεν εμφανίζεται διατεθειμένος να το φτάσει στα άκρα. Ενώ και ο Νίκος Ανδρουλάκης αναμένεται να είναι σκληρός στην τοποθέτησή του κατά των επιλογών Γεννηματά και της ηγετικής ομάδας γενικότερα, αλλά επίσης δεν είναι διατεθειμένος να οδηγηθεί σε σύγκρουση. «Κάθε πράγμα στον καιρό του», λέει, άλλωστε, σε συνομιλητές του.</p>
      <p>Η κυρία Γεννηματά αποδοκίμασε ούτως ή άλλως με πολύ σκληρό τρόπο τόσο την αμφισβήτηση Ανδρουλάκη όσο και την πρωτοβουλία Γερουλάνου, μιλώντας ακόμη και για «λόγια του αέρα» και «όψιμους πασοκολάγνους για να ικανοποιήσουν τις προσωπικές τους φιλοδοξίες». Παράλληλα, επιφύλαξε αιχμές και για τον Σταύρο Θεοδωράκη και το Ποτάμι και τον τρόπο με τον οποίο λειτούργησαν στο πλαίσιο της δημιουργίας και των πρώτων βημάτων του ΚΙΝΑΛ έως το «διαζύγιο». Ενδιαφέρον είχε, επίσης, και το έμμεσο μήνυμα που έστειλε ότι το 2021 θα διεκδικήσει την επανεκλογή της: «Στο συνέδριο θα είμαι εδώ και θα τους περιμένω», είπε χαρακτηριστικά για όσους την αμφισβητούν, αλλά δεν θέτουν θέμα ηγεσίας.</p>
      <p>Η επικεφαλής του ΚΙΝΑΛ επιτέθηκε, εξάλλου, τόσο στη ΝΔ όσο και στον ΣΥΡΙΖΑ και απέρριψε το ενδεχόμενο συνεργασίας και με τους δύο. Με εξαιρετικά αιχμηρό τρόπο, για μία ακόμη φορά, κάλεσε όσους μέσα στο ΠΑΣΟΚ και το ΚΙΝΑΛ υποστηρίζουν τη συνεργασία με ένα από τα δύο κόμματα να πει την άποψή του και να καταθέσει ισχυρά επιχειρήματα για ποιο λόγο πρέπει να γίνει αυτό.</p>
      <p>Σημειώνεται ότι το παρών στο συνέδριο έδωσε τελικά ο Κώστας Σημίτης, σε αντίθεση με τον Γιώργο Παπανδρέου και βέβαια τον Ευάγγελο Βενιζέλο.</p>
    </article>
  </body>
</html>