<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902182.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T21:18:00+00:00"/>
    <meta property="og:title" content="واکنش رضا گوچی به بازگشت دوباره به تیم‌ملی"/>
    <meta property="og:description" content="خبر ورزشی نوشت: رضا قوچان‌نژاد روزهای خوبی را در هلند سپری می‌کند. او هر بار که به فوتبال این کشور برمی‌گردد، کولاک می‌کند. رضا دو فصل قبل برای هیرنوین بازی کرد و تا روزهای آخر شانس آقای گلی را داشت. در نهایت هم جزو بهترین گلزنان لیگ هلند شد. امسال هم وقتی او از آپوئل قبرس جدا شد و به تیم زوله پیوست، همه در انتظار درخشش دوباره‌اش بودند. این اتفاق افتاده و گوچی توانسته در ۸ بازی ۶ گل برای تیمش به ثمر برساند. آمار، آمار خوبی است و گوچی اگر این شرایط را ادامه دهد، می‌تواند جزو بهترین گل‌زنان لیگ قرار بگیرد. البته او در تیمی بازی می‌کند که نسبت به تیم‌های بالای جدول ضعیف‌تر است. بنابراین به نسبت فورواردهای آن تیم‌ها هم شانس کمتری برای گل‌زنی دارد. گوچی در گفت‌وگو با خبرورزشی توضیحاتی درباره آخرین شرایط خودش و زوله می‌دهد."/>
  </head>
  <body>
    <article>
      <h1>واکنش رضا گوچی به بازگشت دوباره به تیم‌ملی</h1>
      <address>
        <time datetime="2019-11-23T21:18:00+00:00">23 Nov 2019, 21:18</time>
      </address>
      <p>مهاجم سابق تیم ملی کشورمان می‌گوید ویلموتس به او گفته درهای تیم ملی برایش باز است، اما خودش می‌خواهد وضعیت باشگاهی‌اش به یک ثبات ایده‌آل برسد.</p>
      <p>خبر ورزشی نوشت: رضا قوچان‌نژاد روزهای خوبی را در هلند سپری می‌کند. او هر بار که به فوتبال این کشور برمی‌گردد، کولاک می‌کند. رضا دو فصل قبل برای هیرنوین بازی کرد و تا روزهای آخر شانس آقای گلی را داشت. در نهایت هم جزو بهترین گلزنان لیگ هلند شد. امسال هم وقتی او از آپوئل قبرس جدا شد و به تیم زوله پیوست، همه در انتظار درخشش دوباره‌اش بودند. این اتفاق افتاده و گوچی توانسته در ۸ بازی ۶ گل برای تیمش به ثمر برساند. آمار، آمار خوبی است و گوچی اگر این شرایط را ادامه دهد، می‌تواند جزو بهترین گل‌زنان لیگ قرار بگیرد. البته او در تیمی بازی می‌کند که نسبت به تیم‌های بالای جدول ضعیف‌تر است. بنابراین به نسبت فورواردهای آن تیم‌ها هم شانس کمتری برای گل‌زنی دارد. گوچی در گفت‌وگو با خبرورزشی توضیحاتی درباره آخرین شرایط خودش و زوله می‌دهد.<br/><b>راضی هستم</b><br/>راستش هر قدر تیم زوله بد بازی کرده و شرایط برای‌مان سخت است، از نظر انفرادی عملکرد خوبی داشته‌ام. در ۸ مسابقه ۶ گل برای تیم زدم، خدا را شکر. از این نظر راضی هستم ولی باید به لحاظ تیمی خیلی بهتر عمل کنیم و نتایج خوبی به دست بیاوریم. امسال خیلی انگیزه دارم تا خودم را نشان دهم. امیدوارم امروز هم بتوانم برای تیم گل بزنم ولی واقعاً برایم مهم این است که تیم موفق باشد و نتیجه بگیرد.</p>
      <p><b>خلاصه بازی‌ها را دیدم</b><br/>بازی‌های تیم ملی را هم در این مدت دنبال کردم. البته نتوانستم به صورت زنده مسابقات را ببینم ولی خلاصه بازی‌ها را دیدم و واقعاً ناراحت شدم. ما تیم قدرتمندی داریم. خیلی از داخل تیم خبر ندارم و نمی‌دانم شرایط چطور است ولی دعا می‌کنم که بتوانیم به جام جهانی صعود کنیم. ما بازیکنان خوبی داریم. خدا کند بتوانیم برای سومین دوره متوالی به جام جهانی صعود کنیم. ان‌شاالله از این شرایط هم خارج می‌شویم. دیگر فوتبال است و برد و باخت دارد. ما از ۴ بازی بعدی سه بازی در خانه میزبانیم و این فرصت خوبی است که بحرین و عراق را در ورزشگاه آزادی با حمایت طرفداران ببریم.</p>
      <p><b>بازگشت به تیم ملی...</b><br/>راستش من واقعاً تمرکزم را روی رده باشگاهی گذاشته‌ام. خیلی‌ها به من می‌گویند می‌توانی یک جام جهانی دیگر بازی کنی. آقای ویلموتس به من گفت درهای تیم ملی به روی تو باز است و می‌توانی برگردی، اما می‌خواهم وضعیت باشگاهی‌ام به یک ثبات ایده‌آل و خوب برسد. زوله شرایط سختی دارد و فعلاً تمرکزم روی بازی‌های این تیم است ولی از آینده کسی چیزی نمی‌داند. از نظر بدنی شرایط خوبی دارم. می‌توانم همچنان در رده ملی بازی کنم ولی همان‌طور که گفتم الان تمرکزم روی بازی‌های باشگاهی است. از طرفی تیم ملی کلی بازیکن خوب در اختیار دارد.</p>
      <p><b>می‌توانیم صعود کنیم</b><br/>به نظرم نظم و دیسیپلین در تیم ملی خیلی مهم است. ما اگر در گذشته موفق شدیم، یکی از دلایلش همین بود. امیدوارم با این نظم و دیسپلین و البته تلاش زیاد بتوانیم ان‌شاءالله به موفقیت دوباره برسیم. الان شرایط برای ما طوری است که به هر حال نتایج عراق و بحرین هم مهم است. همه دعا می‌کنیم تیم موفق شود. من معتقدم می‌توانیم به جام جهانی برویم، چون بازیکنان خیلی خوب و تیم قدرتمندی در اختیار داریم.</p>
      <p><b>اول موفقیت تیمی</b><br/>آقای گلی در لیگ... راستش الان ۴ گل کمتر از بهترین گل‌زن لیگ دارم ولی تازه الان اول راه هستیم. راه خیلی زیادی باقی مانده است. از طرفی من ابتدا به موفقیت تیمی فکر می‌کنم و برایم اولویت موفقیت فردی نیست. رقابت آقای گلی هم در هلند همیشه سخت و فشرده است. رقابت با مهاجم‌هایی هم که در تیم‌های بالای جدول بازی می‌کنند، سخت است ولی من تمام تلاشم را برای تیمم می‌کنم.</p>
    </article>
  </body>
</html>