<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2409265,Premier-League-Manchester-City-wygrywa-w-meczu-na-szczycie-udany-powrot-Mourinho"/>
    <meta property="og:site_name" content="Polskie Radio"/>
    <meta property="article:published_time" content="2019-11-23T21:33:00+00:00"/>
    <meta property="og:title" content="Premier League: Manchester City wygrywa w meczu na szczycie, udany powrót Mourinho"/>
    <meta property="og:description" content="Manchester City wygrał u siebie z Chelsea Londyn 2:1 w hitowym meczu 13. kolejki angielskiej ekstraklasy piłkarskiej. Liderem tabeli pozostaje Liverpool, który pokonał na wyjeździe Crystal Palace 2:1. Udany debiut w Tottenhamie miał trener Jose Mourinho."/>
  </head>
  <body>
    <article>
      <h1>Premier League: Manchester City wygrywa w meczu na szczycie, udany powrót Mourinho</h1>
      <address>
        <time datetime="2019-11-23T21:33:00+00:00">23 Nov 2019, 21:33</time>
      </address>
      <p>
        <b>Manchester City wygrał u siebie z Chelsea Londyn 2:1 w hitowym meczu 13. kolejki angielskiej ekstraklasy piłkarskiej. Liderem tabeli pozostaje Liverpool, który pokonał na wyjeździe Crystal Palace 2:1. Udany debiut w Tottenhamie miał trener Jose Mourinho.</b>
      </p>
      <p>W poprzedniej kolejce broniący tytułu Manchester City przegrał z Liverpoolem 1:3, znacznie utrudniając sobie walkę o trzecie mistrzostwo z rzędu. Aby nie tracić dystansu do lidera, podopieczni Hiszpana Josepa Guardioli musieli zdobyć komplet punktów z Chelsea. Londyńczycy chcieli z kolei wygrać siódmy z rzędu mecz w Premier League.</p>
      <p>Lepiej rozpoczęli goście, dla których w 21. minucie trafił Francuz Ngolo Kante. Z prowadzenia "The Blues" cieszyli się jednak niedługo - w 29. wyrównał Belg Kevin De Bruyne, a w 36. wynik ustalił Algierczyk Riyad Mahrez.</p>
      <figure>
        <iframe data-src="https://twitter.com/brfootball/status/1198302347639828481?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Po tym zwycięstwie "The Citizens" mają 28 punktów - o dwa więcej od Chelsea, ale o dziewięć mniej od Liverpoolu. Do wicelidera Leicester City tracą punkt.</p>
      <p>We wcześniejszym sobotnim spotkaniu Liverpool wygrał w Londynie z Crystal Palace 2:1 i umocnił się na prowadzeniu w tabeli. Z kolei piłkarze Leicester City wygrali na wyjeździe z Brighton &amp; Hove Albion 2:0. Jedną z bramek z rzutu karnego uzyskał Jamie Vardy, który z 12 golami prowadzi w ligowej klasyfikacji strzelców.</p>
      <figure>
        <iframe data-src="https://twitter.com/LCFC/status/1198334151059001344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W szóstej doliczonej minucie innego spotkania w Londynie zwycięstwo nad Arsenalem  z rąk wypuścił Southampton. Zespół gości, w którego barwach cały mecz rozegrał Jan Bednarek, prowadził 2:1, ale stracił gola w jednej z ostatnich akcji spotkania.</p>
      <p>Arsenal zgromadził 18 punktów i jest siódmy, natomiast "Święci" z dorobkiem dziewięciu są na przedostatniej pozycji.</p>
      <p>W pierwszym meczu tej kolejki Tottenham, po raz pierwszy pod wodzą Portugalczyka Jose Mourinho, wygrał na stadionie lokalnego rywala z West Ham United 3:2. Było to pierwsze zwycięstwo "Kogutów" na cudzym terenie od 10 miesięcy.</p>
      <figure>
        <iframe data-src="https://twitter.com/SpursOfficial/status/1198330880118468608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tottenham z dorobkiem 17 punktów zajmuje dziewiąte miejsce. West Ham, w którego barwach wciąż nie ma kontuzjowanego bramkarza Łukasza Fabiańskiego, zgromadził 13 i jest na 16. pozycji. W ostatnich siedmiu kolejkach "Młoty" zdobyły tylko dwa punkty.</p>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2407653,Premier-League-Lukasz-Fabianski-powrot-w-tym-roku-jest-prawdopodobny"/>
      </related>
    </article>
  </body>
</html>