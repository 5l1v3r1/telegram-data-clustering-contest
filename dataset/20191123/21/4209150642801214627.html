<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Svaka-druga-zena-u-BiH-iskusila-neki-oblik-nasilja/570184?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T21:05:01+00:00"/>
    <meta property="og:title" content="Svaka druga žena u BiH iskusila neki oblik nasilja"/>
    <meta property="og:description" content="SARAJEVO - Istraživanja pokazuju da je u BiH svaka druga žena nakon 15. godine iskusila neki oblik nasilja, što ukazuje na ozbiljnost ovog problema, saopšteno je iz Kancelarija Agencije UN za rodnu ravnopravnost i osnaživanje žena u BiH."/>
  </head>
  <body>
    <article>
      <h1>Svaka druga žena u BiH iskusila neki oblik nasilja</h1>
      <address><time datetime="2019-11-23T21:05:01+00:00">23 Nov 2019, 21:05</time> by <a rel="author">Srna</a></address>
      <p>SARAJEVO - Istraživanja pokazuju da je u BiH svaka druga žena nakon 15. godine iskusila neki oblik nasilja, što ukazuje na ozbiljnost ovog problema, saopšteno je iz Kancelarija Agencije UN za rodnu ravnopravnost i osnaživanje žena u BiH.</p>
      <p>"Patrijarhalni stavovi prema kojima se žene ne posmatraju kao ravnopravne sa muškarcima prisutni su u različitim društvenim sferama, uključujući porodice, obrazovni sistem i medije", navode iz ove kancelarije povodom početka kampanje "16 dana aktivizma protiv rodno zasnovanog nasilja".</p>
      <p>Globalna akcija, koja traje od 25. novembra, Međunarodnog dana borbe protiv nasilja nad ženama, do 10. decembra, Međunarodnog dana ljudskih prava, širom svijeta poziva na okončanje svih oblika nasilja nad ženama i djevojčicama.</p>
      <p>Kampanju u BiH pod motom "Isključimo stereotipe i nasilje" realizuje Kancelarija Agencije UN za rodnu ravnopravnost i osnaživanje žena u BiH u saradnji sa partnerima.</p>
      <p>U okviru kampanje biće održane prezentacije u Banjaluci, Tuzli i Sarajevu, koje će biti prilika da građani, posebno mladi, čuju više o tome šta su rodni stereotipi, na koji način dovode do nasilja nad ženama i djevojčicama i kako djelovati preventivno.</p>
      <p>Prezentacija u Banjaluci biće održana u ponedjeljak, 25. novembra, u Gradskom pozorištu "Jazavac" sa početkom u 14.00 časova.</p>
      <p>Predstavnik Kancelarije Agencije UN za rodnu ravnopravnost i osnaživanje žena u BiH Dejvid Sanders rekao je povodom početka kampanje da svi u zajednici, uključujući muškarce i mlade ljude, treba da preispitaju i mijenjaju rodne stereotipe koji dovode do nasilja.</p>
      <p>"Jako je važno da razgovaramo sa mladima i ohrabrujemo generacije koje dolaze da grade budućnost bez nasilja nad ženama i djevojčicama", rekao je Sanders.</p>
    </article>
  </body>
</html>