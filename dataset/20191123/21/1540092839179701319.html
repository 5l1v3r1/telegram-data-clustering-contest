<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198399/entatikopoiisi-ton-elegxon-kteo-exetazei-to-ypoyrgeio-ypodomon"/>
    <meta property="og:site_name" content="CNN.gr"/>
    <meta property="article:published_time" content="2019-11-23T21:41:01+00:00"/>
    <meta property="og:title" content="Εντατικοποίηση των ελέγχων ΚΤΕΟ εξετάζει το υπουργείο Υποδομών"/>
    <meta property="og:description" content="Την εντατικοποίηση των ελέγχων ΚΤΕΟ στα παλιά αυτοκίνητα προκειμένου να ενισχυθεί η οδική ασφάλεια , εξετάζει το υπουργείο Υποδομών ."/>
  </head>
  <body>
    <article>
      <h1>Εντατικοποίηση των ελέγχων ΚΤΕΟ εξετάζει το υπουργείο Υποδομών</h1>
      <h2>Την εντατικοποίηση των ελέγχων ΚΤΕΟ στα παλιά αυτοκίνητα προκειμένου να ενισχυθεί η οδική ασφάλεια, εξετάζει το υπουργείο Υποδομών.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:41 , 23 November 2019</p>
      <p>Με την <b>ηλεκτρονική διασταύρωση των βάσεων δεδομένων των υπουργείων Υποδομών και Οικονομικών</b>, που θα υποδείξει τα ανέλεγκτα από ΚΤΕΟ Ι.Χ. να βρίσκεται προ των πυλών, ενισχύονται τα σενάρια για αλλαγές στους ελέγχους.</p>
      <p>Συγκεκριμένα, μεταξύ των σεναρίων που βρίσκονται υπό επεξεργασία, είναι η εντατικοποίηση των ελέγχων ΚΤΕΟ για τα παλαιότερα οχήματα, με τις <b>πληροφορίες που επικαλείται η εφημερίδα «Καθημερινή»</b>, να θέλουν τον επανέλεγχο να πραγματοποιείται κάθε χρόνο αντί κάθε διετία που ισχύει σήμερα.</p>
      <p>Ο πρώτος τεχνικός <a href="https://www.cnn.gr/eidhseis/tag/49493/elegxos-kteo"><b>έλεγχος</b> </a>ενός οχήματος διενεργείται, σύμφωνα με το ισχύον καθεστώς, τέσσερα χρόνια μετά την πρώτη κυκλοφορία του Ι.Χ. και στη συνέχεια κάθε διετία μετά τον πρώτο έλεγχο. Οι υπό επεξεργασία σκέψεις θέλουν τον <b>επανέλεγχο των Ι.Χ.</b> να γίνεται <b>κάθε χρόνο αντί για κάθε δύο έτη</b> για τα παλαιά αυτοκίνητα.</p>
      <p>Σύμφωνα με το δημοσίευμα της Καθημερινής, αυτό που παραμένει να διευκρινιστεί είναι ο ορισμός του παλαιού οχήματος. Τα επικρατέστερα σενάρια αυτή τη στιγμή θέλουν την εντατικοποίηση των ελέγχων ΚΤΕΟ να αφορά σε <b>οχήματα άνω των 10 ετών</b>, δηλαδή οχήματα με πρώτη άδεια κυκλοφορίας πριν από το 2010, ή άνω των 15 ετών, δηλαδή οχήματα με 1η άδεια κυκλοφορίας πριν από το 2005.</p>
      <h3>Σε εκκρεμότητα η ηλεκτρονική διασταύρωση</h3>
      <p>Σύμφωνα με τις εκτιμήσεις, οι απώλειες για τα δημόσια ταμεία ανέρχονται σε 100 εκατ. ευρώ ετησίως. Εάν από την άλλη, αύριο περνούσαν από ΚΤΕΟ όλα τα υπόχρεα οχήματα, τότε τα δημόσια ταμεία θα συγκέντρωναν 200 εκατ. ευρώ και 100 εκατ. ευρώ κάθε επόμενο έτος.</p>
      <p>Όπως επισημαίνουν μάλιστα εκπρόσωποι των ιδιωτικών ΚΤΕΟ, όσο παραμένει σε εκκρεμότητα η ηλεκτρονική διασταύρωση τόσο διατηρείται πρόσφορο το έδαφος σε επιτήδειους να διακινούν <b>πλαστά πιστοποιητικά ελέγχου</b> από ΚΤΕΟ.</p>
      <p>Το <b>ύψος των προστίμω</b>ν για εκπρόθεσμο έλεγχο σχετίζεται με την ημερομηνία εκπνοής της προθεσμίας και τον τύπο του οχήματος και κυμαίνεται <b>από 10 έως 124 ευρώ</b>.</p>
      <p>Την ίδια στιγμή, εκτιμάται ότι ανέλεγκτα παραμένουν και 700.000 δίκυκλα, τα οποία υποχρεούνται πλέον να «περάσουν» την πόρτα των ΚΤΕΟ. </p>
      <p>Σήμερα στους δρόμους όλης της χώρας εκτιμάται ότι κυκλοφορούν 500.000 έως ένα εκατομμύριο οχήματα με «γυρισμένους» μετρητές. Η μεγάλη απόκλιση στις εκτιμήσεις συνίσταται στο γεγονός ότι δεν υπάρχει ακόμη σαφής εικόνα ή καταγραφή των περιπτώσεων αυτών.</p>
      <p>Ωστόσο, η πρόσφατη νομοθεσία επιτρέπει το τσεκάρισμα των χιλιομέτρων κατά παλαιότερους ελέγχους ΚΤΕΟ, καλύπτοντας ένα μέρος του κενού της καταγραφής.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198382/koinoniko-merisma-2019-ston-aera-i-katavoli-toy-ta-senaria-tis-kyvernisis">Κοινωνικό Μέρισμα 2019: Στον «αέρα» η καταβολή του - Τα σενάρια της κυβέρνησης</a>
        </li>
        <li>
          <a href="https://www.cnn.gr/oikonomia/story/198289/nees-dieykriniseis-toy-ypoyrgeioy-oikonomikon-gia-to-epidoma-petrelaioy-thermansis">Νέες διευκρινίσεις του υπουργείου Οικονομικών για το επίδομα πετρελαίου θέρμανσης</a>
        </li>
        <li>
          <a href="https://www.cnn.gr/oikonomia/story/198195/oi-822-foroapallages-poy-kostizoyn-8-9-dis-eyro-ston-proypologismo">Οι 822 φοροαπαλλαγές που κοστίζουν 8,9 δισ. ευρώ στον προϋπολογισμό</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1278/kteo">ΚΤΕΟ</a>
        </li>
        <li>
          <a href="https://www.cnn.gr/eidhseis/tag/49493/elegxos-kteo">ΕΛΕΓΧΟΣ ΚΤΕΟ</a>
        </li>
        <li>
          <a href="https://www.cnn.gr/eidhseis/tag/32991/ypoyrgeio-ypodomwn">ΥΠΟΥΡΓΕΙΟ ΥΠΟΔΟΜΩΝ</a>
        </li>
        <li>
          <a href="https://www.cnn.gr/eidhseis/tag/27633/odikh-asfaleia">ΟΔΙΚΗ ΑΣΦΑΛΕΙΑ</a>
        </li>
        <li>
          <a href="https://www.cnn.gr/eidhseis/tag/10076/aytokinita">ΑΥΤΟΚΙΝΗΤΑ</a>
        </li>
        <li>
          <a href="https://www.cnn.gr/eidhseis/tag/40904/palia-aytokinhta">ΠΑΛΙΑ ΑΥΤΟΚΙΝΗΤΑ</a>
        </li>
        <li>
          <a href="https://www.cnn.gr/eidhseis/tag/1053/oximata">ΟΧΗΜΑΤΑ</a>
        </li>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/24/198410/snapshot/topaloudi.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198408/snapshot/vouli.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198412/snapshot/2695095.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198395/snapshot/2730912.jpg"/>
      </figure>
    </article>
  </body>
</html>