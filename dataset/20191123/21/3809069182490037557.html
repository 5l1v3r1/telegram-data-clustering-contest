<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/championnat/article/1417918/ligue-1-nikise-kai-anevike-deyteri-i-anzer"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T21:02:00+00:00"/>
    <meta property="og:title" content="Ligue 1: Νίκησε και ανέβηκε δεύτερη η Ανζέρ"/>
    <meta property="og:description" content="Επιστροφή στις νίκες για την Ανζέρ, η οποία επικράτησε της Νιμ με 1-0 και ανέβηκε προσωρινά δεύτερη, περιμένοντας την Μαρσέιγ που παίζει αύριο με την Μπορντό. Τεσσάρα για Στρασβούργο, το γύρισε η Ντιζόν.    "/>
  </head>
  <body>
    <article>
      <h1>Ligue 1: Νίκησε και ανέβηκε δεύτερη η Ανζέρ</h1>
      <h2>Επιστροφή στις νίκες για την Ανζέρ, η οποία επικράτησε της Νιμ με 1-0 και ανέβηκε προσωρινά δεύτερη, περιμένοντας την Μαρσέιγ που παίζει αύριο με την Μπορντό. Τεσσάρα για Στρασβούργο, το γύρισε η Ντιζόν.    </h2>
      <address><time datetime="2019-11-23T21:02:00+00:00">23 Nov 2019, 21:02</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ζορίστηκε αλλά πήρε τη νίκη η Ανζέρ κόντρα στην ουραγό Νιμ, μια νίκη που της επέτρεψε να απολαύσει τουλάχιστον προσωρινά την μοναξιά της δεύτερης θέσης.</p>
      <p>Οι γηπεδούχοι σκόραραν στο 67' με τον Μανγκανί και κράτησαν το μηδέν στην άμυνα, φτάνοντας τους 24 βαθμούς, εν αναμονή του Μπορντό – Μαρσέιγ που διεξάγεται την Κυριακή. Από την άλλη, η ουραγός Νιμ δεν ξεκόλλησε από την τελευταία θέση και μετρά 11 βαθμούς μετά από 13 αγωνιστικές.</p>
      <p>
        <b>Αμιέν – Στρασβούργο</b>
      </p>
      <p>Διασκέδασε τις εντυπώσεις με επιβλητικό 4-0 το Στρασβούργο στην έδρα της Αμιέν. Οι φιλοξενούμενοι προηγήθηκαν στο 43' με τον Κατσί και ήταν καταιγιστικοί στο δεύτερο ημίχρονο, σκοράροντας με τον Αγιόρκ στο 56' , τον Μοτίμπα στο 72' και τον Ντα Κόστα στο 76', με την Αμιάν να τελειώνει το ματς με δέκα παίκτες λόγω αποβολής του Τσετζού με δεύτερη κίτρινη στο 82'. Πλέον, το Στρασβούργο σκαρφάλωσε στην 12η θέση με 18 βαθμούς, στους 16 η Αμιέν.</p>
      <p>
        <b>Μετς – Ρεμς</b>
      </p>
      <p>Ευκαιρία να πιάσει την Μαρσέιγ στην τρίτη θέση έχασε η Ρεμς. Ως φιλοξενούμενη στην έδρα της Μετς, προηγήθηκε με τον Ντισασί στο 7' αλλά οι γηπεδούχοι έφεραν το ματς στα ίσα, με τον Τραορέ στο 47'. Στο 90' μάλιστα, η Ρεμς έμεινε με λιγότερο παίκτη μετά την δεύτερη κίτρινη που αντίκρισε ο Καφαρό. Έτσι, βρέθηκε στην 5η θέση με 20 βαθμούς, ενώ η Μετς δεν κατάφερε να ξεφύγει από την επικίνδυνη ζώνη, παραμένοντας στους 14 βαθμούς.</p>
      <p>
        <b>Μπρεστ – Ναντ</b>
      </p>
      <p>Ούτε η Ναντ εκμεταλλεύθηκε την εκτός έδρας αποστολή κόντρα σε ομάδα του δεύτερου μισού της βαθμολογίας. Οι «κιτρινοπράσινοι» προηγήθηκαν με γκολ του Κουλιμπαλί στο 31', αλλά η Μπρεστ απάντησε με τον Καρντονά στο 68' και οι δύο ομάδες έμειναν στην ισοπαλία, με την μεν Μπρεστ να φτάνει τους 18 βαθμούς στη 14η θέση και τη Ναντ να είναι 6η με 20, χαρακτηριστικό της μικρής διαφορά που χωρίζει την πρώτη πεντάδα από τη θέση των μπαράζ παραμονής.</p>
      <p>
        <b>Ντιζόν – Ρεν</b>
      </p>
      <p>Νίκη... ανάσα πήρε η Ντιζόν κόντρα στη Ρεν και μάλιστα με ανατροπή στο δεύτερο ημίχρονο.</p>
      <p>Οι φιλοξενούμενοι πήραν το προβάδισμα με τον Ραφίνια στο 58', όμως οι παίκτες της Ντιζόν βρήκαν αντίδραση και με δύο γκολ σε ένα δωδεκάλεπτο, από το 70' ως το 82' με τους Σανμαριτανό και Χουϊάρ αντίστοιχα, γύρισε τούμπα το ματς και πήρε χρυσή νίκη, η οποία την έβγαλε από την ζώνη του υποβιβασμού με 15 βαθμούς σε 14 αγωνιστικές. Στους 18 κόλλησε η Ρεν και την 11η θέση.</p>
    </article>
  </body>
</html>