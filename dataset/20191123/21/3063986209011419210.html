<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/23/842681"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T21:58:00+00:00"/>
    <meta property="og:title" content="খাদ্য ও কৃষিতে বাংলাদেশ স্বয়ংসম্পূর্ণ : বাণিজ্যমন্ত্রী"/>
    <meta property="og:description" content="বাণিজ্যমন্ত্রী টিপু মুনশি বলেছেন, একটা সময় খাদ্যের অভাব ছিল, সবজির অভাব ছিল কিন্তু এখন দিন পরিবর্তন হয়েছে। খাদ্য ও কৃষিতে আমরা স্বয়ংসম্পূর্ণ। আজ শনিবার রাজধানীর আন্তর্জাতিক সম্মেলন কেন্দ্র বসুন্ধরায় (আইসিসিবি) সপ্তম ‘বাপা ফুডপ্রো ইন্টারন্যাশনাল এক্সপো ২০১৯’-এ সমাপনী অনুষ্ঠানে তিনি এ কথা জানান। মন্ত্রী বলেন, বর্তমানে দেশে যে পরিমাণ খাদ্যপণ্য দরকার তার ৭০-৮০ ভাগ দেশেই উৎপাদন হচ্ছে। পাশাপাশি মানুষেরও দৃষ্টি পাল্টেছে। প্যাকেটজাত খাবার যেমন তৈরি হচ্ছে তেমনি মানুষও এখন বেছে বেছে ভালো খাবারগুলো খেতে শুরু করেছে। তিনি বলেন, খাদ্যপণ্যের রপ্তানি বাড়াতে সবধরনের সহযোগিতা করবে সরকার। কৃষি প্রক্রিয়াজাতকৃত খাদ্য রপ্তানি করতে সরকার যে প্রণোদনা দিয়ে থাকে, সেটাও অব্যাহত রাখা হবে। মানুষের দৃষ্টিভঙ্গি পাল্টেছে। এখন নানা ধরনের খাদ্য খেতে শিখেছে। নানা ধরনের খাদ্য পণ্য উৎপাদনও করছে দেশীয় প্রতিষ্ঠান। এ দেশের কৃষি প্রক্রিয়াজাত পণ্য আন্তর্জাতিক মানসম্পন্ন। বাংলাদেশ এগ্রো প্রসেসরস অ্যাসোসিয়েশনের (বাপা) প্রেসিডেন্ট আ ফ ম ফখরুল ইসলাম মুনশির সভাপতিত্বে অতিথি হিসেবে বক্তব্য রাখেন বাংলাদেশ স্ট্যান্ডার্স অ্যান্ড ট্রেনিং ইনস্টিটিউশনের (বিএসটিআই)…"/>
  </head>
  <body>
    <article>
      <h1>খাদ্য ও কৃষিতে বাংলাদেশ স্বয়ংসম্পূর্ণ : বাণিজ্যমন্ত্রী</h1>
      <address><time datetime="2019-11-23T21:58:00+00:00">23 Nov 2019, 21:58</time> by <a rel="author">কালের কণ্ঠ অনলাইন</a></address>
      <p>বাণিজ্যমন্ত্রী টিপু মুনশি বলেছেন, একটা সময় খাদ্যের অভাব ছিল, সবজির অভাব ছিল কিন্তু এখন দিন পরিবর্তন হয়েছে। খাদ্য ও কৃষিতে আমরা স্বয়ংসম্পূর্ণ।</p>
      <p>আজ শনিবার রাজধানীর আন্তর্জাতিক সম্মেলন কেন্দ্র বসুন্ধরায় (আইসিসিবি) সপ্তম ‘বাপা ফুডপ্রো ইন্টারন্যাশনাল এক্সপো ২০১৯’-এ সমাপনী অনুষ্ঠানে তিনি এ কথা জানান।</p>
      <p>মন্ত্রী বলেন, বর্তমানে দেশে যে পরিমাণ খাদ্যপণ্য দরকার তার ৭০-৮০ ভাগ দেশেই উৎপাদন হচ্ছে। পাশাপাশি মানুষেরও দৃষ্টি পাল্টেছে। প্যাকেটজাত খাবার যেমন তৈরি হচ্ছে তেমনি মানুষও এখন বেছে বেছে ভালো খাবারগুলো খেতে শুরু করেছে।</p>
      <p>তিনি বলেন, খাদ্যপণ্যের রপ্তানি বাড়াতে সবধরনের সহযোগিতা করবে সরকার। কৃষি প্রক্রিয়াজাতকৃত খাদ্য রপ্তানি করতে সরকার যে প্রণোদনা দিয়ে থাকে, সেটাও অব্যাহত রাখা হবে। মানুষের দৃষ্টিভঙ্গি পাল্টেছে। এখন নানা ধরনের খাদ্য খেতে শিখেছে। নানা ধরনের খাদ্য পণ্য উৎপাদনও করছে দেশীয় প্রতিষ্ঠান। এ দেশের কৃষি প্রক্রিয়াজাত পণ্য আন্তর্জাতিক মানসম্পন্ন।</p>
      <p>বাংলাদেশ এগ্রো প্রসেসরস অ্যাসোসিয়েশনের (বাপা) প্রেসিডেন্ট আ ফ ম ফখরুল ইসলাম মুনশির সভাপতিত্বে অতিথি হিসেবে বক্তব্য রাখেন বাংলাদেশ স্ট্যান্ডার্স অ্যান্ড ট্রেনিং ইনস্টিটিউশনের (বিএসটিআই) মহাপরিচালক মোয়াজ্জেম হোসাইন, জাতীয় ভোক্তা অধিকার সংরক্ষণ অধিদপ্তরের পরিচালক বাবলু কুমার সাহা, রপ্তানি উন্নয়ন ব্যুরোর ভাইস চেয়ারম্যান ফাতিমা ইয়াসমিন।</p>
      <p>ধন্যবাদ জ্ঞাপন করেন প্রাণ-আরএফএল গ্রুপের প্রধান নির্বাহী কর্মকর্তা আহসান খান চৌধুরী। কৃতজ্ঞতা জ্ঞাপন করেন বাপার জেনারেল সেক্রেটারি ইকতাদুল হক।</p>
      <p>তিন দিনব্যাপী বাপা ফুডপ্রো ইন্টারন্যাশনাল এক্সপোর শনিবার ছিল শেষ দিন। ফুড প্রসেসিং খাতের সঙ্গে যুক্ত দেশি-বিদেশি কোম্পানিগুলো মেলায় অংশগ্রহণ করে।</p>
    </article>
  </body>
</html>