<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200996/%D8%AD%D8%AF%D9%88%D8%AF-%DB%B2%DB%B0-%DA%A9%D9%86%D8%B3%D8%B1%D8%AA-%D8%A7%DB%8C%D9%86-%D9%87%D9%81%D8%AA%D9%87-%D8%B1%D9%88%DB%8C-%D8%B5%D8%AD%D9%86%D9%87-%D9%85%DB%8C-%D8%B1%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:19:00+00:00"/>
    <meta property="og:title" content="حدود ۲۰ کنسرت این هفته روی صحنه می‌رود"/>
    <meta property="og:description" content="با برطرف شدن مشکل درگاه‌های بانکی کشور و فعال شدن خرید بلیت برنامه‌ها، این هفته حدود ۱۰ اجرای پاپ و تقریبا بیش از ۱۰ اجرا در حوزه‌های سنتی، کلاسیک و تلفیقی در تهران به روی صحنه خواهند رفت."/>
  </head>
  <body>
    <article>
      <h1>حدود ۲۰ کنسرت این هفته روی صحنه می‌رود</h1>
      <address><time datetime="2019-11-23T21:19:00+00:00">23 Nov 2019, 21:19</time> by <a rel="author">پیوند مرزوقی</a></address>
      <p>با برطرف شدن مشکل درگاه‌های بانکی کشور و فعال شدن خرید بلیت برنامه‌ها، این هفته حدود ۱۰ اجرای پاپ و تقریبا بیش از ۱۰ اجرا در حوزه‌های سنتی، کلاسیک و تلفیقی در تهران به روی صحنه خواهند رفت.</p>
      <p><b>به گزارش ایسنا،</b> در بخش کنسرت‌های پاپ این هفته، یکشنبه (سوم آذر ماه) کنسرت حمید هیراد در برج میلاد برگزار خواهد شد.</p>
      <p>سالن میلاد نمایشگاه هم در روزهای ۳، ۴ و ۷ آذر ماه به ترتیب میزبان سیروان خسروی، امید حاجیلی و بابک جهانبخش خواهد بود.</p>
      <p>گروه بانوان بهارآفرین نیز ششم آذر ماه در فرهنگسرای نیاوران برای علاقه‌مندان اجرا خواهد کرد. شهاب مظفری نیز در همین تاریخ در سالن وزارت کشور به روی صحنه خواهد رفت.</p>
      <p>
        <b>کنسرت‌های سنتی، کلاسیک و تلفیقی</b>
      </p>
      <p>سوم آذر در بخش کنسرت‌های سنتی، کلاسیک و تلفیقی کنسرت‌ «جایزه آهنگسازی احمد پژمان» در تالار رودکی و گروه موسیقی رادها در تالار وحدت برگزار خواهد شد.</p>
      <p>فرهنگسرای نیاوران نیز چهارم آذر ماه میزبان اجرای آذربایجانی گروه احسان اسداللهی خواهد بود.</p>
      <p>کنسرت ارکستر سمفونیک تهران به رهبری لوریس چکناواریان در سه شب متوالی از ۶ تا ۸ آذر در تالار وحدت برگزار خواهد شد.</p>
      <p>چهارشنبه (ششم آذر ماه) نیز کنسرت گروه زروان (رسیتال ویولن) در تالار رودکی برگزار می‌شود.</p>
      <p>هفتم آذر ماه کنسرت‌های رسیتال پیانو «نگاهی از کنج» در تالار رودکی، «سروها ایستاده می‌میرند» در تالار وحدت و گروه آوای شمس در سالن امام علی (ع) به روی صحنه خواهند رفت.</p>
      <p>انتهای پیام</p>
    </article>
  </body>
</html>