<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vil-trosse-treneren/71853319"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T21:36:59+00:00"/>
    <meta property="og:title" content="Vil trosse treneren"/>
    <meta property="og:description" content="Eirik Myhr Nossum er ikke lysten på at Didrik Tønseth skal droppe verdenscuprenn for å løpe EM i terrengløp. Tønseth planlegger likevel å delta."/>
  </head>
  <body>
    <article>
      <h1>Vil trosse treneren</h1>
      <h2>Eirik Myhr Nossum er ikke lysten på at Didrik Tønseth skal droppe verdenscuprenn for å løpe EM i terrengløp. Tønseth planlegger likevel å delta.</h2>
      <address><time datetime="2019-11-23T21:36:59+00:00">23 Nov 2019, 21:36</time> by <a rel="author">Fredrik Stuve</a></address>
      <p>BEITOSTØLEN (Dagbladet): Didrik Tønseth gjorde akkurat som i fjor og vant herrenes første distanserenn i klassisk på Beitostølen.</p>
      <p>Til slutt var 28-åringen hele 18 sekunder foran Johannes Høsflot Klæbo på en andreplass. Tønseth sa seg godt fornøyd med eget tempo på det vanskelige</p>
      <figure>
        <img src="https://dbstatic.no/71854432.jpg?imageId=71854432&amp;width=1024&amp;height=615"/>
        <figcaption><b>TERRENGLØP:</b> Didrik Tønseth ønsker å delta i EM i terrengløp. Det vil ikke treneren. Foto: Bjørn Langsem Vis mer</figcaption>
      </figure>
      <p>- Jeg håper det hadde vært et palløp (i verdenscupen, journ.anm.). Når det blir litt differanse mellom så er det et tegn på at du har godt høvelig fort. Men du ser Bolsjunov og Niskanen, jeg tror de hadde staket rundt her ganske rapt de også, sier Tønseth.</p>
      <p>- Det var bra. En solid, god avslutning og det trenger du på verdenscup. Du må gå veldig solide siste runder og det fikk han til i dag. Det hadde vært høyt, høyt opp i verdenscup, sier Eirik Myhr Nossum.</p>
      <p>
        <b>Landslagstreneren og utøveren er imidlertid ikke enig om hva Didrik Tønseth skal gjøre om to uker. Tønseth ønsker sterkt å delta i EM i terrengløp i Portugal, mens treneren vil at han skal gå verdenscup på Lillehammer.</b>
      </p>
      <p><a href="https://www.nrk.no/sport/trenerens_ultimatum-til-tonseth_-vinn_mini-tour_eller-dropp_terreng-em-1.14750836">NRK</a> har tidligere skrevet at Nossums krav for at Tønseth skulle få dra, var at han vinner minitouren i Ruka. Tønseth sier at han fortsatt helst ønsker å dra.</p>
      <p>- Jeg har gjort det, men Nossum har ikke gjort det. Da står vi like langt. Det blir Kuusamo som teller, så søndag der så vet jeg, sier Tønseth om situasjonen.</p>
      <p>
        <i>- Hvis du presterer der så reiser du, spør Nettavisens journalist.</i>
      </p>
      <p>- Da stikker jeg. Hvis jeg er klar til Tour de Ski, så gjør jeg det, svarer Tønseth.</p>
      <h3>Få lange renn</h3>
      <p>Eirik Myhr Nossum sier at han fortsatt motsetter seg Tønseths løpedeltakelse. Årsaken er at turen til Portugal vil krasje med et av få distanseløp på mer enn 30 kilometer på verdenscupprogrammet de neste to sesongene.</p>
      <p>
        <b>- Jeg har sagt min mening og den står jeg fast på. Det handler ikke så mye om hvor fort han må gå i Ruka eller ikke, det handler mest om at jeg må se han på lengre distanser. Jeg kan ikke arrangere en tremil i hist og pist bare for at han skal få vist meg til VM neste år hvor fort han kan gå, sier Nossum.</b>
      </p>
      <p>- Det er en av tre lange løp det før VM i Oberstdorf. Om han dropper det, er det lettere for meg å bruke argumentet at jeg har til gode å se han gå bra på lengre løp enn 15 kilometer, fortsetter landslagstreneren.</p>
      <p>
        <b>Tønseth er likevel urokkelig i tanken om å delta om han har mulighet. Han mener han allerede har bevist for Nossum at han kan holde godt over tre mil forrige sesong.</b>
      </p>
      <p>- Det er mye dumt en kan gjøre. Det er tremil på Lillehammer, det er tremil i Falun og i skitouren, så det kommer tremil. Utfordringen min har vært å holde fem mil, tre mil det skal jeg kunne klare. Jeg beviste for ham i fjor at jeg holder lange løp mye bedre, og i år har jeg trent enda mer på det. Jeg har hatt noen skikkelige langøkter, så jeg tror jeg skal være bedre rusta til å stå lange løp, sier Tønseth.</p>
      <h3>Blitt bedre</h3>
      <p>Forrige sesong ble det også seier for Tønseth på Beitostølen. Da var han 12 sekunder foran Emil Iversen på andreplass. Likevel ble han bare nummer ti og sjette beste nordmann på samme distanse i Ruka helga etterpå.</p>
      <p>- Jeg har på en måte en standard plan mellom hver rennhelg. Så lenge jeg har gått gode renn, så har jeg den planen og hvis jeg går dårlig så tar jeg en litt tøffere plan, så jeg har det klart, forteller Tønseth.</p>
      <p>Tønseth føler han har blitt en sterkere skiløper og at han har tatt ennå et steg inn mot årets sesong.</p>
      <p>- Jeg føler jeg ble en mye bedre skiløper i fjor. Grunnen var at jeg fikk trent bra. Jeg fikk tusen timer på rappen og nå har jeg fått trent bra i år også, så jeg føler jeg har tatt et nytt steg. Jeg er blitt litt bedre teknisk og det får jeg igjen på et roteføre som det er i dag.</p>
    </article>
  </body>
</html>