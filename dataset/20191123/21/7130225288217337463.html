<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/-ogretmenim-elimi-tut-egitimi-sifa-bekleyen-ogrencilerin-ayagina-goturuyorlar-890305"/>
    <meta property="og:site_name" content="Onedio"/>
    <meta property="article:published_time" content="2019-11-23T21:57:58+00:00"/>
    <meta property="og:title" content="'Öğretmenim Elimi Tut': Eğitimi, Şifa Bekleyen Öğrencilerin Ayağına Götürüyorlar"/>
    <meta property="og:description" content="İstanbul'da pilot olarak uygulanan 'Öğretmenim Elimi Tut' projesi kapsamında, gönüllü öğretmenler, uzun süreli tedavi gören öğrencilere eğitimlerini e..."/>
  </head>
  <body>
    <article>
      <h1>'Öğretmenim Elimi Tut': Eğitimi, Şifa Bekleyen Öğrencilerin Ayağına Götürüyorlar</h1>
      <address><time datetime="2019-11-23T21:57:58+00:00">23 Nov 2019, 21:57</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4><a href="https://onedio.com/etiket/istanbul/501c48f7cc161f8ec13422a8">İstanbul</a>'da pilot olarak uygulanan 'Öğretmenim Elimi Tut' projesi kapsamında, gönüllü <a href="https://onedio.com/etiket/ogretmen/50781dd60228f60917601cff">öğretmenler</a>, uzun süreli tedavi gören öğrencilere eğitimlerini evlerinde ve hastane odalarında veriyor.</h4>
      <h3>İstanbul'daki bazı hastanelerde yeni sınıflar açıldı</h3>
      <figure>
        <img src="https://img-s1.onedio.com/id-5dd99f6540c267b155eb1186/rev-0/w-500/s-3d0405858c3ac55846b7f8b472f9b3244f8ecff4.jpg"/>
        <figcaption>AA'nın aktardığı bilgiye göre, 'Öğretmenim Elimi Tut' projesi kapsamında gönüllü <a href="https://onedio.com/etiket/ogretmen/50781dd60228f60917601cff">öğretmenler</a>, çeşitli hastanelerde ve evlerde, öğrencilere eğitim vermeyi sürdürüyor. <br/>Proje kapsamında <a href="https://onedio.com/etiket/istanbul/501c48f7cc161f8ec13422a8">İstanbul</a>'daki bazı hastanelerde yeni sınıflar açıldı. Hastane sınıfının yanı sıra tedavilerine evde devam eden çocuklar için evde eğitim de veriliyor.<br/><a href="https://onedio.com/etiket/marmara-universitesi/50574c9e0228f60917601afa">Marmara Üniversitesi</a> Pendik Eğitim Araştırma Hastanesinde yaklaşık 4 yıldır devam eden hastane sınıfı uygulaması, Sarıyer Hamidiye Etfal Hastanesi, Ümraniye Eğitim Araştırma Hastanesi, İstanbul Medeniyet Üniversitesi Göztepe Eğitim Araştırma Hastanesi, İstanbul Fizik Tedavi ve Rehabilitasyon Eğitim Araştırma Hastanesi, İstanbul Kanuni Sultan Süleyman Eğitim ve Araştırma Hastanesi, İstanbul Üniversitesi Çapa Tıp Fakültesi Hastanesi ile Şişli Okmeydanı Eğitim ve Araştırma Hastanesinde uygulanıyor.</figcaption>
      </figure>
      <h3>'Hayatla bağlantıları sadece anneleri ve öğretmenleri'</h3>
      <figure>
        <img src="https://img-s1.onedio.com/id-5dd9a21a283119e9361e960e/rev-0/w-500/s-5e0686d4246e0e42edd7eda31584f1fdffa93033.jpg"/>
        <figcaption><a href="https://onedio.com/etiket/marmara-universitesi/50574c9e0228f60917601afa">Marmara Üniversitesi</a> Pendik Eğitim ve Araştırma Hastanesinde oluşturulan sınıfta derse giren İngilizce öğretmeni Hanife Saraç, yaptığı açıklamada, hastanede öğretmenlik yapmanın manevi haz verdiğini söyledi.<br/>Çocuğu olmadığını dile getiren Saraç, "Onların sayesinde eksikliğini hissetmiyorum. Öğrencilerime karşı içimde çok büyük sevgi var. Öğrenciler, hastane ortamında biraz daha kırılgan oluyorlar. Suya muhtaç çiçek gibiler, öğretmenleri gelince gözler parlıyor. Hayattan vazgeçmiş bakış açısı böyle bir anda değişiyor." dedi.</figcaption>
      </figure>
      <h3>'Öğretmen gittiği eve ışık, sevgi, umut taşır'</h3>
      <figure>
        <img src="https://img-s2.onedio.com/id-5dd9a325d6ba531f1f06504b/rev-0/w-500/s-563065a4dee4d7c33bfdeff6617a8a3aa7c8ab5e.jpg"/>
        <figcaption>Kurtköy Anadolu Lisesi'nin yanı sıra evde eğitim hizmeti veren <a href="https://onedio.com/etiket/muzik/579b308d8acc3c5e26076ac3">müzik</a> öğretmeni Özlem Yaylaoğlu da projeye gönüllü olarak katıldığını, haftanın bir günü evde tedavi gören öğrencilere müzik dersi verdiğini aktardı.<br/>Öğretmenin hayatın bir parçası olduğunu vurgulayan Yaylaoğlu, "<a href="https://onedio.com/etiket/ogretmen/50781dd60228f60917601cff">Öğretmen</a> gittiği eve ışık, sevgi, umut taşır. Öğretmen kahraman olur. Çocuğun tedavi sürecinde mücadele azmi, ruhu olur. Ev halkından biri olur. Birlikte hayat mücadelesi çoğalır." ifadelerini kullandı.</figcaption>
      </figure>
      <h3>'Öğretmenliğin kutsallığı burada ortaya çıkıyor'</h3>
      <figure>
        <img src="https://img-s1.onedio.com/id-5dd9a2c474781c3b56e8fcc8/rev-0/w-500/s-07638704aa3d70a9e765b2ea71c5aa346f695360.jpg"/>
      </figure>
      <p>Proje Koordinatörü Melek Okur, <a href="https://onedio.com/etiket/istanbul/501c48f7cc161f8ec13422a8">İstanbul</a>'da evde eğitim için başvuran 530 öğrenciye <a href="https://onedio.com/etiket/ogretmen/50781dd60228f60917601cff">öğretmen</a> ulaştırdıklarını, hastane sınıflarında eğitim veren 60 öğretmen olduğunu, ileriki haftalarda sayıyı 80 öğretmene çıkaracaklarını belirtti.</p>
      <p>Evde ve hastanede eğitim öğretmenliğinin çok özel olduğunu dile getiren Okur, şu ifadeleri kullandı:</p>
      <blockquote>"Çocuklarımızın iyileştikten sonra normal hayata devam edecekleri süreçte onları her anlamda tamamlanmış görmek istediğimiz için öğretmenleri olarak onların yanı başındayız. Öğretmenlik sadece hazır öğrencilerin beklediği bir ortamda gerçekleşmiyor. <a href="https://onedio.com/etiket/ogretmen/50781dd60228f60917601cff">Öğretmenler</a> çocuk hastalarımıza evde ve hastanede umut taşıyor. Öğretmenliğin kutsallığı işte tam olarak burada ortaya çıkıyor."</blockquote>
    </article>
  </body>
</html>