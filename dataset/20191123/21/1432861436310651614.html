<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/manchestyr-siti-obyrna-chelsi-i-prodylzhava-da-presledva-livyrpul-1409091.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-23T21:09:00+00:00"/>
    <meta property="og:title" content="Манчестър Сити обърна Челси и продължава да преследва Ливърпул"/>
    <meta property="og:description" content="Шампионът на Англия Манчестър Сити надви Челси с 2:1 в мач от 13-тия кръг на Премиър лийг Гостите откриха резултата в 21-вата минута чрез Н'голо Канте, но само 7 минути по-късно Кевин Де Бройне изравни"/>
  </head>
  <body>
    <article>
      <h1>Манчестър Сити обърна Челси и продължава да преследва Ливърпул</h1>
      <address><time datetime="2019-11-23T21:09:00+00:00">23 Nov 2019, 21:09</time> by <a rel="author">Sportlive.bg</a></address>
      <p>Шампионът на Англия Манчестър Сити надви Челси с 2:1 в мач от 13-тия кръг на Премиър лийг. Гостите откриха резултата в 21-вата минута чрез Н'голо Канте, но само 7 минути по-късно Кевин Де Бройне изравни. "Гражданите" достигнаха до победата в 37-мата минута, след като Рияд Марез отбеляза решителния гол. До края на срещата Сити пропуснаха да направят победата си дори по-изразителна. Челси също имаха шансове да изравнят резултата, но положенията пред вратата на Едерсон бяха далеч по-малко.</p>
      <p>Успехът изкачи тимът на Пеп Гуардиола на 3-тото място, като "гражданите" събират актив от 28 точки и продължават да са на 9 зад водача Ливърпул. Челси се смъкна на 4-тата позиция с 26 пункта.</p>
      <p>
        <b>ПЪРВО ПОЛУВРЕМЕ:</b>
      </p>
      <p>Манчестър Сити достигат до първата опасност в срещата, след като в 3-тата минута Кевин Де Бройне стреля опасно покрай вратата на Кепа Арисабалага. Челси отвръщат с контраатака в 8-мата минута. Тами Ейбрахам спечели топката в центъра на терена, след което пусна надясно към Уилиян, но бразилецът стреля покрай вратата на Едерсон. Челси продължават да бъдат по-опасния отбор и в 10-тата минута Ейбрахам има нов шанс да отбележи, но ударът му минава встрани от вратата на "гражданите".</p>
      <p>В 14-тата минута гостите стигат до изпълнение на корнер. След разбъркване в наказателното поле на Сити топката стига до Фикайо Томори, който обаче не успява да уцели вратата. Противно на очакванията Челси продължава да натиска и изпуска пореден шанс пред вратата на Едерсон. Уилиян изведе Емерсон Палмиери на добра позиция, но левият бек реши да стреля отдалеч вместо да подава. В крайна сметка в 21-вата минута логичното се случва и Челси открива резултата. Матео Ковачич извежда Н'голо Канте и французинът прокарва топката покрай Едерсон, с което открива резултата - 0:1! Това е 3-ти гол на Канте във Висшата лига през този сезон, като по този начин той е вкарал гол с всеки точен удар към вратата през настоящата кампания.</p>
      <p>В 29-тата минута обаче Манчестър Сити стигат до изравнително попадение. Жоржиньо сбърка една топка в центъра на терена, след което Кевин Де Бройне се възползва и отдалеч отбеляза във вратата на Кепа - 1:1!. Трябва да се отбележи, че при изстрела имаше рикошет в крака на Курт Зума, което доста промени траекторията на топката. В 36-тата минута голмайсторът Де Бройне имаше шанс да реализира втори гол, но ударът му минава над вратата на Челси.</p>
      <p>В следващата атака домакините достигнаха до пълен обрат. Рияд Марез навлезе отдясно в наказателното поле на лондончани и с плътен удар по земя прати топката за втори път в мрежата на Кепа Арисабалага - 2:1! В 40-тата минута Манчестър Сити претендират за дузпа, но съдията Мартин Аткинсън подминава ситуацията. Две минути по-късно вратарят на Челси Кепа буквално подари топката на Серхио Агуеро, но аржентинският нападател нацели напречната греда на вратата на лондончани и резултатът се запази 2:1. В края на първата част играчите на Лампард съвсем се предават и е цяло чудо, че "гражданите" не стигат до 3-ти гол. В крайна сметка двата тима се оттеглят на почивка при резултат 2:1 в полза на Манчестър Сити.</p>
      <p>
        <b>ВТОРО ПОЛУВРЕМЕ:</b>
      </p>
      <p>Второто полувреме отново започва с натиск на Сити. Марез нахлува в полето на Челси, но стреля встрани от вратата на Кепа. В 52-рата минута Пеп Гуардиола извършва първа промяна в тима на Манчестър Сити - Родри напуска терена след съмнения за травма, а на негово място влиза Илкай Гюндоган. Минута по-късно Челси създава първата си опасност за втората част, като отново Н'голо Канте е близо до гола, но топката излиза в ъглов удар.</p>
      <p>Ситуациите пред двете врати валят една след друга. В 54-тата минута Де Бройне стреля, но изстрелът му е избит в корнер. Франк Лампард също прави първо промяна в срещата - Емерсон напуска терена, а на негово място влиза Рийс Джеймс. В 64-тата минута топката бе центрирана в наказателното поле на гостите, последва разбъркване, след което Кепа Арисабалага се намеси решаващо след удар на Рияд Марез. Втора смяна за тима на Манчестър Сити - Фил Фодън влиза на мястото на Давид Силва.</p>
      <p>В 73-тата минута Лампард извършва и останалите си две смени - Тами Ейбрахам и Жоржиньо напускат и на техните места се появяват Миши Батшуай и Мейсън Маунт. Гуардиола също е принуден да извърши промяна, тъй като Серхио Агуеро получава контузия. На негово място на терена влиза Габриел Жезус. В 80-тата минута Уилиян стреля опасно от въздуха, но Едерсон избива топката с върха на ръкавиците си.</p>
      <p>Последни 10 минути от срещата и Челси ще се опитат да стигнат до изравнителен гол. "Гражданите" пък изглежда ще дебнат на контраатака да решат всичко с 3-ти гол. Двата тима обаче не успяват да стигнат до някаква по-сериозно опасност пред вратите на Едерсон и Кепа. В 91-вата минута Мейсън Маунт стреля от пряк свободен, но топката минава покрай вратата. В 93-тата минута Рахийм Стърлинг вкарва топката в мрежата на Челси, но след проверка с ВАР голът му е отменен, заради засада.</p>
      <p>
        <b>СТАРТОВИ СЪСТАВИ:</b>
      </p>
      <p><b>МАНЧЕСТЪР СИТИ: </b>Едерсон, Кансело, Стоунс, Фернандиньо, Менди, Де Бройне, Родри, Давид Силва, Марез, Стърлинг, Агуеро</p>
      <p><b>ЧЕЛСИ: </b>Кепа, Азпиликуета, Зума, Томори, Емерсон, Ковачич, Жоржиньо, Канте, Пулишич, Уилиян, Ейбрахам</p>
      <p>
        <b>ПРЕДИ ДВУБОЯ:</b>
      </p>
      <p>
        <b>Манчестър Сити са с 25 точки преди срещата и изостават на 9 от лидера Ливърпул. Отборът се намира на 4-тото място, след като загуби дербито срещу „мърсисайдци“ в предния кръг. Челси подобриха представянето си след лошото начало, като в последните 6 срещи в Премиър лийг, играчите на Франк Лампард записаха 6 поредни успеха. Лондончани са на 3-тото място в класирането, като изостават от Лестър, заради по-лошата си голова разлика.</b>
      </p>
      <p>В стартовия състав на Манчестър Сити няма големи изненади, като изключим, че Кайл Уокър е оставен на резервната скамейка от наставника <a href="https://www.sportlive.bg/tags/25012">Пеп Гуардиола</a>. Франк Лампард излиза със сравнително дефанзивна схема, като оставя Мейсън Маунт на пейката.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Hosep-Guardiola-iznenadvashto-progovori-za-zavryshtaneto-si-v-Bajern-1409037.html"/>
        <a href="https://www.sportlive.bg/worldfootball/england/Guardiola-Uvolnenieto-na-Pochetino-malko-me-iznenada-1408980.html"/>
        <a href="https://www.sportlive.bg/worldfootball/england/Kyde-da-gledame-derbito-Manchestyr-Siti---Chelsi-1408972.html"/>
        <a href="https://www.sportlive.bg/worldfootball/england/Radost-v-Chelsi-Naj-dobriqt-igrach-za-posledniq-mesec-na-liniq-za-derbito-sreshtu-Siti-1408875.html"/>
        <a href="https://www.sportlive.bg/worldfootball/england/Lampard-se-sheguva-s-Mourinxo-1408905.html"/>
      </related>
    </article>
  </body>
</html>