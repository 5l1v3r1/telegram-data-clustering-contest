<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/seres/m-g-s-panserraikos-agones-me-polla-chamogela-kai-minymata-gia-neo-kolymvitirio/"/>
    <meta property="og:site_name" content="ert.gr"/>
    <meta property="article:published_time" content="2019-11-23T21:21:23+00:00"/>
    <meta property="og:title" content="Μ.Γ.Σ. Πανσερραϊκός: Αγώνες με πολλά χαμόγελα και… μηνύματα για νέο κολυμβητήριο"/>
    <meta property="og:description" content="Με τη συμμετοχή τετρακοσίων αθλητών και αθλητριών από 17 συλλόγους της Βορείου Ελλάδος και της γειτονικής Βουλγαρίας πραγματοποιήθηκαν με μεγάλη επιτυχία στο κλειστό κολυμβητήριο της πόλης των Σερρών οι κολυμβητικοί αγώνες «Οικονόμεια 2019»."/>
  </head>
  <body>
    <article>
      <h1>Μ.Γ.Σ. Πανσερραϊκός: Αγώνες με πολλά χαμόγελα και… μηνύματα για νέο κολυμβητήριο</h1>
      <address><time datetime="2019-11-23T21:21:23+00:00">23 Nov 2019, 21:21</time> by <a rel="author">Βασίλης Αναστασιάδης</a></address>
      <p>Με τη συμμετοχή τετρακοσίων αθλητών και αθλητριών από 17 συλλόγους της Βορείου Ελλάδος και της γειτονικής Βουλγαρίας πραγματοποιήθηκαν με μεγάλη επιτυχία στο κλειστό κολυμβητήριο της πόλης των Σερρών οι κολυμβητικοί αγώνες «Οικονόμεια 2019».</p>
      <p>Οι αγώνες διοργανώθηκαν για 36<sup>η</sup> συνεχή χρονιά από το τμήμα κολύμβησης του Πανσερραϊκού στη μνήμη του αείμνηστου προέδρου του συλλόγου <b>Γιώργου Οικονόμου</b>.</p>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_171930.jpg"/>
      </figure>
      <p>Οι αγώνες ήταν προαγωνιστικής κατηγορίας (9, 10, 11 και 12 ετών) και σε αυτούς πήραν μέρος οι αθλητές που αποτελούν το αύριο της Ελληνικής κολύμβησης. Οι διάδοχοι του Δρυμωνάκου, του Γκολομέεβ, του Χρήστου και τον άλλων παιδιών ξεδίπλωσαν το ταλέντο τους στην πισίνα του κολυμβητηρίου των Σερρών αφήνοντας αισιόδοξα μηνύματα για το μέλλον του αθλήματος.</p>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_172554.jpg"/>
      </figure>
      <p>Το γεγονός της χρονιάς για τη Σερραϊκή κολύμβηση «γέμισε» ασφυκτικά με κόσμο το κλειστό κολυμβητήριο της πόλης αναδεικνύοντας για ακόμη μια φορά ένα πολύ σημαντικό θέμα για τον Νομό Σερρών, την ανάγκη της κατασκευής ενός μεγάλου σύγχρονου κολυμβητηρίου στην πόλη.</p>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_173137.jpg"/>
        <figcaption>Απονομή μεταλλίων από τον Δήμαρχο Σερρών Αλέξανδρο Χρυσάφη ο οποίος μίλησε για το νέο κολυμβητήριο</figcaption>
      </figure>
      <p>
        <b>Αλέξανδρος Χρυσάφης: «Σε δύο χρόνια στο νέο κολυμβητήριο»</b>
      </p>
      <p>Την πίστη του ότι σε δύο χρόνια τα «Οικονόμεια» θα πραγματοποιηθούν στο νέο κολυμβητήριο της πόλης των Σερρών στην περιοχή της ομόνοιας εξέφρασε μιλώντας στην <b>ΕΡΤ Σερρών</b> ο Δήμαρχος Σερρών <b>Αλέξανδρος Χρυσάφης</b> ο οποίος είπε: «Αυτοί οι αγώνες είναι μια μεγάλη γιορτή του υγρού στίβου στον τόπο μας. Το κολυμβητήριο είναι ασφυκτικά γεμάτο αλλά είναι ένα μικρό κολυμβητήριο. Πιστεύουμε ότι είναι από τις τελευταίες χρονιές που τα Οικονόμεια γίνονται σε αυτόν το χώρο και αυτό το λέω γιατί ήδη έχει δρομολογηθεί και με την επικαιροποίηση της μελέτης για το κολυμβητήριο το οποίο είναι ημιτελές στην περιοχή της ομόνοιας.  Να ολοκληρωθεί η μελέτη για να προχωρήσει η χρηματοδότηση που έχει εξασφαλιστεί και να γίνει επί τέλους το κολυμβητήριο που αξίζει στους Σερραίους πολίτες. Νομίζω ότι στα επόμενα χρόνια θα μιλάμε για τα 38<sup>ο</sup> Οικονόμεια, φέτος ήταν τα 36<sup>α</sup>, τα οποία θα γίνουν στο χώρο που τους αξίζει».</p>
      <figure>
        <img src="https://www.ert.gr/wp-content/uploads/2019/11/%CF%87%CF%81%CF%85%CF%83%CE%AC%CF%86%CE%B7%CF%82-%CE%B3%CE%BA%CF%81%CE%AC%CF%84%CE%B6%CE%B9%CE%BF%CF%82.jpg"/>
        <figcaption>Ο Δήμαρχος Σερρών Αλέξανδρος Χρυσάφης κι ο έφορος του τμήματος κολύμβησης του Μ.Γ.Σ. Πανσερραϊκού Ζήσης Γκράτζιος μίλησαν για την ανάγκη κατασκευής του νέου κολυμβητηρίου της πόλης</figcaption>
      </figure>
      <p>
        <b>Ζήσης Γκράτζιος: «Το κολυμβητήριο που μας αξίζει»</b>
      </p>
      <p>Ο άνθρωπος που αποτελεί την «ψυχή» του τμήματος κολύμβησης του Μ.Γ.Σ. Πανσερραϊκού, ο έφορος <b>Ζήσης Γκράτζιο</b>ς είπε στην <b>ΕΡΤ Σερρών</b>: «Είναι μεγάλη τιμή για εμάς να διοργανώνουμε αυτούς τους αγώνες. Βλέπουμε ότι παρόλο που δεν έχουμε εγκαταστάσεις οι σύλλογοι του εξωτερικού και της Βόρειας Ελλάδας μας τιμούν πάντα με την παρουσία τους. Είμαστε για τρίτη με τέταρτη χρονιά πρώτη επαρχιακή ομάδα στην κατηγορία όπεν κι όλα χωρίς εγκαταστάσεις. Είμαστε η μοναδική ομάδα που δεν έχουμε 50άρα πισίνα κι όμως οι επιτυχίες έρχονται, στα τμήματα υποδομών είμαστε σε πολύ καλό επίπεδο, από εκεί και πέρα περιμένουμε από την Πολιτεία να πάρουμε αυτό που μας αξίζει».</p>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_174137.jpg"/>
        <figcaption>Απονομή μεταλλίων από τον πρόεδρο του Μ.Γ.Σ. Πανσερραϊκός Τάσο Παναγιώτου</figcaption>
      </figure>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_173535.jpg"/>
        <figcaption>Απονομή μεταλλίων από τον βουλευτή Λευτέρη Αβραμάκη</figcaption>
      </figure>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_173903.jpg"/>
        <figcaption>Απονομή μεταλλίων από τον πρόεδρο του ΟΠΑΚΠΑ του Δήμου Σερρών Γιάννη Δεσποτίδη</figcaption>
      </figure>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_174856.jpg"/>
        <figcaption>Η «ψυχή» του τμήματος κολύμβησης του Μ.Γ.Σ. Πανσερραϊκού, ο έφορος Ζήσης Γκράτζιος με την μασκότ του συλλόγου τον Λεοντόκαρδο που έδωσε μια ξεχωριστή νότα στην τελετή έναρξης των αγώνων</figcaption>
      </figure>
      <figure>
        <img src="https://www.ert.gr/wp-content/uploads/2019/11/watermarked-IMG_20191123_174839.jpg"/>
      </figure>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/seres/e-p-s-serron-h-vrochi-efere-anavoli-sta-protathlimata-ypodomon/"/>
        <a href="https://www.ert.gr/perifereiakoi-stathmoi/seres/e-p-s-serron-agones-me-farmakeia-sta-topika-protathlimata/"/>
        <a href="https://www.ert.gr/perifereiakoi-stathmoi/seres/e-p-s-serron-paralimnio-serres-1800-kai-kala-dendra-sta-imitelika/"/>
        <a href="https://www.ert.gr/perifereiakoi-stathmoi/seres/agg-digkozis-o-panserraikos-mporei-na-ftasei-poly-psila/"/>
        <a href="https://www.ert.gr/perifereiakoi-stathmoi/seres/e-p-s-serron-to-programma-ton-mikton-omadon/"/>
        <a href="https://www.ert.gr/perifereiakoi-stathmoi/seres/e-p-s-serron-vgainoyn-ta-tria-eisitiria-ton-imitelikon-toy-kypelloy/"/>
      </related>
    </article>
  </body>
</html>