<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/bolivijsky-senat-odhlasoval-usporadani-novych-prezidentskych-a-parlamentnich-voleb-1364482"/>
    <meta property="og:site_name" content="E15.cz"/>
    <meta property="article:published_time" content="2019-11-23T21:28:00+00:00"/>
    <meta property="og:title" content="Bolivijský Senát odhlasoval uspořádání nových prezidentských a parlamentních voleb"/>
    <meta property="og:description" content="Bolivijský Senát schválil návrh zákona o uspořádání nových prezidentských a parlamentních voleb. Ty jsou klíčové pro ukončení nestability, která v zemi panuje už měsíc. Návrh zákona nyní míří dolní komory parlamentu. Jestliže ho schválí i její členové, musí ho ještě podepsat prozatímní hlava státu Jeanine Áňezová. Pak se stane zákonem."/>
  </head>
  <body>
    <article>
      <h1>Bolivijský Senát odhlasoval uspořádání nových prezidentských a parlamentních voleb</h1>
      <address><time datetime="2019-11-23T21:28:00+00:00">23 Nov 2019, 21:28</time> by <a rel="author">ČTK</a></address>
      <p>
        <b>Bolivijský Senát schválil návrh zákona o uspořádání nových prezidentských a parlamentních voleb. Ty jsou klíčové pro ukončení nestability, která v zemi panuje už měsíc. Návrh zákona nyní míří dolní komory parlamentu. Jestliže ho schválí i její členové, musí ho ještě podepsat prozatímní hlava státu Jeanine Áňezová. Pak se stane zákonem.</b>
      </p>
      <p>Politickou krizi v Bolívii vyvolaly prezidentské volby z 20. října, v nichž se tehdejší prezident Evo Morales prohlásil vítězem. Opozice i mezinárodní pozorovatelé je ale označili za zmanipulované.</p>
      <p>Kontroverzní volby vyvolaly vlnu hromadných protestů, při nichž přišlo o život nejméně 32 lidí. Morales, který stál v čele země téměř 14 let, pod tlakem a na výzvu vedení armády i policie rezignoval, odstoupil i viceprezident Álvaro García Linera a šéfové obou komor parlamentu. Prozatímní hlavou státu se z pozice druhé místopředsedkyně Senátu stala Áňezová, kterou potvrdil v čele země i ústavní soud.</p>
      <related>
        <a href="https://www.e15.cz/rozhovory/morales-se-stal-obeti-vlastniho-uspechu-odpor-vuci-nemu-rostl-deset-let-rika-cesky-ambasador-v-bolivii-1364337"/>
      </related>
      <p>Morales po své rezignaci odcestoval do Mexika, do ulic v zemi pak vyšli na protest proti údajnému „převratu“ jeho stoupenci.</p>
      <p>Text návrhu zákona o nových volbách zakazuje Moralesovi i Linerovi kandidovat. Parlament musí také zvolit sedm nových členů Nejvyššího volebního soudu, což je nejvyšší volební instance v zemi.</p>
      <related>
        <a href="https://www.e15.cz/zahranicni/bolivijsky-exprezident-morales-po-slozeni-mandatu-uprchl-ze-zeme-prijal-azyl-v-mexiku-1364118"/>
      </related>
      <related>
        <a href="https://www.e15.cz/zahranicni/evo-morales-rezignoval-reagoval-tak-na-vyzvy-bolivijske-policie-a-armady-1364064"/>
      </related>
      <related>
        <h4>Související články</h4>
        <a href="https://www.e15.cz/rozhovory/morales-se-stal-obeti-vlastniho-uspechu-odpor-vuci-nemu-rostl-deset-let-rika-cesky-ambasador-v-bolivii-1364337"/>
        <a href="https://www.e15.cz/zahranicni/v-bolivii-se-vzbourili-policiste-prezident-morales-varuje-pred-prevratem-1364050"/>
        <a href="https://www.e15.cz/zahranicni/bolivijsky-exprezident-morales-po-slozeni-mandatu-uprchl-ze-zeme-prijal-azyl-v-mexiku-1364118"/>
        <a href="https://www.e15.cz/zahranicni/evo-morales-rezignoval-reagoval-tak-na-vyzvy-bolivijske-policie-a-armady-1364064"/>
        <a href="https://www.e15.cz/byznys/ranni-prehled-podle-bloombergu-hongkongem-zmita-chaos-dalsi-volebni-pat-ve-spanelsku-1364069"/>
      </related>
    </article>
  </body>
</html>