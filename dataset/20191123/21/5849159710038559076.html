<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/vegetation-fossils-in-sathupalli-1-1-10610464.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T21:02:00+00:00"/>
    <meta property="og:title" content="సత్తుపల్లి పరిసరాల్లో వృక్ష శిలాజాలు"/>
    <meta property="og:description" content="సత్తుపల్లి : ఖమ్మం జిల్లా సత్తుపల్లి మండల, పట్టణ పరిసరాల్లో వృక్ష శిలాజాలు ఉన్నట్లు ఔత్సాహిక చరిత్రకారుడు కట్టా శ్రీనివాస్ వెల్లడించారు. శుక్ర, శనివారాల్లో ఆయన"/>
  </head>
  <body>
    <article>
      <h1>సత్తుపల్లి పరిసరాల్లో వృక్ష శిలాజాలు</h1>
      <address>
        <time datetime="2019-11-23T21:02:00+00:00">23 Nov 2019, 21:02</time>
      </address>
      <p>సత్తుపల్లి : ఖమ్మం జిల్లా సత్తుపల్లి మండల, పట్టణ పరిసరాల్లో వృక్ష శిలాజాలు ఉన్నట్లు ఔత్సాహిక చరిత్రకారుడు కట్టా శ్రీనివాస్ వెల్లడించారు. శుక్ర, శనివారాల్లో ఆయన మండల పరిధిలోని జగన్నాథపురం అటవీప్రాంతంలో వృక్ష శిలాజాలు ఉన్నట్లు గుర్తించామన్నారు. పట్టణానికి చెందిన కురం పాండురంగారావు సహకారంతో అటవీ ప్రాంతాల్లో తిరుగుతూ శిలాజాలను గుర్తించే పనిలో పడ్డారు. ఈ పరిశోధనకు హరిగోపాల్, అరవింద్ ఆర్యపకిడే, సముద్రాల సునీల్, అహోబిలన్, కరుణాకరణ్ సహకరించినట్లు శ్రీనివాస్ తెలిపారు. మూడేళ్ల క్రితం నీలాద్రి ఆలయ సమీపంలోని బైనీరుబండపై ఉన్న ఆదిమానవుల కాలంనాటి రాతిగుట్టపై రామన్‌స్పెక్ట్రా పరీక్షలు నిర్వహించినట్లు ఆయన తెలిపారు. వీటిని సొసైటీ ఆఫ్ ఇండియా సదస్సులో సమర్పించామన్నా రు.<br/><br/>అక్కడి పరిసరాల్లో శిలాజాల ఆనవాళ్లు కూడా కన్పించడంతో మరింత స్పష్టమైన నమూనాల కోసం ఇంతకాలం చేస్తున్న అన్వేషణ ఫలించిందన్నారు. వృక్ష శిలాజాలపై అవగాహన కోసం వడదాం శిలాజ పార్కును కూడా సందర్శించి సేకరించిన వివరాల సహకారంతో చేపట్టిన ఈ సర్వేలో శిలాజాలు వెలుగు చూశాయన్నారు. వృక్షపు వార్షిక వలయాలు, బాహ్య కర్పూరం వంటివి ఈ వృక్ష శిలాజాల నమూనాలో స్పష్టంగా కనిపిస్తున్నాయన్నారు. అయితే మూడు అంగుళాల పరిమాణం ఉన్న ఒక ఎముక శిలాజంతో పాటు అనేక ఆదిమానవుల రాతి పనిముట్లు కూడా లభించాయని, అవి ఎన్ని సంవత్సరాల కిందటివి అనే వివరాలు తెలియాల్సి ఉందని, తమ పరిశోధన పూర్తిస్థాయిలో జరుగుతుందన్నారు.</p>
    </article>
  </body>
</html>