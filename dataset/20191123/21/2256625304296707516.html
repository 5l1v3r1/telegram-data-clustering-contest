<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159251_1081.html"/>
    <meta property="og:site_name" content="Novsport"/>
    <meta property="article:published_time" content="2019-11-23T21:53:00+00:00"/>
    <meta property="og:title" content="Реал М продължава гоненицата с Барселона след обрат срещу Сосиедад (ВИДЕО)"/>
    <meta property="og:description" content="Гостите получиха подарък от Серхио Рамос, но нямаха сили за подвиг на &quot;Бернабеу&quot;"/>
  </head>
  <body>
    <article>
      <h1>Реал М продължава гоненицата с Барселона след обрат срещу Сосиедад (ВИДЕО)</h1>
      <address><time datetime="2019-11-23T21:53:00+00:00">23 Nov 2019, 21:53</time> by <a rel="author">Пламен Димитров</a></address>
      <p>Реал Мадрид спечели с 3:1 домакинството си на Реал Сосиедад и се изравни с Барселона на върха в класирането на испанското първенство. Двата тима имат по 28 точки. Баските, които получиха ранен подарък, но нямаха сили за подвиг на "Бернабеу", пък са пети с 23 т.</p>
      <p> <br/>Грешка на Серхио Рамос позволи на гостите да поведат още във втората минута на двубоя. Централният защитник се опита да върне топката към Тибо Куртоа, но Вилиан Жозе пресече паса и отбеляза - 0:1. <br/> <br/>В 14-ата минута авторът на попадението за Реал Сосиедад получи възможност да стреля отблизо, но вратарят на домакините спаси. И да беше вкарал обаче попадението нямаше да бъде зачетено, тъй като лайсмена беше маркирал засада. В 17-ата Ферлан Менди шутира от 25 метра, но спаси. Девет след това Еден Азар финтира Йосеба Салдуа и стреля коварно по земя. Вратарят Ремиро отново се справи.<br/> <br/>Карим Бензема изравни в 36-ата минута. Тогава той засече центриране на Лука Модрич от фаул и с гърди отклони топката в мрежата - 1:1. Това беше гол номер 10 за французина този сезон в Ла Лига.<br/> <br/>В началото на втората част Реал стигна до пълен обрат. Модрич подаде към Валверде, който с шут извън наказателното поле вкара за - 2:1.<br/> <br/>Йодегор можеше да изравни в 61-ата минута. Норвежецът обаче се забави и ударът му не се получи. Две след това Азар шутира в ръцете на Ремиро. В 64-ата Вилиан Жозе стреля, но Куртоа плонжира и улови.<br/> <br/>Гарет Бейл беше бурно освиркан при появата си в игра на мястото на Родриго. В 74-ата минута именно уелсецът центрира, Бензема свали с глава към точката за изпълнение на дузпа и от там Модрич вкара за 3:1.<br/> <br/>В 82-ата Аднан Янузай влезе в наказателното поле, но реши да не подава и ударът му от малък ъгъл беше обречен. Малко след това Александър Исак стреля по диагонала, но Куртоа изби в корнер.<br/> </p>
    </article>
  </body>
</html>