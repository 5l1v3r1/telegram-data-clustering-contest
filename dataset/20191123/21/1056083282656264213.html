<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301081/%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF-%DA%AF%D9%81%D8%AA%D9%85%D8%A7%D9%86-%D8%B1%D8%A7%DB%8C%D8%AC-%D8%AC%D8%A7%D9%85%D8%B9%D9%87-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:22:05+00:00"/>
    <meta property="og:title" content="رونق تولید، گفتمان رایج جامعه شود"/>
    <meta property="og:description" content="ایسنا/لرستان عضو هیئت علمی دانشگاه آزاد خرم‌آباد با تأکید بر این‌که هنوز گفتمان رونق تولید، گفتمان اصلی جامعه نشده است، گفت: لازم است به نقش کارگران در تحقق رونق تولید توجه شود."/>
  </head>
  <body>
    <article>
      <h1>رونق تولید، گفتمان رایج جامعه شود</h1>
      <address><time datetime="2019-11-23T21:22:05+00:00">23 Nov 2019, 21:22</time> by <a rel="author">ابراهیم شریفی</a></address>
      <p>ایسنا/لرستان عضو هیئت علمی دانشگاه آزاد خرم‌آباد با تأکید بر این‌که هنوز گفتمان رونق تولید، گفتمان اصلی جامعه نشده است، گفت: لازم است به نقش کارگران در تحقق رونق تولید توجه شود.</p>
      <p>علی میر دریکوند در هفتمین جشنواره جهادگران علم و فناوری سازمان بسیج علمی، پژوهشی و فناوری لرستان که در تالار شهید آوینی خرم‌آباد برگزار شد، اظهار کرد: با تلاش بسیجیان انقلاب به‌جایی رسیدیم که اگر دشمن روزی نگران سفارت‌خانه خود بود اما امروز دشمن نگران از بین رفتن تمدن نداشته خود است.</p>
      <p>وی با ذکر این مطلب که دشمن تحت تأثیر عملکرد بسیجیان قرار می‌گیرد و از شجره طیبه بسیج ترس دارد، بیان کرد: به برکت انقلاب اسلامی ایران و قرآن‌کریم از نظر علمی قله‌های رفیع علم توسط جوانان و بسیجیان لحظه به لحظه فتح می‌شود.</p>
      <p>دریکوند با اشاره به این‌که مقام معظم رهبری در «گام دوم انقلاب» توصیه می‌کند ابتکار و نوآوری باید بیشتر شود، ادامه داد: از توانمندی‌ها و ظرفیت‌ها به‌خوبی استفاده نمی‌شود و خیلی از کارهایی که باید انجام می‌شد، صورت نگرفته است.</p>
      <p>این پژوهش‌گر لرستانی، راهکار حل تحریم را شبکه‌سازی و هماهنگی بسیجیان دانست و با اشاره به ضعف بهره‌وری در کشور، افزود: گفتمان رونق تولید هنوز هم گفتمان اصلی جامعه نیست.</p>
      <p>عضو هیئت علمی دانشگاه آزاد خرم‌آباد بر لزوم توجه به نقش کارگران در رونق تولید و حمایت از کالای داخلی تأکید و تصریح کرد: باید به مشکلات معیشتی کارگران بیشتر توجه شود و کارگران در برنامه‌های مختلف ازجمله تصمیم‌گیری در بخش تولید، مشارکت داده شوند.</p>
      <p>انتهای پیام</p>
    </article>
  </body>
</html>