<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641631/%D9%88%D8%A7%D8%B4%D9%86%DA%AF%D8%AA%D9%86-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%85%D9%86%D8%A8%D8%B9-%D8%A8%DB%8C%E2%80%8C%D8%AB%D8%A8%D8%A7%D8%AA%DB%8C-%D8%AC%D9%87%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T21:15:00+00:00"/>
    <meta property="og:title" content="واشنگتن بزرگترین منبع بی‌ثباتی جهان است"/>
    <meta property="og:description" content="وزیر خارجه چین در اظهاراتی کم‌سابقه به انتقاد صریح از رفتارهای آمریکا پرداخته و گفته است که واشنگتن بزرگترین منبع بی‌ثباتی در جهان است."/>
  </head>
  <body>
    <article>
      <h1>
        <a href="https://www.bultannews.com/fa/news/641631/%D9%88%D8%A7%D8%B4%D9%86%DA%AF%D8%AA%D9%86-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%85%D9%86%D8%A8%D8%B9-%D8%A8%DB%8C%E2%80%8C%D8%AB%D8%A8%D8%A7%D8%AA%DB%8C-%D8%AC%D9%87%D8%A7%D9%86-%D8%A7%D8%B3%D8%AA">واشنگتن بزرگترین منبع بی‌ثباتی جهان است</a>
      </h1>
      <h2>وزیر خارجه چین در اظهاراتی کم‌سابقه به انتقاد صریح از رفتارهای آمریکا پرداخته و گفته است که واشنگتن بزرگترین منبع بی‌ثباتی در جهان است.</h2>
      <address><time datetime="2019-11-23T21:15:00+00:00">23 Nov 2019, 21:15</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مقام‌های ارشد چینی عمومی از انتقاد صریح از <b>آمریکا</b> خودداری می‌کنند، اما این رویه در روزهای اخیر تغییر کرده و بعد از «شی جینپینگ» رئیس‌جمهور <b>چین</b> که گفت پکن آماده جنگ تجاری با واشنگتن است، این بار «وانگ یی» وزیر خارجه این کشور واشنگتن را مهمترین عامل بی‌ثباتی در جهان توصیف کرده است.</p>
      <p>به نوشته خبرگزاری «رویترز»، یی امروز (شنبه) در جریان دیدار با «استف بلاک» وزیر خارجه هلند در حاشیه اجلاس وزرای خارجه گروه ۲۰ در ژاپن، گفته است: «ایالات متحده به میزان زیادی درگیر یکجانبه‌گرایی و حمایت‌گرایی است و در حال آسیب زدن به چندجانبه‌گرایی و نظام تجارت چندجانبه است. این [کشور] همین حالا هم به ثبات‌زداترین عنصر جهان بدل شده است.»</p>
      <p>به گفته یی، واشنگتن به دلایل سیاسی و با استفاده از اختیارات دولتی، تلاش کرده تا فعالیت شرکت‌ها و تجار چینی در آمریکا را محدود کند. وی ادعاهای آمریکا علیه شرکت‌های چینی را «بی‌پایه و اساس» خوانده و واشنگتن را به زورگویی به طرف چینی متهم کرده است.</p>
      <p>وی افزود: «برخی سیاستمداران آمریکایی هرکجای جهان که رفته‌اند از چین بد گفته‌اند، بدون آنکه شواهدی ارائه کنند.»</p>
      <p>دیپلمات ارشد چین همچنین آمریکا را به مداخله در امور داخلی پکن و تضعیف نظام «یک کشور، دو سیستم» در ارتباط میان پکن و هنگ‌کنگ متهم کرده است.</p>
      <p>وی با بیان اینکه هیچ قدرتی نمی‌تواند روند تاریخی رشد چین را متوقف کند، گفته است: «از بازی حاصل جمع صفر ایالات متحده حاصلی به دست نمی‌آید. تنها مسیر صحیح، همکاری برد-برد میان چین و ایالات متحده است.»</p>
      <p>دولت «دونالد ترامپ» رئیس‌جمهور آمریکا از ابتدای کار خود سیاستی به شدت ضدچینی در پیش گرفته و تلاش کرده به روش‌های مختلف نفوذ سیاسی، اقتصادی و نظامی این کشور را محدود کند. اتخاذ راهبرد موسوم به «ایندوپاسیفیک آزاد و گشوده»، فشار به کشورهای مختلف برای عدم همکاری با چین در زمینه اینترنت نسل پنجم، فروش تسلیحات به تایوان و حمایت از اعتراضات خشونت‌آمیز در هنگ‌کنگ، از جمله اقداماتی است که واشنگتن در نزدیک به سه سال پیش علیه پکن در دستور کار قرار داده است.</p>
    </article>
  </body>
</html>