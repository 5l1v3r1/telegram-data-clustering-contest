<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/shiv-sena-ncp-congress-move-court-against-government-formation-by-bjp-in-maharashtra.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T21:13:00+00:00"/>
    <meta property="og:title" content="സുപ്രീം കോടതിയിൽ നാടകീയ രംഗങ്ങള്‍; ഹർജി ഞായറാഴ്ച പരിഗണിക്കും"/>
    <meta property="og:description" content="ന്യൂഡൽഹി∙ മഹാരാഷ്ട്രയിലെ ബിജെപി നീക്കത്തിനെതിരായി ശിവസേന, കോൺഗ്രസ്, എൻ‌സിപി കക്ഷികൾ സുപ്രീം കോടതിയിൽ സമർപ്പിച്ച സംയുക്ത ഹർജി നാളെ പരിഗണിക്കും. ...ശിവസേന. സുപ്രീം കോടതി. എൻസിപി. മഹാരാഷ്ട്ര. Supreme Court. Maharashtra. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സുപ്രീം കോടതിയിൽ നാടകീയ രംഗങ്ങള്‍; ഹർജി ഞായറാഴ്ച പരിഗണിക്കും</h1>
      <address><time datetime="2019-11-23T21:13:00+00:00">23 Nov 2019, 21:13</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ മഹാരാഷ്ട്രയിലെ ബിജെപി നീക്കത്തിനെതിരായി ശിവസേന, കോൺഗ്രസ്, എൻ‌സിപി കക്ഷികൾ സുപ്രീം കോടതിയിൽ സമർപ്പിച്ച സംയുക്ത ഹർജി ഞായറാഴ്ച പരിഗണിക്കും. രാവിലെ 11.30നാണ് ഹർജി സുപ്രീം കോടതിയുടെ പരിഗണനയിൽ വരിക. മഹാരാഷ്ട്ര സർക്കാർ രൂപീകരണം ചട്ടവിരുദ്ധമാണെന്ന് ആരോപിച്ചാണ് പാർട്ടികൾ സുപ്രീം കോടതിയിൽ ഹർജി നൽകിയത്.</p>
      <p>ഗവർണറുടെ നടപടി ഏകപക്ഷീയവും ദുരുദ്ദേശപരവുമാണെന്നും ഹർജിയിൽ ആരോപണമുണ്ട്. ജസ്റ്റിസ് എൻ.വി. രമണ, ജസ്റ്റിസ് അശോക് ഭൂഷൺ, ജസ്റ്റിസ് സഞ്ജീവ് ഖന്ന എന്നിവരാണു വാദം കേൾക്കുക. അതേസമയം ശനിയാഴ്ച വൈകിട്ട് സുപ്രീം കോടതിയിൽ നാടകീയ സംഭവങ്ങൾ അരങ്ങേറി. കോൺഗ്രസ് നേതാവ് രൺദീപ് സിങ് സുർജേവാലയെ സുപ്രീം കോടതിയിൽ തടഞ്ഞു. തുടർന്നു മുതിര്‍ന്ന അഭിഭാഷകൻ ദേവ്ദത്തും പൊലീസും തമ്മിൽ വാക്കേറ്റമുണ്ടായി.</p>
      <p>അതേസമയം ഗവർണർമാരുടെ വാർഷിക കോൺഫറൻസില്‍ പങ്കെടുക്കുന്നതിനു മഹാരാഷ്ട്ര ഗവർണർ ഭഗത് സിങ് കോഷിയാരി ഡൽഹിയിലെത്തി. നാളെയാണ് പരിപാടി നടക്കുന്നത്. ബിജെപിയെ സർക്കാരുണ്ടാക്കാൻ ക്ഷണിച്ച സംഭവത്തിൽ വിമർശനവുമായി കോൺഗ്രസ് നേതാവ് കെ.സി. വേണുഗോപാൽ രംഗത്തെത്തി. കോൺഗ്രസിന്റെ 44 എംഎൽഎമാരും സുരക്ഷിതമായിരിക്കുന്നതായി അദ്ദേഹം പറഞ്ഞു. എല്ലാം മറികടന്നാണ് മഹാരാഷ്ട്ര ഗവർണറുടെ പ്രവർത്തനം. യാതൊരു പരിശോധനയും ഇല്ലാതെ ഗവർണർ ബിജെപിയെ ക്ഷണിക്കുകയായിരുന്നു. പ്രശ്നം പാര്‍ലമെന്റിലും ചർച്ചയാക്കുമെന്നും വേണുഗോപാൽ പറഞ്ഞു.</p>
      <p>English Summary: Supreme Court to hear on tomorrow at 11.30 am the joint plea of Shiv Sena, NCP and Indian National Congress against the decision of Maharashtra Governor inviting Devendra Fadnavis to form the government on November 23</p>
    </article>
  </body>
</html>