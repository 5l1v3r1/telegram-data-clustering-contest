<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/minister-koppula-eshwar-tour-at-jagtial-district-1-1-10610466.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T21:14:00+00:00"/>
    <meta property="og:title" content="అన్నదాతలు ఆత్మగౌరవంతో జీవించేలా సంస్కరణలు"/>
    <meta property="og:description" content="ధర్మపురి: అందరికీ అన్నం పెట్టే అన్నదాతలు ఆత్మగౌరవంతో జీవించేలా రాష్ట్ర వ్యవసాయరంగాన్ని ప్రభుత్వం అనేక సంస్కరణల బాట పట్టించిందని రాష్ట్ర సంక్షేమశాఖ మంత్రి ఈశ్వర్"/>
  </head>
  <body>
    <article>
      <h1>అన్నదాతలు ఆత్మగౌరవంతో జీవించేలా సంస్కరణలు</h1>
      <address>
        <time datetime="2019-11-23T21:14:00+00:00">23 Nov 2019, 21:14</time>
      </address>
      <p>ధర్మపురి: అందరికీ అన్నం పెట్టే అన్నదాతలు ఆత్మగౌరవంతో జీవించేలా రాష్ట్ర వ్యవసాయరంగాన్ని ప్రభుత్వం అనేక సంస్కరణల బాట పట్టించిందని రాష్ట్ర సంక్షేమశాఖ మంత్రి ఈశ్వర్ తెలిపారు. జగిత్యాల జిల్లా ధర్మపురి మండలం జైన గ్రామంలో ఆయన పర్యటించారు. ఈ సంధర్బంగా గ్రామానికి చేరుకున్న మంత్రికి గ్రామానికి చెందిన రైతులు ఘన స్వాగతం పలికారు. జైన ప్రాథమిక వ్యవసాయ సహకార సంఘం చైర్మన్ సౌళ్ల నరేశ్ ఆద్వర్యంలో గ్రామ రైతులు రాష్ట్ర మంత్రి ఈశ్వర్‌ను తూకంలో కూర్చోబెట్టి ఆయన బరువుకు సరిపడా వరిదాన్యాన్ని తూకం వేశారు. తూకం వేసిన దాన్యానికి 10వంతులు కలిపి ధర్మపురి శ్రీలక్ష్మినరసింహస్వామివారి దేవస్థానంలో నిర్వహించే అన్నదానానికి అందజేశారు. <br/><br/>ఈ సంధర్భంగా గ్రామ రైతులు మాట్లాడుతూ..సీఎం కేసీఆర్ వద్ద మంత్రి ఈశ్వర్ ప్రత్యేక చొరవ చూపి ధర్మపురి మండలంలో గోదావరి ఒడ్డున 8 ఎత్తిపోతల పథకాలు నిర్మించడం, మిషన్ కాకతీయ ప్రాజెక్టులో భాగంగా గ్రామాల్లోని చెరువులన్నీ పునరుద్దరించడం వల్ల రెండుపంటలకు సరిపడా సాగు నీరు పుష్కలంగా అందిందనీ, అలాగే ప్రభుత్వం అదునుకు విత్తనాలు, ఎరువులు, యూరియా, బ్యాంకురుణాలు, పెట్టుబడిసాయం అందిచడం వల్ల అధిక దిగుబడులు వచ్చాయన్నారు. దాన్యానికి గిట్టుబాటు ధర కూడా కల్పించడం పట్ల రైతులు ఈ సంధర్బగా సీఎం కేసీఆర్‌కు, మంత్రి ఈశ్వర్‌లకు ప్రత్యేక కృతజ్ఙతలు తెలిపారు. <br/><br/>అనంతరం మంత్రి ఈశ్వర్ మాట్లాడుతూ..రైతుల కళ్లలో ఆనందం చూస్తుంటే ఎంతో గర్వంగా ఉందన్నారు. సీఎం కేసీఆర్ మార్గదర్శకత్వంలో రైతుల సంక్షేమం కోసం పాటుపడడం పట్ల ఎంతో ఆనందంగా ఉందన్నారు. అంతకు ముందు ధర్మపురి పట్టణ శివారులో టీఆర్‌ఎస్ నాయకులు ఇందారపు రామన్న ఆద్వర్యంలో నిర్వహించిన కార్తీక వనభోజనాల కార్యక్రమంలో మంత్రి పాల్గొన్నారు. అంతకు ముందు ధర్మపురి శ్రీలక్ష్మీ నరసింహస్వామివారిని మంత్రి ఈశ్వర్ దర్శించుకొని ప్రత్యేక పూజలు నిర్వహించారు</p>
    </article>
  </body>
</html>