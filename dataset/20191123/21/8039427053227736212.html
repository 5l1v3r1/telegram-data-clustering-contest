<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=962663"/>
    <meta property="og:site_name" content="Andhrajyothy"/>
    <meta property="article:published_time" content="2019-11-23T21:05:56+00:00"/>
    <meta property="og:title" content="ముగిసిన రెండో రోజు ఆట.. విజయానికి నాలుగు వికెట్ల దూరంలో భారత్"/>
    <meta property="og:description" content="ADVT"/>
  </head>
  <body>
    <article>
      <h1>ముగిసిన రెండో రోజు ఆట.. విజయానికి నాలుగు వికెట్ల దూరంలో భారత్</h1>
      <address>
        <time datetime="2019-11-23T21:05:56+00:00">23 Nov 2019, 21:05</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>కోల్‌కతా:</b> భారత్-బంగ్లాదేశ్ మధ్య జరుగుతున్న డే/నైట్ టెస్టు రెండో రోజు ఆట ముగిసింది. ఆట ముగిసే సమయానికి బంగ్లాదేశ్ ఆరు వికెట్ల నష్టానికి 152 పరుగులు చేసి భారత్ కంటే 89 పరుగుల దూరంలో ఉంది.</p>
      <p> </p>
      <p>347/9 వద్ద భారత్ తన తొలి ఇన్నింగ్స్‌ను డిక్లేర్ చేసిన తర్వాత రెండో ఇన్నింగ్స్ మొదలుపెట్టిన బంగ్లాదేశ్‌ను ఇషాంత్ శర్మ వణికించాడు. తొలి ఓవర్‌లోనే ఓపెనర్ షద్మాన్ ఇస్లాం (0)ను పెవిలియన్ పంపిన ఇషాంత్.. అదే ఊపులో మరో మూడు వికెట్లు పడగొట్టాడు. ఉమేశ్ యాదవ్ రెండు వికెట్లు పడగొట్టాడు. 13 పరుగులకే నాలుగు వికెట్లు కోల్పోయిన దశలో జట్టు భారాన్ని తనపై వేసుకున్న ముష్ఫికర్ రహీం, మహ్మదుల్లాలు అనవసర షాట్లకు పోకుండా ఆచితూచి ఆడారు. వికెట్ల పతనాన్ని అడ్డుకుని స్కోరును ముందుకు కదిలించారు.  ఈ క్రమంలో మహ్మదుల్లా 39 పరుగుల వ్యక్తిగత స్కోరు వద్ద ఉన్నప్పుడు రిటైర్డ్‌హర్ట్‌గా పెవిలియన్ చేరాడు. అప్పటికే క్రీజులో పాతుకుపోయిన రహీం అర్ధ సెంచరీ పూర్తి చేసుకున్నాడు. మరోవైపు, మహ్మదుల్లా స్థానంలో క్రీజులోకి వచ్చిన మెహిదీ హసన్ క్రీజులో ఎక్కువసేపు నిలవలేకపోయాడు. 15 పరుగులు చేసి వెనుదిరిగాడు. ఆ తర్వాత వచ్చిన తైజుల్ ఇస్లాం (11) కూడా వచ్చినంత వేగంగా పెవిలియన్ చేరాడు. అంతకుముందు భారత్ తొలి ఇన్నింగ్స్‌ను 347/9 వద్ద డిక్లేర్ చేసింది. కెప్టెన్ విరాట్ కోహ్లీ (136) సెంచరీతో చెలరేగాడు. చతేశ్వర్ పుజారా(55), అజింక్య రహానే (51) అర్ధ సెంచరీలు చేశారు.</p>
    </article>
  </body>
</html>