<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012829/%DA%AF%D8%A7%D9%86%D8%AA%D8%B2-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%AF%D9%86%D8%A8%D8%A7%D9%84-%D8%B4%D8%B9%D9%84%D9%87-%D9%88%D8%B1-%DA%A9%D8%B1%D8%AF%D9%86-%D8%AC%D9%86%DA%AF-%D8%AF%D8%A7%D8%AE%D9%84%DB%8C-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T21:40:00+00:00"/>
    <meta property="og:title" content="گانتز: نتانیاهو به دنبال شعله‌ور کردن جنگ داخلی است"/>
    <meta property="og:description" content="رهبر حزب آبی و سفید رژیم صهیونیستی روز شنبه هشدار داد که بنیامین نتانیاهو به دنبال شعله ور کردن جنگ داخلی در سرزمین‌های اشغالی است."/>
  </head>
  <body>
    <article>
      <h1>گانتز: نتانیاهو به دنبال شعله‌ور کردن جنگ داخلی است</h1>
      <address>
        <time datetime="2019-11-23T21:40:00+00:00">23 Nov 2019, 21:40</time>
      </address>
      <p>
        <i>رهبر حزب آبی و سفید رژیم صهیونیستی روز شنبه هشدار داد که بنیامین نتانیاهو به دنبال شعله ور کردن جنگ داخلی در سرزمین‌های اشغالی است.</i>
      </p>
      <p>به گزارش مشرق، «بنی گانتز» رهبر حزب آبی و سفید رژیم صهیونیستی روز شنبه در سخنانی بار دیگر «بنیامین نتانیاهو» نخست وزیر رژیم صهیونیستی را برای تشکیل کابینه فراگیر فراخواند.</p>
      <blockquote>بیشتر بخوانید:<br/><a href="https://www.mashreghnews.ir/news/1012653/%D8%A7%D9%88%D9%84%DB%8C%D9%86-%D9%BE%D8%B3-%D9%84%D8%B1%D8%B2%D9%87-%D9%85%D8%AA%D9%87%D9%85-%D8%B4%D8%AF%D9%86-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D9%81%D8%B3%D8%A7%D8%AF">اولین پس لرزه متهم شدن نتانیاهو به فساد<br/></a><a href="https://www.mashreghnews.ir/news/1012489/%D9%85%D8%A7%D9%86%D9%88%D8%B1-%D8%B1%D9%82%D8%A8%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B1%D9%88%DB%8C-%D8%A7%D8%B9%D9%84%D8%A7%D9%85-%D8%AC%D8%B1%D9%85-%D8%B9%D9%84%DB%8C%D9%87-%D8%A7%D9%88">مانور رقبای انتخاباتی نتانیاهو روی اعلام جرم علیه او</a></blockquote>
      <p>به گزارش شبکه ۱۳ رژیم صهیونیستی، گانتز گفت: «نتانیاهو یک قهرمان اسرائیل است، اما یک قهرمان واقعی نباید شهروندان اسرائیلی را گروگان نبرد قانونی خود کند.»</p>
      <p>وی در ادامه با درخواست برای تشکیل کابینه فراگیر به نخست وزیری خود، گفت: «من برای دو سال اول، نخست وزیر خواهم بود و اگر نتانیاهو [در فرآیند قضایی] پیروز شد، وی باز خواهد گشت. [بدین ترتیب] از برگزاری انتخابات مجدد جلوگیری خواهد شد.»</p>
      <p>رهبر حزب آبی و سفید اضافه کرد که نتانیاهو به دنبال شعله‌ور کردن جنگ داخلی بوده است. او از هم‌حزبی‌های نتانیاهو خود به صراحت مخالفت خود با رفتارهای نتانیاهو را ابراز کنند.</p>
      <p>در حالی که نتانیاهو هفته گذشته رسما به «رشوه‌خواری»، «کلاهبرداری» و «خیانت در امانت» متهم شد،‌ بحران تشکیل کابینه در سرزمین‌های اشغالی همچنان پس از برگزاری انتخابات سراسری دوم باقی مانده و احزاب لیکود و آبی و سفید در مذاکرات برای تشکیل کابینه فراگیر با بن‌بست مواجه شده‌اند.</p>
      <p>حزب آبی و سفید از لیکود خواسته بدون احزاب مذهبی و هریدی صهیونیست وارد کابینه شود، درخواستی که از سوی لیکود رد شده است.</p>
      <p>رئیس رژیم صهیونیستی نیز اخیرا از رؤسای دو حزب آبی و سفید و لیکود خواست تا اختلافات را کنار گذاشته و کابینه فراگیر را تشکیل دهند.</p>
      <p>منبع: فارس</p>
    </article>
  </body>
</html>