<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/avhoppad-spion-i-australien-kina-underminerar-hongkongs-demokratirorelse/"/>
    <meta property="og:site_name" content="DN.SE"/>
    <meta property="article:published_time" content="2019-11-23T21:43:09+00:00"/>
    <meta property="og:title" content="Avhoppad spion i Australien: Kina underminerar Hongkongs demokratirörelse"/>
    <meta property="og:description" content="En kinesisk spion har hoppat av till Australien, där han nu söker asyl."/>
  </head>
  <body>
    <article>
      <h1>Avhoppad spion i Australien: Kina underminerar Hongkongs demokratirörelse</h1>
      <address><time datetime="2019-11-23T21:43:09+00:00">23 Nov 2019, 21:43</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>En kinesisk spion har hoppat av till Australien, där han nu söker asyl. Enligt australiska medier har han avslöjat detaljer om Kinas underrättelseverksamhet som är politiskt och diplomatiskt sprängstoff, bland annat hur han själv instruerats att underminera Hongkongs demokratirörelse. Kina hävdar att det rör sig om en bedragare.</b>
      </p>
      <p>Avhopparen Wang ”William” Liqiang är den första kinesiska spionen som avslöjat sin identitet. Han befinner sig på hemlig plats i den australiska storstaden Sydney sedan han enligt medierapporter blottlagt hur Kina genomför och finansierar påverkansoperationer i Hongkong, Taiwan och Australien.</p>
      <p>Wang ska ha lämnat en detaljerad redogörelse till det australiska kontraspionaget Asio. Redan i första meningen uppges han göra tydligt vad han menar att han lämnat bakom sig: ”Jag har personligen varit inblandad och deltagit i en rad spionaktiviteter.”</p>
      <p>Han ska även ha avslöjat identiteten på höga militära underrättelseofficerare i Hongkong. </p>
      <p><b>Historien om Wangs dramatiska avhopp berättas</b> av de två australiska tidningarna <a href="https://www.theage.com.au/national/defecting-chinese-spy-offers-information-trove-to-australian-government-20191122-p53d1l.html">The Age</a> och <a href="https://www.smh.com.au/national/the-moment-a-chinese-spy-decided-to-defect-to-australia-20191122-p53d0x.html">Sydney Morning Herald</a>.</p>
      <p>Wang Liqiang rekryterades till ett kinesiskt företag med kontor i Hongkong, ett företag som enligt avhopparen egentligen var en fasad för Pekings underrättelseapparat.</p>
      <p>När Wang en dag betraktade sitt ansikte i ett nytt, falskt sydkoreanskt pass han just fått väcktes något i honom, har han berättat. Han kände att han höll på att förlora sig själv.</p>
      <p>Känslan var så stark att den fick honom att övervinna rädslan för risken att straffas mycket hårt och bestämde sig för att byta liv och klippa banden med hemlandet.</p>
      <p>Det nya falska passet – personuppgifterna var någon annans men bilden var hans – hade anlänt med instruktioner om att han skulle byta fokus i sin hemliga verksamhet.</p>
      <p><b>Han hade en tid arbetat med</b> att infiltrera medier och gräsrotsorganisationer och på andra sätt underminera demokratirörelsen i Hongkong. Nu skulle han i stället försöka påverka valet i Taiwan nästa år med målet att fälla president Tsai Ing-Wen.</p>
      <p>Men han ville inte vara med längre.</p>
      <p>I våras bad han att få resa till Sydney för att besöka sin fru, som studerade där, och deras gemensamma son, som 27-årige Wang knappt träffat. Han började då i sitt huvud formulera det brev (att göra anteckningar vågade han inte) han senare skickade till den australiska regeringen.</p>
      <p>Han skulle där berätta om sin roll i de undergrävande operationerna. Han skulle erbjuda en unik inblick i Pekings spionage i Hongkong, Taiwan och Australien. Samtidigt ville han förklara sin dragning till demokratin, ett system han ägnat år åt att försöka underminera.</p>
      <p><b>Varken Asio eller australiska UD vill ännu </b>kommentera fallet. Utrikesdepartementet i Peking har hittills inte svarat på frågor <a href="https://www.reuters.com/article/us-china-australia-espionage/chinese-defector-gives-australia-details-of-beijing-espionage-paper-idUSKBN1XX04M">Reuters</a> ställt om saken.</p>
      <p>Australiens finansminister Josh Frydenberg säger till <a href="https://www.smh.com.au/politics/federal/treasurer-josh-frydenberg-says-china-spy-revelations-are-very-disturbing-20191123-p53df7.html">Sydney Morning Herald</a> att uppgifterna Wang lämnat är ”mycket oroande”, men ministern vill inte slå fast att Wang kommer att beviljas asyl.</p>
      <p>Källor i västliga säkerhetstjänster säger till de båda australiska tidningar som publicerat historien att Wangs uppgifter är trovärdiga.</p>
      <p>Peter Mattis, tidigare CIA-analytiker och författare till en bok om Kinas spionage, menar att Wang troligen fungerat som en adjutant, som biträtt en högre underrättelseofficer.</p>
      <p><b>Efter de australiska publiceringarna om fallet</b> sade polisen i kinesiska Shanghai att Wang Liqiang i själva verket är en bedragare, som 2016 dömdes till 15 månaders fängelse, enligt rapporter i <a href="http://www.globaltimes.cn/content/1170941.shtml">Pekingtrogna medier</a>. Han ska ha varit efterlyst för ett bedrägerifall när han i april reste till Hongkong.</p>
    </article>
  </body>
</html>