<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709569?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-23T21:43:38+00:00"/>
    <meta property="og:title" content="לא מוותרת: 1:2 למנצ'סטר סיטי על צ'לסי"/>
    <meta property="og:description" content="למרות פיגור, האלופה שמרה על פער תשע הנקודות מליברפול הראשונה • דה בריינה ומחרז הצליחו למחוק את השער של קאנטה כדורגל עולמי"/>
  </head>
  <body>
    <article>
      <h1>לא מוותרת: 1:2 למנצ'סטר סיטי על צ'לסי</h1>
      <h2>למרות פיגור מוקדם, האלופה שמרה על פער תשע הנקודות מליברפול הראשונה • דה בריינה ומחרז הצליחו למחוק את השער של קאנטה • 1:2 דרמטי לליברפול על קריסטל פאלאס • בבכורה של ז'וזה מוריניו: 2:3 לטוטנהאם על ווסטהאם • ארסנל שוב בעטה בדלי עם 2:2 מול סאות'המפטון</h2>
      <address><time datetime="2019-11-23T21:43:38+00:00">23 Nov 2019, 21:43</time> by <a rel="author" href="https://www.israelhayom.co.il/writer_articles?tid=21475" target="_blank">דור הופמן</a></address>
      <p>רק ניצחון בית אחד היה במחזור הזה, 1:2 של מנצ'סטר סיטי על צ'לסי. זה התחיל אחרת כשהקבוצה של פרנק למפארד שיחקה משוחרר ועלתה ל-0:1 משער של אנגולו קאנטה, אבל אז סיטי נכנסה לעניינים. קווין דה בריינה וריאד מאחרז במהלך אישי מבריק הפכו את התוצאה והעלו את האלופה למקום השלישי. יחד עם זאת, קון אגווארו נפצע והוחלף לקראת הסיום.  </p>
      <p>במסיבת העיתונאים שלפני משחקו הראשון כמנג'ר טוטנהאם, סיפר ז'וזה מוריניו את האנקדוטה הבאה: "שאלתי באימון את דלה עלי האם הוא דלה או שהוא אח של דלה?"; לאחר שהקשר שהרבה לאכזב העונה ענה; "אני דלה" השיב לו מוריניו; "אוקי, אז תשחק כמו דלה".</p>
      <figure>
        <img src="https://www.israelhayom.co.il/sites/default/files/u56067/New_08020396.jpg"/>
        <figcaption>
          <b>סיטי חוגגת על חשבון הבלוז, הערב // צילום: אי-פי</b>
        </figcaption>
      </figure>
      <p>וזה בדיוק מה שעלי עשה; הערב מול ווסטהאם הוא בישל את השער הראשון בעידן מוריניו, הבישול הראשון שלו העונה, התחיל את המהלך של השער השני והיה אחד המצטיינים בניצחון 2:3, הראשון של הפורטוגלי בתפקיד, וניצחון החוץ הראשון של התרנגולים מאז חודש ינואר.</p>
      <p>המהפך של דלה עלי הוא אחד השינויים שעשה מוריניו בספתח, כשבנוסף לזה השאיר את כריסטיאן אריקסן על הספסל. גם בלי הדני, טוטנהאם סיפקה את המחצית הראשונה הכי טובה שלה העונה, עם 12 איומים לשער ושערים של יונג מין סון ולוקאס מורה. הארי קיין עשה 0:3 בפתיחת המחצית השנייה כשלקראת הסיום ווסטהאם צימקה משערים של מייקל אנטוניו ואנג'לו אוגבונה והזכירה למוריניו שמצפה לו עוד הרבה עבודה.</p>
      <p>"הייתי שמח מאוד בשעה הראשונה" סיכם המנג'ר של טוטנהאם והתייחס לגיבור המשחק; "דלה עלי טוב מידי כדי לא להיות בנבחרת וטוב מידי כדי לא להיחשב לאחד הטובים בעולם. דלה עלי האמיתי חזר!". </p>
      <figure>
        <img src="https://www.israelhayom.co.il/sites/default/files/u56067/1189545031.t5dd933e2.m800.xOFP5TgLC.jpg"/>
        <figcaption>
          <b>מוריניו עם דלה עלי. מרגישים את השינוי באוויר // צילום: אי-פי</b>
        </figcaption>
      </figure>
      <p>הניצחון של טוטנהאם התחיל מחזור שעמד בסימן ניצחונות חוץ. ליברפול אולי לא הייתה ראויה לכזה מול קריסטל פאלאס, אבל הקבוצה של יורגן קלופ מנצחת העונה משחקים בלי לשאול שאלות. סאדיו מאנה כבש בתחילת המחצית השנייה אחרי שבראשונה נפסל למארחת שער על ידי ה-VAR.</p>
      <p>ווילפריד זאהה קבע שיוויון מוצדק עם הראשון שלו העונה שמונה דקות לסיום, מה שנתן לליברפול המון זמן להכריע את המשחק עם שער נוסף בדקות הסיום. הפעם, רוברטו פירמינו דחק בדקה ה-85 ועם ניצחון 1:2 השאיר את ליברפול על 30 משחקי ליגה רצופים בלי הפסד ו-37 נקודות מ-39 אפשריות העונה.</p>
      <figure>
        <img src="https://www.israelhayom.co.il/sites/default/files/u56067/New_AFP_1MI655_0.jpg"/>
        <figcaption>
          <b>מוריניו מודה לקהל. ניצחון חוץ ראשון // צילום: אי-פי</b>
        </figcaption>
      </figure>
      <p>במקום השני ממשיכה להחזיק לסטר סיטי אחרי 0:2 בברייטון. ג'יימי וארדי כבש מחזור חמישי ברציפות ויחד עם שער של איוסה פרס הם סידרו לקבוצה של ברנדן רוג'רס ניצחון פרמיירליג חמישי ברציפות. ביום שכזה, נוריץ' שמה סוף לשבעה משחקים בלי ניצחון כשגברה 2:0 על אברטון המתפרקת בגודיסון פארק. טוד קנטוול ודניס סרבני כבשו את השערים שעלולים לעלות למאמן הטופיז מרקו סילבה במשרתו.</p>
      <p>ברנלי גברה בחוץ על נועלת הטבלה ווטפורד 0:3, ווולבס ניצחה בבורנמות' 1:2. סאותהמפטון הייתה קרובה להשלים שבעה ניצחונות חוץ בשבעת המשחקים הראשונים של המחזור, אבל אלכסנדר לאקאזט כבש בדקה ה-95 וחילץ עבור ארסנל תיקו 2:2. </p>
    </article>
  </body>
</html>