<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/lks-lodz/lechia-gdansk-lks-lodz-wynik-meczu-i-relacja-ze-spotkania-pko-ekstraklasy/gfcg6ge"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T21:07:27+00:00"/>
    <meta property="og:title" content="Paixao zapisał się w historii, Lechia nie dała szans ŁKS-owi"/>
    <meta property="og:description" content="Lechia Gdańsk pokonała ŁKS Łódź 3:1, a Flavio Paixao stał się najskuteczniejszym obcokrajowcem w rozgrywkach PKO Ekstraklasy. Portugalczyk w meczu z łodzianami zaliczył swoje trafienia numer 67 i 68. Sędzia spotkania nie uznał gospodarzom dwóch bramek."/>
  </head>
  <body>
    <article>
      <h1>Paixao zapisał się w historii, Lechia nie dała szans ŁKS-owi</h1>
      <address><time datetime="2019-11-23T21:07:27+00:00">23 Nov 2019, 21:07</time> by <a rel="author" href="https://www.przegladsportowy.pl/autorzy/iza-koprowiak" target="_blank">Iza Koprowiak</a></address>
      <p>
        <b>Lechia Gdańsk pokonała ŁKS Łódź 3:1, a Flavio Paixao stał się najskuteczniejszym obcokrajowcem w rozgrywkach PKO Ekstraklasy. Portugalczyk w meczu z łodzianami zaliczył swoje trafienia numer 67 i 68. Sędzia spotkania nie uznał gospodarzom dwóch bramek.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Lechia fatalnie zaczęła mecz z ŁKS, ale potrafiła się podnieść i wygrała 3:1. A mogła wyżej, bo sędzia nie uznał jej dwóch bramek, anulował też decyzję o podyktowaniu rzutu karnego.</p>
      <p>Lechia miała podczas przerwy na reprezentację się pozbierać, uszczelnić defensywę, przypomnieć sobie, jak utrzymać korzystny wynik do końca spotkania, nauczyć się wykorzystywać sytuacje. Pomóc miały w tym zmiany, jakich dokonał w składzie Piotr Stokowiec. W bramce Dusana Kuciaka zastąpił Zlatan Alomerović, z przodu za Artura Sobiecha wybiegł Flavio Paixao, a w drugiej linii reżyserem gry miał być Rafał Wolski. Już w 9. minucie założenia te wzięły w łeb. Goście mieli rzut wolny, Dani Ramirez zagrał w pole karne, piłkę wybił Daniel Łukasik, jednak z blisko. Dobiegł do niej pozostawiony bez opieki Jan Sobociński i strzelił na 1:0 dla ŁKS. Młody stoper ma za sobą bardzo trudny czas: słabe występy w lidze (m.in. bramka samobójcza ze Śląskiem) i w reprezentacji młodzieżowej (w przegranym 0:3 spotkaniu z Bułgarią zawinił przy dwóch golach). Trener gości Kazimierz Moskal nie zamierzał jednak odsuwać 20-latka, uważał, że nie można robić z niego kozła ofiarnego.</p>
      <p>– Musi mieć grubą skórę. To dla niego trudny czas, ale każdy musi to przejść – stwierdził przed meczem, przed kamerami Canal Plus. W 9. minucie miał prawo czuć satysfakcję, że nie stracił zaufania do obrońcy, to dzięki niemu jego zespół prowadził 1:0. I choć przez kolejnych kilkanaście minut łódzka drużyna przeważała, wydawało się, że gospodarze nie mają pomysłu, jak się podnieść po tym ciosie, to jednak udało im się nie tylko powstać, ale i rozegrać w drugiej połowie swój koncert. Najpierw do siatki trafił Lukas Haraslin, który w ostatnich tygodniach kojarzony był głównie z marnowanymi sytuacjami. W sobotę pierwszej dobrej okazji też nie potrafił wykorzystać, ale w 23. minucie był już bezbłędny – po podaniu Jarosława Kubickiego lewą nogą strzelił na 1:1. Potem gospodarze udowadniali, że porządnie popracowali nad skutecznością. Prezentował ją przede wszystkim Flavio Paixao, bo to on zdobył kolejne dwie bramki dla Lechii i stał się najskuteczniejszym obcokrajowcem w historii ekstraklasy.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>Mógł ten rekord wyśrubować jeszcze bardziej: piłka po jego uderzeniu wylądowała w siatce jeszcze w 62. minucie, potem miał wykonywać rzut karny, jednak w obu sytuacjach sędzia odgwizdał spalonego. Tak samo, jak przy bramce Rafała Wolskiego. Piłkarzom Stokowca nie udało się uzyskać imponującego wyniku, ale wygrana 3:1 i tak jest dla nich nich niezwykle ważne. Potrafili wrócić do gry po bardzo słabym początku, wygrali pierwszy ligowy mecz od 28 września, strzelili najwięcej goli w tym sezonie ekstraklasy, kilku piłkarzy wskoczyło na bardzo wysoki poziom. Przede wszystkim Kubicki, który zaliczył dwie asysty (trzecia została anulowana, sędzia nie uznał bramki), znakomicie rozgrywał. Jeśli jakiś mecz miał być dla nich nowym otwarciem, to właśnie taki.</p>
      <p>
        <b>Lechia Gdańsk - ŁKS Łódź 3:1 (2:1)</b>
      </p>
      <p><b>Bramki:</b> Lukas Haraslin (23), Flavio Paixao (27, 49) - Jan Sobociński (8)</p>
      <p><b>Żółte kartki: </b>Michał Nalepa, Jarosław Kubicki, Filip Mladenović - Łukasz Piątek, Adrian Klimaczk, Dragoljub Srnić</p>
      <p><b>Sędzia:</b> Wojciech Myć (Lublin)</p>
      <p><b>Lechia Gdańsk:</b> Zlatan Alomerović - Karol Fila (46. Tomasz Makowski), Michał Nalepa, Mario Maloca, Filip Mladenović - Jarosław Kubicki, Daniel Łukasik - Sławomir Peszko (90. Jakub Arak), Rafał Wolski, Lukas Haraslin - Flavio Paixao.</p>
      <p><b>ŁKS Łódź:</b> Arkadiusz Malarz - Jan Grzesik, Maksymilian Rozwandowicz (80. Kamil Juraszek), Jan Sobociński, Adrian Klimczak - Łukasz Piątek, Dragoljub Srnić, Guima - Dani Ramirez (69. Patryk Bryła), Pirulo, Michał Trąbka (65. Piotr Pyrdoł)</p>
    </article>
  </body>
</html>