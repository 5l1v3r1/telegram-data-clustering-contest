<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/BR43AE/norsk-23-aaring-ble-uoffisiell-verdensmester"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T21:48:41+00:00"/>
    <meta property="og:title" content="Norsk 23-åring ble uoffisiell verdensmester: – Utrolig imponerende"/>
    <meta property="og:description" content="Norske Dennis Olsen (23) ble lørdag uoffisiell verdensmester i GT3-racing etter seier i Sør-Afrika."/>
  </head>
  <body>
    <article>
      <h1>Norsk 23-åring ble uoffisiell verdensmester: – Utrolig imponerende</h1>
      <h2>Norske Dennis Olsen (23) ble lørdag uoffisiell verdensmester i GT3-racing etter seier i Sør-Afrika.</h2>
      <address><time datetime="2019-11-23T21:48:41+00:00">23 Nov 2019, 21:48</time> by <a rel="author">NTB</a></address>
      <p>Olsen startet løpet i tet og vant nitimersløpet sammen med sammen med Nick Tandy og Mathieu Jaminet. 23-åringen sikret dermed sammenlagtseieren i Intercontinal GT Challenge.</p>
      <p>Konkurransen regnes som et uoffisielt verdensmesterskap.</p>
      <p><b>– Det å vinne dette mesterskapet har høy status i internasjonal motorsport, og prestasjonen til Dennis Olsen i år er utrolig imponerende</b>, sier sportssjef i Norges Bilsportforbund, Atle Gulbrandsen til NTB.</p>
      <p>Christian Krognes ble nummer to og sikret dobbelt norsk i løpet.</p>
      <aside>
        <a href="https://www.aftenbladet.no/article/sa-Eo0pdo.html">Dennis Olsen vant motorklassiker: – Dette er stort</a>
      </aside>
      <p>23-år gamle Olsen fra Våler i Østfold ble i november 2017 profesjonell fabrikkfører for Porsche. Samme år vant han det tyske Porsche Carrera Cup-mesterskapet, og nummer to i Porsche Supercup.</p>
      <p>I februar i år vant han det 12-timersløpet på Bathurst-banen i Australia.</p>
      <p>Denne sesongen stilte han også til start i det legendariske 24-timersløpet i Le Mans. Der endte han på åttendeplass.</p>
    </article>
  </body>
</html>