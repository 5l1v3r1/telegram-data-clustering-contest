<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348086.html"/>
    <meta property="og:site_name" content="גווארדיולה: הפציעה של אגוארו? זה נראה לא טוב"/>
    <meta property="article:published_time" content="2019-11-23T21:43:00+00:00"/>
    <meta property="og:title" content="גווארדיולה: הפציעה של אגוארו? זה נראה לא טוב"/>
    <meta property="og:description" content="מאמן מנצ'סטר סיטי מודאג מהפגיעה של החלוץ שהוחלף ב-1:2 על צ'לסי: &quot;בהמשך נדע&quot;. דה בראונה: &quot;היינו ראויים לניצחון&quot;. למפארד: &quot;נמשיך לעבוד קשה&quot;"/>
  </head>
  <body>
    <article>
      <h1>גווארדיולה: הפציעה של אגוארו? זה נראה לא טוב</h1>
      <h2>מאמן מנצ'סטר סיטי מודאג מהפגיעה של החלוץ שהוחלף ב-1:2 על צ'לסי: "בהמשך נדע". דה בראונה: "היינו ראויים לניצחון". למפארד: "נמשיך לעבוד קשה" </h2>
      <address><time datetime="2019-11-23T21:43:00+00:00">23 Nov 2019, 21:43</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1443380.jpg"/>
        <figcaption>פפ גווארדיולה עם סרחיו אגוארו (רויטרס)</figcaption>
      </figure>
      <p>לאחר ההפסד לליברפול וכשהיא ראתה את המייטי רדס מחברים ניצחון נוסף, מנצ’סטר סיטי עשתה את שלה הערב (שבת) עם 1:2 חשוב ביותר בקרב הענקיות מול צ’לסי באיתיחאד, במסגרת המחזור ה-13 של הליגה האנגלית.</p>
      <p>ריאד מחרז היה זה שכבש את שער הניצחון של האלופה והוא המשיך להוכיח למאמנו פפ גווארדיולה כי הוא ראוי למקומו, כאשר ב-11 משחקים בהם הוא פתח בהרכב בכל המפעלים, הוא היה מעורב בעשרה שערים עם 4 כיבושים ועוד שישה בישולים. </p>
      <figure>
        <img src="https://images.one.co.il/images/one/450_250/gg1443375.jpg"/>
        <figcaption>ריאד מחרז חוגג (רויטרס)</figcaption>
      </figure>
      <p>יחד עם החגיגה, המחשבות של <b>פפ גווארדיולה</b> כרגע טרודות במצבו של סרחיו אגוארו, שנפצע והוחלף. המאמן נשאל על כך בסיום: “זה לא נראה טוב, זו הדעה שלי ממבט ראשוני, אבל מחר נדע ונהיה חכמים יותר”. <b>על היריבה:</b> “צ’לסי קבוצה מדהימה, ידענו זאת ואני שמח שניצחנו, זה היה משחק ברמה גבוהה, יצרנו מספיק מצבים כדי לכבוש שערים נוספים”.</p>
      <p><b>מחרז </b>דיבר לאחר המשחק ואמר: “זה היה משחק קשה אבל הגבנו כמו שצריך לאחר שספגנו. מסוג המשחקים שחשוב לקחת בהם את הנקודות, יש פעמים שלא הכול הולך ומה שחשוב זה הניצחון”.</p>
      <figure>
        <img src="https://images.one.co.il/images/one/450_250/gg1443364.jpg"/>
        <figcaption>קווין דה בראונה (רויטרס)</figcaption>
      </figure>
      <p><b>קווין דה בראונה </b>הוסיף: “היו לנו כמה הזדמנויות בתחילת המשחק ולא ניצלנו אותן, הגבנו עם שערים מהירים ואני שמח. היינו ראויים לניצחון כי היינו מסוכנים יותר לעבר השער. ליברפול? אני לא מסתכל על היריבות, עלינו להמשיך לרוץ ולעבוד קשה”.</p>
      <p>מן העבר השני, מאמן צ’לסי, <b>פרנק למפארד</b>, אמר בסיום: “זה היה משחק קשה והייתה חסרה לנו איכות בשליש האחרון, ובמקביל איבדנו ריכוז בהגנה. נמשיך לעבוד קשה על מנת להשתפר בהמשך הדרך”.</p>
      <figure>
        <img src="https://images.one.co.il/images/one/450_250/gg1443340.jpg"/>
        <figcaption>פרנק למפארד (רויטרס)</figcaption>
      </figure>
    </article>
  </body>
</html>