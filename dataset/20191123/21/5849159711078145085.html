<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/watching-youtube-learn-how-to-theft-1-1-10610470.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T21:48:00+00:00"/>
    <meta property="og:title" content="యూట్యూబ్ చూసి... ఇండ్లకు కన్నాలు"/>
    <meta property="og:description" content="కంది : ఇద్దరు కలిసి ఒకే చోట చదువుకున్నారు. చదువు మధ్యలో ఆపేసిన ఆ ఇద్దరు కొద్ది రోజులు ఏదైనా పని చేసుకుని జీవనం కొనసాగించాలని అనుకున్నారు. ఒకరేమో జోమ్యాటో కంపెనీ"/>
  </head>
  <body>
    <article>
      <h1>యూట్యూబ్ చూసి... ఇండ్లకు కన్నాలు</h1>
      <address>
        <time datetime="2019-11-23T21:48:00+00:00">23 Nov 2019, 21:48</time>
      </address>
      <p>కంది : ఇద్దరు కలిసి ఒకే చోట చదువుకున్నారు. చదువు మధ్యలో ఆపేసిన ఆ ఇద్దరు కొద్ది రోజులు ఏదైనా పని చేసుకుని జీవనం కొనసాగించాలని అనుకున్నారు. ఒకరేమో జోమ్యాటో కంపెనీలో ఫుడ్ డెలివరీ బాయ్‌గా పనిలో చేరగా మరొకరు ఓ ప్రైవేట్ కంపెనీలో డైలీ లేబర్‌గా పని చేస్తున్నారు. పని చేస్తున్న చోట జీతం సరిపోక, వేరే ఏదైనా పెద్ద బిజినెస్ పెట్టాలని అనుకున్నా అందుకు అవరసమైన డబ్బులు లేక ఏం చేయాలో తోచక దొంగతనాలను వృత్తి చేసుకున్నారు. సంగారెడ్డి జిల్లా పరిధిలో ఇప్పటి వరకు మొత్తం 14 దొంగతనాలకు చేసిన ఇద్దరు దొంగలు చివరకి కటకటాలపాలయ్యారు. ఇందుకు సంబంధించి వివరాలను స్థానిక డీఎస్పీ శ్రీధర్‌రెడ్డి సంగారెడ్డి రూరల్ పోలీస్ స్టేషన్‌లో ఏర్పాటు చేసిన విలేకరుల సమావేశంలో వెల్లడించారు.<br/><br/>యూట్యూబ్ చూసి మరీ చోరీ....<br/>నారాయణఖేడ్ మండలం కల్హేర్ గ్రామానికి చెందిన నూర్ వివేక్ గౌడ్ (23), పబ్బతి గోపాల్‌రెడ్డి (23)లు ఇద్దరు అదే మండలంలో ఒకేదగ్గర చదువుకున్నారు. వివేక్‌గౌడ్ జొమ్యాటోలో ఫుడ్ డెలివరీ బాయ్‌గా పని చేస్తూ పటాన్‌చెరు ప్రాంతంలో ఉంటుండగా, గోపాల్‌రెడ్డి ఇస్నాపూర్ పరిధిలోని ఓ ప్రైవేట్ కంపెనీలో పని చేస్తున్నారు. అయితే వీరిద్దరు గత కొద్ది నెలల నుంచి జిల్లా వ్యాప్తంగా పలు చోట్ల దొంగతనాలకు పాల్పడ్డారు. వృతికి కొత్త కావడంతో తాళం వేసిన ఇండ్లను ఎలా చోరీ చేయాలో నేరుగా యూట్యూబ్ చూసి మరి నేర్చుకుని దొంగతనాలు దిగారు. దొంగతనం చేయాలనున్న ఏరియాలు ముందుగా పక్కాగా రక్కీ నిర్వహించి మరి రాత్రిళ్లు దొంగతనాలు చేసేవారు. ఇప్పటివరకు సంగారెడ్డి టౌన్, రూరల్, కొండాపూర్, పటాన్‌చెరు పోలీస్ స్టేషన్ పరిధిలో మొత్తం 17 దొంగతనాలు చేశారు. <br/><br/>పోతిరెడ్డిపల్లి చౌరస్తా వద్ద అనుమానస్పదంగా తిరుగుతున్న వీరిద్దని పోలీసులు పట్టుకుని విచారించగా చేసిన నేరాన్ని ఒప్పుకున్నారు. నిందితుల వద్ద నుంచి 41 తులాల బంగారు ఆభరణాలతో పాటు, రూ.లక్ష నగదు, ఒక ద్విచక్ర వాహనాన్ని పోలీసులు స్వాధీనం చేసుకున్నారు. స్వాధీనం చేసుకున్న సొత్తు విలువ సుమారు రూ.18 లక్షల వరకు ఉంటుందని పోలీసులు తెలిపారు. అయితే నిందితుల్లో ఒకడైన వివేక్‌గౌడ్ ఫుడ్ డెలివరీ బాయ్‌గా పని చేస్తూ ఒక ఫుడ్ సెంటర్‌ను ఏర్పాటు చేయాలని అనుకున్నా అందుకు అవసరమైన డబ్బు లేనందునే ఈ దొంగతనాలకు పాల్పడడం జరిగిందని డీఎస్పీ వివరించారు. నిందితులన పట్టుకోవడంలో కృషి చేసిన రూరల్ సీఐ శివకుమార్, ఎస్‌ఐ శ్రీకాంత్, సిబ్బంది కూన రమేశ్, మహేశ్, అతీక్, ప్రశాంత్, సమీ, బంటు రమేశ్‌లను డీఎస్పీ అభినందించారు.</p>
    </article>
  </body>
</html>