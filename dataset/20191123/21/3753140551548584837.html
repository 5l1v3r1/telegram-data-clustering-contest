<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/23/kobolyev_pogodyvsya_svidchyty_u_spravi_dzhuliani_time"/>
    <meta property="og:site_name" content="espreso.tv"/>
    <meta property="article:published_time" content="2019-11-23T21:12:00+00:00"/>
    <meta property="og:title" content="Коболєв погодився свідчити у справі Джуліані, - Time"/>
    <meta property="og:description" content="Голова НАК &quot;Нафтогаз України&quot; Андрій Коболєв готовий свідчити у справі особистого адвоката президента США Дональда Трампа Рудольфа Джуліані"/>
  </head>
  <body>
    <article>
      <h1>Коболєв погодився свідчити у справі Джуліані, - Time</h1>
      <address>
        <time datetime="2019-11-23T21:12:00+00:00">23 Nov 2019, 21:12</time>
      </address>
      <p>Голова НАК "Нафтогаз України" Андрій Коболєв готовий свідчити у справі особистого адвоката президента США Дональда Трампа Рудольфа Джуліані</p>
      <p>Про це сам Коболєв заявив у інтерв’ю Time, повідомляє <a href="https://www.ukrinform.ua/rubric-polytics/2824179-kobolev-gotovij-svidciti-u-nujorku-v-spravi-dzuliani-zmi.html">"Укрінформ"</a>.</p>
      <p>Федеральні прокурори у Нью-Йорку розслідують діяльність Джуліані на предмет порушення ним законодавства про фінансування виборчих кампаній та незаконного лобіювання. Розслідування пов’язане зі справою проти двох соратників Джуліані – Ігоря Фрумана та Льва Парнаса, яким минулого місяця висунули підозру щодо порушення законів про фінансування виборчих кампаній.</p>
      <p>"Дуже ймовірно, що мене запросять для надання показань у цій справі", - сказав Коболєв.</p>
      <p>Свідчення Коболєва можуть пролити світло на нещодавні заяви керівників енергетичних відомств США та України про те, що Парнас і Фруман намагалися використати свої зв’язки з Джуліані та адміністрацією Трампа для заміни керівництва "Нафтогазу", яке чинило опір їхнім спробам укласти вигідну для них угоду в Україні.</p>
      <p>На запитання, чи готовий керівник "Нафтогазу" надати прокурорам інформацію про Джуліані або про Парнаса й Фрумана, він відповів: "І те, й друге. Усе пов’язано".</p>
      <p>Проте, Коболєв відмовився коментувати що саме він планує розповісти про Джуліані чи двох його соратників.</p>
      <p>Свідчення глави "Нафтогазу" доповнять показання, які дав голова дивізіону "Газ" у НАК "Нафтогаз України" Андрій Фаворов у Нью-Йорку 21 листопада.</p>
      <p>Коболєв перервав своє інтерв’ю, яке давав у офісі в Києві, зазначивши, що хоче уточнити у Фаворова, як пройшла його зустріч з федеральними слідчими.</p>
      <p>Після розмови голова "Нафтогазу" продовжив: " Фаворов закінчив учора. Сказав, що це був дуже незвичайний досвід. Що він ніколи не проходив такі допити. Я також чув, що ці хлопці – прокурори південного округу – дуже жорсткі. Вони одні з найкращих у Штатах", - сказав Коболєв.</p>
      <ul>
        <li>20 листопада стало відомо, що один з топ-менеджерів НАК "Нафтогаз України" Андрій Фаворов <a href="https://espreso.tv/news/2019/11/20/spivrobitnyk_quotnaftogazuquot_dast_svidchennya_u_spravi_dzhuliani">дасть свідчення у справі Руді Джуліані</a>, адвоката президента США Дональда Трампа.</li>
        <li>Нагадаємо, раніше повідомлялося, що федеральна прокуратура почала розслідування щодо Джуліані. Його бізнес-партнерів <a href="https://espreso.tv/news/2019/11/05/ukrayinsko_amerykanskyy_biznesmen_parnas_gotovyy_svidchyty_u_spravi_pro_impichment_trampa">Парнаса і Фрумана звинувачують</a> у незаконному лобіюванні та інших порушеннях. Зокрема, вони і Джуліані брали участь у зустрічах з українськими чиновниками, на яких піднімалися питання розслідування діяльності колишнього віце-президента Джо Байдена і його сина Хантера в Україні.</li>
      </ul>
    </article>
  </body>
</html>