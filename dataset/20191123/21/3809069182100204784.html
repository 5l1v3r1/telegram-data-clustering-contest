<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/volleyball/a1-gynaikwn/article/1417928/me-tetoio-servis-pos-na-hasei-o-ao-thiras"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T21:52:11+00:00"/>
    <meta property="og:title" content="Με τέτοιο σερβίς πως να χάσει ο ΑΟ Θήρας..."/>
    <meta property="og:description" content="Με σερβίς που του απέφερε 16 πόντους ο ΑΟ Θήρας νίκησε στο κατάμεστο κλειστό της Σαντορίνης με 3-0 σετ τον ΠΑΟΚ και έμεινε μόνος πρώτος στη κορυφή της Volleyleague γυναικών."/>
  </head>
  <body>
    <article>
      <h1>Με τέτοιο σερβίς πως να χάσει ο ΑΟ Θήρας...</h1>
      <h2>Με σερβίς που του απέφερε 16 πόντους ο ΑΟ Θήρας νίκησε στο κατάμεστο κλειστό της Σαντορίνης με 3-0 σετ τον ΠΑΟΚ και έμεινε μόνος πρώτος στη κορυφή της Volleyleague γυναικών.</h2>
      <address><time datetime="2019-11-23T21:52:11+00:00">23 Nov 2019, 21:52</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Με την Ανίκα Μπρίνκμαν και την Γιάρεμις Μεντάρο να δημιουργούν πολλά προβλήματα στην υποδοχή του Δικεφάλου του Βορρά, η ομάδα της Σαντορίνης πήρε την έκτη συνεχόμενη νίκη της στο πρωτάθλημα και οδηγεί την κούρσα με 17 βαθμούς, έναν περισσότερο από τον Ολυμπιακό. Αντίθετα, ο ΠΑΟΚ γνώρισε την τρίτη του ήττα σε έξι αγώνες και με 10 βαθμούς ισοβαθμεί με τον Πανναξιακό στη 5η θέση της βαθμολογίας.</p>
      <p>Ο ΑΟ Θήρας δυσκόλεψε πολύ από τα εννέα μέτρα τον αντίπαλό του που τον κράτησε στο 32% στην υποδοχή και 33% στην αποτελεσματικότητα στην επίθεση (23/69 τελειωμένες). Χαρακτηριστικό είναι ότι όλες οι βασικές αθλήτριες που χρησιμοποίησε ο Μπράνκο Γκάιτς πέτυχαν έστω έναν άσσο, με την Ανίτα Μπρίνκμαν να έχει την μερίδα του λέοντος με 6 από τους 17 συνολικούς της πόντους. Διψήφιο αριθμό πόντων πέτυχαν και οι Γιάρεμις Μεντάρο (13π.), Ειρήνη Χατζηευστρατιάδου (10π.).</p>
      <p>Ο Μίχαλ Μάσεκ ξεκίνησε με την Ελένη Κιόση στη διαγώνιο και στα μισά του δευτέρου σετ την αντικατέστησε με την Ντάρια Έρτσεν. Τοπ σκόρερ για τον ΠΑΟΚ ήταν η κεντρική Ιωάννα Πολυνοπούλου με 10 πόντους με 3 άσσους και 5 μπλοκ.</p>
      <p>Πριν την έναρξη της αναμέτρησης τιμήθηκε η MVP της 4ης αγωνιστικής Ειρήνη Χατζηευστρατιάδου. Την απονομή έκανε η Αντιδήμαρχος Θήρας και υπεύθυνη πολιτισμού και παλιά αθλήτρια Σοφία Κίτσου.</p>
      <p>Διαιτητές: Κυριοπούλου, Λιδωρικιώτη.</p>
      <p>*Οι πόντοι του ΑΟ Θήρας προήλθαν από 16 άσσους, 39 επιθέσεις, 5 μπλοκ και 15 λάθη αντιπάλων και του ΠΑΟΚ προήλθαν από 7 άσσους, 23 επιθέσεις, 10 μπλοκ και 21 λάθη αντιπάλων.</p>
      <p>Τα σετ: 3-0 (25-21, 25-21, 25-19)</p>
      <p><b>ΑΟ ΘΗΡΑΣ (Γκάιτς): </b>Μεντάρο 13 (8/20 επ., 3 άσσοι, 2 μπλοκ), Μπρίνκμαν 17 (10/19 επ., 6 άσσοι, 1 μπλοκ, 54% υπ. - 29% άριστες), Νογκουέρας 4 (2/2 επ., 2 άσσοι), Μερτέκη 7 (5/24 επ., 1 άσσος, 1 μπλοκ, 39% υπ. - 17% άριστες), Χατζηευστρατιάδου 10 (6/12 επ., 3 άσσοι, 1 μπλοκ), Εμμανουηλίδου 9 (8/11 επ., 1 άσσος) / Αρτακιανού (λ, 50% υπ. - 20% άριστες), Βενέτη, Καραφουλίδου, Κούση.</p>
      <p><b>ΠΑΟΚ (Μάσεκ): </b>Αλμπουκέρκι, Πολυνοπούλου 10 (2/4 επ., 3 άσσοι, 5 μπλοκ), Κιόση 4 (4/10 επ.), Κωνσταντινίδου 3 (1/6 επ., 1 άσσος, 1 μπλοκ), Χαντάβα 9 (7/22 επ., 2 μπλοκ, 29% υπ. - 5% άριστες), Κατσορόφσκα 7 (5/13 επ., 1 άσσος, 1 μπλοκ, 50% υπ. - 33% άριστες) / Ξανθοπούλου (λ, 23% υπ. - 15% άριστες), Μυρίδου (λ, 25% υπ. - 12% άριστες), Ηλιοπούλου 1 (1 άσσος), Κλέπκου (20% υπ. - 0% άριστες), Έρτσεν 6 (4/10 επ., 1 άσσος, 1 μπλοκ).</p>
      <p>
        <b>Η γνώμη του πάγκου</b>
      </p>
      <p><b>Μπράνκο Γκάιτς (ΑΟ Θήρας): </b>«Μπορεί να νικήσαμε 3-0, όμως το παιχνίδι ήταν δύσκολο απέναντι σε μία πολύ καλή ομάδα με υψηλούς στόχους. Το αποτέλεσμα το σημερινό ήταν αποτέλεσμα ομαδικής δουλειάς του επιτελείου με τις αθλήτριες και τους αξίζουν συγχαρητήρια. Ευχαριστώ και τον κόσμο μας για την απίστευτη ατμόσφαιρα που δημιούργησαν και μας έδωσαν ώθηση για να πάρουμε το τρίποντο. Τους χρειαζόμαστε σε όλα τα παιχνίδια να μας υποστηρίζουν».</p>
      <p><b>Μίχαλ Μάσεκ (ΠΑΟΚ):</b> «Ήταν καταστροφή το παιχνίδι για εμάς. Η Θήρα είχε ποιοτικό σερβίς που μας δυσκόλεψε στην υποδοχή και στη συνέχεια στην επίθεση, χάσαμε από νωρίς τον έλεγχο του αγώνα και ήρθε αυτό το αποτέλεσμα».</p>
    </article>
  </body>
</html>