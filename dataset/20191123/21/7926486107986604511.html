<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012827/%D8%B1%D8%AF%D9%BE%D8%A7%DB%8C-%D9%85%D8%AC%D8%A7%D8%B2%DB%8C-%D8%B3%D8%B9%D9%88%D8%AF%DB%8C-%D9%87%D8%A7-%D8%AF%D8%B1-%D8%AC%D8%B1%DB%8C%D8%A7%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%DA%A9%D8%B4%D9%88%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T21:15:00+00:00"/>
    <meta property="og:title" content="ردپای مجازی سعودی‌ها در جریان اغتشاشات اخیر کشور"/>
    <meta property="og:description" content="معاون فضای مجازی دادستان کل کشور گفت: در ایام اغتشاشات اخیر سه پایگاه منافقان در آلبانی، عربستان و سلطنت‌طلبان برای هدایت اغتشاشات فعال بودند و بخش مهمی از هزینه را عربستان سعودی تقبل کرده بود."/>
  </head>
  <body>
    <article>
      <h1>ردپای مجازی سعودی‌ها در جریان اغتشاشات اخیر کشور</h1>
      <address>
        <time datetime="2019-11-23T21:15:00+00:00">23 Nov 2019, 21:15</time>
      </address>
      <p>
        <i>معاون فضای مجازی دادستان کل کشور گفت: در ایام اغتشاشات اخیر سه پایگاه منافقان در آلبانی، عربستان و سلطنت‌طلبان برای هدایت اغتشاشات فعال بودند و بخش مهمی از هزینه را عربستان سعودی تقبل کرده بود.</i>
      </p>
      <p>به گزارش مشرق، جواد جاویدنیا شامگاه شنبه در یادواره شهدای افلاکیان بادرود اظهار داشت: از زمانی که برای هر صندلی خدمت‌گذاری حداقل خون ۷۲ شهید ریخته شده باید از شهدا مدد بطلبیم تا مدیون شهدا نباشیم.</p>
      <p>معاون فضای مجازی دادستان کل کشور با بیان این‌که امروز خط مقدم ما فضای مجازی است و دشمن در فضای مجازی آرایش جنگی گرفته و در حال آموزش و یادگیری علیه نظام است، افزود:  تا زمانی که مردم و مسؤولان متحد نشوند و ابزارهای صهیونیستی از بین نرود و فضای مجازی ما مستقل نشود، اتفاق خاصی نمی‌افتد.</p>
      <blockquote>بیشتر بخوانید:<br/><a href="https://www.mashreghnews.ir/news/1012812/%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%87%D8%A7%D9%86-%D8%AD%DA%A9%D9%88%D9%85%D8%AA-%D9%88%D9%84%DB%8C%D8%B9%D9%87%D8%AF-%D8%B9%D8%B1%D8%A8%D8%B3%D8%AA%D8%A7%D9%86-%D9%87%D8%B3%D8%AA%D9%86%D8%AF-%D9%81%DB%8C%D9%84%D9%85">مردم ایران خواهان حکومت ولیعهد عربستان هستند! +فیلم</a></blockquote>
      <p> وی بیان کرد: اگر شبکه ملی اطلاعات به عنوان سد نفوذ دشمن ایجاد و خدمات پایه از درون کشور ایجاد شده بود، اغتشاشات پیش نمی‌آمد و حتی نیاز به بستن اینترنت بین‌المللی نداشتیم.</p>
      <p>جاویدنیا با تأکید بر این‌که در فضای مجازی چند بار باید آسیب ببینیم و خسارت وارد شود تا مسؤولان ذی‌ربط به نتیجه برسند، ریشه فضای مجازی خارجی در کشور  باید خشکانده شود، خاطرنشان کرد: تنها هدف دشمن در فضای مجازی شناسایی اطلاعاتی و نفوذ و جذب افراد برای قرار دادن مردم در برابر نظام است.</p>
      <p>معاون فضای مجازی دادستان کل کشور با بیان این‌که حضور ما در ابزار خارجی به ضرر ما و نفع دشمن است، عنوان کرد: در ایام اغتشاشات وقتی اینترنت قطع شد دشمن دو دستی  به سر خود زد، اگر فضای مجازی دشمن باز باشد همین وضعیت خواهد بود.</p>
      <p> وی ادامه داد: در فضای مجازی نیاز به انقلاب داریم و حتی مذهبیون هم فکر کنند، فضای مجازی برای ارسال مطلب خوب است و تصور کنیم با حضور حداکثری می‌توانیم تأثیرگذار باشیم اشتباه است، بیایید فکر کنیم چقدر در فضای مجازی خارجی توانستیم حرف حق انقلاب را در بین ۸۰ میلیون نفر ایرانی نهادینه کنیم.</p>
      <p>جاویدنیا گفت: در ایام اغتشاشات اخیر سه پایگاه منافقان در آلبانی، عربستان و سلطنت‌طلبان برای هدایت اغتشاشات  فعال بودند و بخش مهمی از هزینه را عربستان سعودی تقبل کرده بود،در نتیجه باید به فکر استقلال فضای مجازی باشیم و آن را مستقل کنیم.</p>
      <p>منبع: فارس</p>
    </article>
  </body>
</html>