<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/maltempo-liguria-prosegue-lallerta-meteo-sfollate-centinaia-di-persone-a-genova-isolati-in-450/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T21:28:16+00:00"/>
    <meta property="og:title" content="Maltempo Liguria, prosegue l’allerta meteo: sfollate centinaia di persone, a Genova isolati in 450"/>
    <meta property="og:description" content="Circa 450 persone isolate. Almeno 62 gli sfollati. Fiumi esondati, strade crollate, allagamenti e fango hanno danneggiato alcuni esercizi commerciali. La Liguria è in ginocchio per il maltempo, con l'allerta rossa che proseguirà fino al pomeriggio di domani, colpendo soprattutto le province di Genova, Imperia e Savona."/>
  </head>
  <body>
    <article>
      <h1>Maltempo Liguria, prosegue l’allerta meteo: sfollate centinaia di persone, a Genova isolati in 450</h1>
      <h2>Circa 450 persone isolate. Almeno 62 gli sfollati. Fiumi esondati, strade crollate, allagamenti e fango hanno danneggiato alcuni esercizi commerciali. La Liguria è in ginocchio per il maltempo, con l’allerta rossa che proseguirà fino al pomeriggio di domani, colpendo soprattutto le province di Genova, Imperia e Savona.</h2>
      <address><time datetime="2019-11-23T21:28:16+00:00">23 Nov 2019, 21:28</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Continua <b>l’allerta maltempo in Liguria</b>, con grosse problematiche causate dalle piogge delle ultime ore. Tante le persone sfollate, così come le abitazioni isolate. Solamente a <b>Genova</b>, nell’area metropolitana, risultano isolate circa 450 persone. La Regione Liguria, facendo il punto sul <a href="https://www.fanpage.it/attualita/meteo-allerta-rossa-in-liguria-esondati-fiumi-a-genova-evento-raro-muro-dacqua-di-10-cm/">maltempo</a>, comunica anche che “a Genova la frana sulla strada di Murta isola diverse famiglie, così come in via Adda dove ci sono 5 famiglie isolate. In molti casi le persone sono raggiungibili con i mezzi di soccorso e le situazioni sono costantemente monitorate”. Ancora, nel savonese si registrano undici strade provinciali chiuse. E rimane <b>l’allerta rossa</b> anche per le prossime ore.</p>
      <p>Nel tardo pomeriggio, inoltre, si era diffusa la notizia di un uomo disperso: fortunatamente è stato “recuperato vivo”. La Regione Liguria spiega che l’uomo disperso a Cimavalle “sarebbe scivolato nel fiume Letimbro in località Santuario di Savona”. Tornando sulla situazione degli sfollati, è il presidente della Regione, <b>Giovanni Toti</b>, a fare il punto: “Siamo arrivati ad oltre una cinquantina di persone, tutti più o meno sistemati e accompagnati. Sono state inoltre liberate le famiglie rimaste isolate dalla duplice frana di corso Perrone a Genova”.</p>
      <h3>Prosegue l'allerta rossa per il maltempo in Liguria</h3>
      <p><b>L’allarme rosso</b>, <a href="https://www.fanpage.it/attualita/maltempo-allerta-meteo-su-genova-attese-piogge-fortissime-chiuse-scuole-e-parchi/">in vigore da ieri pomeriggio alle 18</a>, è stata prorogata fino alle ore 12 di domani, domenica 24 novembre, per la provincia di Genova, e fino alle 15 per le province di Savona e Imperia. Le situazioni più complicate, intanto, si registrano soprattutto nel centro-Ponente e nelle province di Genova, Savona e Imperia. Esondati alcuni rii e fiumi. La situazione più difficile nella Valpolcevera, proprio la zona del crollo del Ponte Morandi: si registrano allagamenti e fango che hanno danneggiato gli esercizi commerciali e anche il cantiere del nuovo ponte ha sospeso i lavori. Chiuse anche le strade, con auto e scantinati sommersi dall’acqua e i vigili del fuoco chiamati a diversi interventi.</p>
      <h3>Maltempo Liguria, sono almeno 62 gli sfollati</h3>
      <p><b>In Val Bormida è esondato il fiume</b>, mentre nel savonese è in pieno il Letimbro. In piena anche il Teiro, lo Stura e l’Orba. Si registrano in tutta la zona frane e smottamenti, di cui una più grave a Varazze, con cinque famiglie isolate. Gli sfollati sarebbero 62 in tutta la Liguria, di cui 33 a Genova e 18 a Ospedaletti, in provincia di Imperia, dove una frana si è abbattuta su una palazzina. A Quiliano, nel savonese, una strada è parzialmente collassata nel fiume. Si registrano anche smottamenti sull’A10, senza gravi danni. Si registrano anche forti mareggiate, fortunatamente in calo in serata.</p>
    </article>
  </body>
</html>