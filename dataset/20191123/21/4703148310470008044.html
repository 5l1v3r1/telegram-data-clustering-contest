<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/a-jubilalo-nikolic-talan-ez-volt-a-legrosszabb-meccsem-herczeg-jo-volt-a-hozzaallas-ertekelesek"/>
    <meta property="og:site_name" content="csakfoci.hu"/>
    <meta property="article:published_time" content="2019-11-23T21:38:25+00:00"/>
    <meta property="og:title" content="A jubiláló Nikolic: “Talán ez volt a legrosszabb meccsem”; Herczeg: “Jó volt a hozzáállás” – értékelések"/>
    <meta property="og:description" content="Marko Nikolic szerint sem taktikailag, sem hozzáállásban nem mutatott eleget a Vidi a Puskás ellen, míg Herczeg András a küzdőszellemmel nem, csak az eredménnyel elégedetlen. Edzői értékelések az OTP Bank Liga 13. fordulójából."/>
  </head>
  <body>
    <article>
      <h1>A jubiláló Nikolic: “Talán ez volt a legrosszabb meccsem”; Herczeg: “Jó volt a hozzáállás” – értékelések</h1>
      <address><time datetime="2019-11-23T21:38:25+00:00">23 Nov 2019, 21:38</time> by <a rel="author">csakfoci.hu</a></address>
      <p>
        <b>
          <b>Marko Nikolic szerint sem taktikailag, sem hozzáállásban nem mutatott eleget a Vidi a Puskás ellen, míg Herczeg András a küzdőszellemmel nem, csak az eredménnyel elégedetlen. Edzői értékelések az OTP Bank Liga 13. fordulójából.</b>
        </b>
      </p>
      <h3>Honvéd – Paks 2-1</h3>
      <p><b>Alessandro Recenti (Honvéd):</b> <i>– Egy kiváló és jól szervezett csapat ellen sikerült győzelmet aratnunk. A szervezettségük az első pillanatoktól fogva látszott a mezőnyjátékukon, ezért fontos számunkra a mai eredmény. Az első félidőben noha sokat birtokoltuk a labdát, kevés mélységi támadást tudtunk végigvinni, ennek következménye volt az első találat, de a fiúk elismeréséül mondható el, hogy hátrányból fordítottunk, és hoztuk el a három pontot.</i> (honvedfc.hu)</p>
      <p><b>Osztermájer Gábor (Paks):</b> – <i>Az első fél órában hibátlan volt a védekezésünk, ugyanakkor a labdás kijövetelekről ezt nem lehetett elmondani.  A szünet előtti percekben kezdtünk el jól játszani, veszélyeztettünk is, így jó érzésekkel mentünk a pihenőre. A második játékrész egy ki-ki mérkőzésé alakult, melyben előnyhöz jutottunk, végül – a gyermeteg hibáinknak köszönhetően – vereséget szenvedtünk. Találatunk után három perccel kaptunk egy tizenegyest. Biztos, hogy húzták egymást a játékosok, de, ha ennek a mértékét nézzük, minden meccsen legalább nyolc ilyenért kéne büntetőt ítélni. A hazaiak második gólját egy olyan védelmi hiba előzte meg, amit U7-es korosztályban sem szabadna véteni. Sajnálatos, hogy nyert helyzetből kaptunk ki, sajnálom a csapatot és a szurkolókat, de ilyen találatokra nem lehet edzeni. </i>(paksifc.hu)</p>
      <h3>Kisvárda – DVSC 1-0</h3>
      <p><b>Dajka László (Kisvárda):</b> <i>– Nagyon küzdelmes mérkőzés volt. Azt nem mondom, hogy sziporkázó játék, küzdelmes-taktikus meccs volt. Tudtuk játszani, amit szerettünk volna, a stabilizációt sokat gyakoroltuk. Az ellenfél sokat birtokolta a labdát, de voltak nagy helyzeteink, főleg a végén, amikor az ellenfél sokat kockáztatott. Így is nagyon örülök, az 1-0 is jó eredmény.</i> (kisvardafc.hu)</p>
      <p><b>Herczeg András (DVSC):</b> <i>– Az első félidő kiegyenlített játékot hozott, sajnos egy korán bekapott szabadrúgásgól után hátrányba kerültünk. Fentebb kellett tolnunk a védekezésünket, magasabban kellett játszanunk. A második félidőben végig támadtunk, nagy helyzeteket nem tudtunk sajnos kialakítani, a Kisvárda nagyon jól védekezett, próbáltak kontrákra játszani, de a mérkőzés nagy részében ezt nagyon jól megoldotta a csapat. Végig támadtunk, óriási akarattal, lelkesedéssel játszott a csapat, jó volt a hozzáállás, de sajnos ez is kevés volt a pontszerzéshez ezen a mérkőzésen.</i> (kisvardafc.hu)</p>
      <h3>Mezőkövesd – Kaposvár 2-0</h3>
      <p><b>Kuttor Attila (Mezőkövesd):</b> <i>– Örülök, hogy begyűjtöttük a három pontot, azt gondolom, hogy magabiztos, jó játékkal megérdemeltük az újabb sikert. Megvoltak a lehetőségeink, hogy még több gólt szerezzünk, de most ez így alakult. A Kaposvár 2-0 után sem esett össze, nem volt egyszerű feltörni ellenfelünk védelmét, ezért is mondom, hogy boldogok vagyunk az újabb győzelem miatt.</i> (mezokovesdzsory.hu)</p>
      <p><b>Disztl László (Kaposvár):</b> <i>– Ahogyan az eddigi mérkőzéseinken, úgy ma is az első perctől az utolsóig mindent beleadtak a fiúk. Az első félidőben az történt a pályán, amit mi szerettünk volna, próbáltuk az ellenfél támadásépítését megzavarni. Kiegyenlített játék zajlott a pályán, nem tudtak komoly lehetőségek kibontakozni, sajnos azonban hibáztunk egy nagyot, amiből tizenegyeshez jutottak a hazaiak. Ezután a második félidőben próbálkoztunk, de nem sikerült egyenlíteni. Sajnos minőségben megvannak a korlátjaink, ami miatt nem tudunk egy bizonyos szintet átlépni, de próbálunk mindent megtenni, hogy eredményesek lehessünk.</i> (mezokovesdzsory.hu)</p>
      <h3>MOL Fehérvár FC – Puskás Akadémia 1-3</h3>
      <p><b>Marko Nikolic (MOL Fehérvár FC):</b> <i>– Ez volt a 120. találkozóm a Vidi kispadján, de ez volt az egyik, ha nem a legrosszabb. Nagyon rossz mérkőzést játszottunk, rengeteg dolog nem tetszett. Hibák sorozata vezetett az első gólhoz, utána pedig elveszítettük a fókuszt, a koncentrációt. Ez nem megengedhető, előfordul, hogy az elején hátrányba kerülsz, de még rengeteg idő van ilyenkor egy mérkőzésből… Nagyon sok, legalább tíz tiszta kontrát is engedélyeztünk a Puskásnak, ez azt mutatja, hogy taktikailag és hozzáállásban sem mutattunk ma eleget. Van még hátra három bajnoki és egy kupamérkőzés az évből, meccsről-meccsre kell készülnünk és mind a négyet meg kell majd nyernünk.</i> (molfehervarfc.hu)</p>
      <p><b>Hornyák Zsolt (Puskás Akadémia):</b> <i>– Köszönöm a csapatomnak a ma látott teljesítményt! Kulcsfontosságú volt az első percekben, hogy mi kerüljünk előnybe, ezt sikerült is végrehajtani. Onnantól kezdve a Vidinek kellett nyitnia, ez meg is történt, mi pedig megszereztük a második találatot. A 90 perc során végig kontrolláltuk a középpályát, ami aztán meghozta a gyümölcsét. A második félidőnek úgy mentünk neki, hogy ellenfelünknek kétgólos hátrányból nagyon nehéz volt játszania, mi pedig újra erőtől duzzadóan futottunk ki. Henty-nek száz százalékos helyzete volt, Knezevic kihagyott egy büntetőt, Vaneceknek is voltak lehetőségei, aztán Gyurcsó szerezte a mindent eldöntő gólt. Kicsit kár érte, hogy a végén egy sematikus, rögzített szituációból betalált a Vidi is, talán ekkor már kicsit hiányzott az összpontosítás. Összességében annyit mondhatok, hogy amit elterveztünk, azt megvalósítottuk. A második fordulóban sok kihagyott helyzettel a mai napig fájó vereséget szenvedtünk tőlük, a ziccerben elkövetett hibák pedig most is folytatódtak, de a Honvéd és az Újpest ellen látható hibákat védekezésben most ki tudtuk küszöbölni.</i> (molfehervarfc.hu)</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/nb-i/diosgyor/nb-i-idegenben-verte-az-ujpestet-a-feczko-mentes-dvtk-videok"><pic src="http://www.csakfoci.hu/wp-content/uploads/2019/11/dvtk-627x376.jpg"/><br/></a><b><a href="http://www.csakfoci.hu/magyar-foci/nb-i/diosgyor/nb-i-idegenben-verte-az-ujpestet-a-feczko-mentes-dvtk-videok">NB I: Idegenben verte az Újpestet a Feczkó-mentes DVTK – videók<br/></a></b>Eltiltását töltő vezetőedzőjét nélkülözve tudott kimagaslót nyújtani a Diósgyőr: a borsodiak komolyabb nehézségek nélkül győzték le idegenben az Újpestet.</td>
        </tr>
      </table>
      <h3>Újpest – DVTK 0-2</h3>
      <p><b>Nebojsa Vignjevic (Újpest):</b> <i>– Semmiképpen nem számítottam ilyen mérkőzésre, csalódás számomra az eredmény. Enerváltan kezdtünk, a motiváció sem volt rendben, intő jel lehetett, hogy a bajnoki szünetben a A Vasas elleni felkészülési mérkőzésen is sok gólt kaptunk. Ma a fejekben dőlt el minden, mert nem 20-30 perc játék után fáradtunk el. Az elején mintha néhány játékos nem érkezett volna meg a találkozóra, és a második félidőben sem változott semmi. Két könnyű gólt kaptunk, és ezután a DVTK több teret adott nekünk, de ezen kívül más nem történt, hiányzott részünkről a fegyelmezett játék. Nem értem, miért nem mentek előre a játékosok, talán könnyebben vették, mert az ellenfélből hiányoztak néhányan. Ki lehet kapni, de nem így, ma egyáltalán nem azt nyújtottuk, amit az elmúlt hetekben megszokhattak tőlünk. A DVTK megérdemelte a győzelmet, mert jobban akarták azt, valamint okosabban, fegyelmezettebben játszottak. </i>(dvtk.eu)</p>
      <p><b>Pacsi Bálint (DVTK):</b> <i>– Mindenekelőtt el kell mondanom, hogy ezúttal is Feczkó Tamás vezetőedző készítette fel a csapatot, ő találta ki a stábbal a nyerő taktikát, én csak a mérkőzésen irányítottam a kispadról. Dejan Karan eltiltása és Dušan Brković sérülése után tíz napunk maradt, hogy felépítsük a négy védőből és két középpályásból álló hatos védekező blokkot. Sokat foglalkoztunk ezzel a feladattal, és a játékosok is rengeteg energiát tettek a feladatba. Boldog vagyok, hogy meg lett az eredménye. Tudtuk, hogy az újpestiek jól lövik be a szélről a labdákat, viszont mi jól lezártuk a széleket a szélsőkkel, a védők pedig középen maradtak. Ezért középen átlövésekkel próbálkoztak, de azt is blokkoltuk, ha kellett, még Tabakovićot is visszahúztuk. Örülök, hogy működtek az elképzelések, az első félidőben a két gól mellett több helyzetet is kialakítottunk, igaz, az Újpest nagyon benyomott minket a kapu elé a második játékrészben. Igazi csapatként győztünk ma!</i> (dvtk.eu)</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/nb-i/nb-i-a-puskas-elvitte-a-harom-pontot-a-vidi-otthonabol-elre-allt-a-mezokovesd-eredmenyek"><pic src="http://www.csakfoci.hu/wp-content/uploads/2019/11/Fehervar_Puskas_Akademia-1280x640.jpg"/><br/></a><b><a href="http://www.csakfoci.hu/magyar-foci/nb-i/nb-i-a-puskas-elvitte-a-harom-pontot-a-vidi-otthonabol-elre-allt-a-mezokovesd-eredmenyek">NB I: A Puskás elvitte a három pontot a Vidi otthonából, élre állt a Mezőkövesd – eredmények, videók<br/></a></b>Négygólos mérkőzésen aratott győzelmet a Puskás Akadémia a MOL Fehérvár FC otthonában, így a Kaposvár elleni győzelmével a Mezőkövesd a tabella élére ugrott.</td>
        </tr>
      </table>
    </article>
  </body>
</html>