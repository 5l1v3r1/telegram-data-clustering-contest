<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806989/%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%DA%A9%D8%B1%D9%85%D8%A7%D9%86%DB%8C-%D9%86%D8%A7%D9%85%D9%87-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85%DB%8C-%D8%B1%D8%A7-%D8%A8%D9%87-%D8%AF%D9%81%D8%AA%D8%B1-%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B3%D8%AA%D8%A7%D9%86-%D8%AA%D8%AD%D9%88%DB%8C%D9%84-%D8%AF%D8%A7%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T21:03:00+00:00"/>
    <meta property="og:title" content="در نشستی؛ دانشجویان کرمانی نامه مطالبات مردمی را به دفتر نماینده استان تحویل دادند"/>
    <meta property="og:description" content="دانشجویان هسته مطالبه‌گری قرارگاه شهید احمدی روشن شرق استان کرمان، نامه مطالبات مردمی را به دفتر نماینده شرق استان کرمان تحویل دادند."/>
  </head>
  <body>
    <article>
      <h1>در نشستی؛ دانشجویان کرمانی نامه مطالبات مردمی را به دفتر نماینده استان تحویل دادند</h1>
      <h2>دانشجویان هسته مطالبه‌گری قرارگاه شهید احمدی روشن شرق استان کرمان، نامه مطالبات مردمی را به دفتر نماینده شرق استان کرمان تحویل دادند.</h2>
      <address>
        <time datetime="2019-11-23T21:03:00+00:00">23 Nov 2019, 21:03</time>
      </address>
      <p>به گزارش خبرنگار دانشگاه خبرگزاری دانشجو، دانشجویان هسته مطالبه گری قرارگاه شهید احمدی روشن شرق استان کرمان در نشستی، نامه مطالبات مردمی را به دفتر نماینده شرق استان کرمان تحویل دادند.</p>
      <p>روز سه شنبه نیز از سوی جمعی از دانشجویان فعال در استان کرمان نامه‌ای سر گشاده پیرو گرانی بنزین به مسئولین دفاتر این نمایندگان این استان تحویل داده شد.</p>
      <p>متن کامل این نامه به شرح زیر است:<br/><br/>بسمه تعالی <br/>جناب آقایان: <br/>حسین امیری/ علی اسدی کرم/ محمدرضا پورابراهیمی/ شهباز حسن پور/ احمد حمزه/ محمد مهدی زاهدی/ یحیی کمالی پور/ محمدی انارکی/ نیکزادی <br/><br/>سلام علیکم <br/>پس از صلوات بر حضرت رسول اکرم و اهل بیت طاهرین ایشان (صلوات الله علیهم اجمعین) بر خود لازم دانسته ایم در شرایط حساس کنونی و با در نظر گرفتن وقایع روز‌های اخیر نکاتی را با شما نمایندگان محترم در میان بگذاریم و برمبنای سوگندتان به قانون اساسی و شرع مقدس اسلام از شما به عنوان نماینده ملت ایران خواستار رسیدگی به دغدغه‌های پیش آمده برای طبقات متوسط و ضعیف جامعه باشیم. <br/><br/>همانگونه که مستحضرید اقدام اخیر دولت در افزایش ناگهانی قیمت بنزین و دو نرخی کردن آن در شرایطی که در حدود یک سال گذشته با افزایش قیمت افسار گسیخته ارز در اقتصاد ایران مواجه بوده ایم و در خوشبینانه‌ترین حالت در سال گذشته مردم تورم ۵۰ درصدی را تجربه کرده و در حالی که زمینه‌های لازم در حوزه‌های اجتماعی برای این امر مهم فراهم نیامده بود. به ناگاه جامعه را با سختی مضاعفی روبه رو کرده است که بیش از همه بر دوش اقشار ضعیف این، ولی نعمتان انقلاب اسلامی سنگینی می‌کند. <br/><br/>لزوم اصلاح شیوه ناکارامد کنونی پرداخت یارانه سوخت با هدف عادلانه کردن پرداخت یارانه‌ها و افزایش بهره وری در اقتصاد بر هیچ دلسوز اهل اطلاعی پوشیده نیست، اما شیوه ابتدایی و کاملا غیرکارشناسی اتخاذی از سوی دولت و نحوه اعمال این اصلاح جای بسی اعجاب و تحیر را فراهم می‌آورد. افزایش چند برابری قیمت سوخت آن هم در شرایطی که اکثر مردم در حال دست و پنجه نرم کردن با تبعات افت شدید ارزش پول ملی هستند به کدام نظر کارشناسانه اتکا دارد؟ آقایان نماینده آنچه که در روز‌های اخیر در برخی از شهر‌ها به وقوع پیوسته اگر چه مع الاسف توسط دشمنان ملت به بیراهه کشیده شده و موجبات سختی دولت و ملت شریف ایران را فراهم آورده، اما در اصل خود مطالبه به حق ملتیست که پی انقلاب ایستاده، اما از سوء تدبیر‌ها به ستوه آمده است. <br/><br/>اگر امروز مطالبه گری به حق مردم به سبک تحصن و تجمع در خیابان‌ها مورد سوءاستفاده و طمع منافقین و گروهک‌ها نبود بلاشک دانشجویان در صفوف به هم پیوسته در میدان حاضر بودند و با غیرت انقلابی خود و با تاسی از پیر جماران در این قالب با شما سخن می‌گفتند و سختی‌های اقتصادی تحمیل شده بر ملت را به گوشتان می‌رساندند به هر حال اکنون امکان استفاده از چنین قالبی فراهم نیست فلذا دراین مرقومه سخنان خود را با شما در میان می‌گذاریم و پر واضح است که چنانچه استفاده از شیوه‌های مردم سالارانه دینی برآمده از قانون اساسی نیاز‌های عموم مردم در موضوع افزایش قیمت بنزین را مرتفع سازد دیگر شاهد تجمعات خیابانی و در میان آن سوء استفاده فرصت طلبان نخواهیم بود. <br/><br/>در این بین همان گونه که امام راحل فرمود: مجلس در راس اموراست و بزرگترین ابزار کنترلی و نظارتی در اختیار آن می‌باشد. متاسفانه آن گونه که از اظهارات شما و همکارانتان تاکنون مطلع شدیم نمایندگان ملت اساسا در جریان موضوع افزایش قیمت بنزین قرار نگرفته اند و جالب‌تر آنکه این افزایش قیمت بنزین طبیعتا به معنای افزایش درآمد‌های دولت است که باید در فرآیند بودجه ریزی کشور تعریف گردد و دولت حق مداخله خودسرانه در آن را ندارد که متاسفانه چنین کرده است. <br/><br/>آقایان نماینده این مجلس با چنین فرایندی چگونه شان نمایندگی ملت ایران را حفظ می‌کند قدری در این خصوص تامل کنید؟! برادران نماینده چرا یکی از چندین طرح مطرح در مرکز پژوهش‌های مجلس که دارای ریزه کاری‌های مختلف و مزیت‌های خاص خود بود ملاک عمل قرار نگرفت و به بدوی‌ترین شکل ممکن اصلاح قیمت‌ها صورت گرفت؟ گویی برخی سرمایه‌های اجتماعی نظام مقدس جمهوری اسلامی که حاصل مجاهدت‌های صد‌ها هزار شهید و ایثارگر است را به قیمتی ناچیز به حراج گذاشته اند؟!‌ای کاش کسب به ما بگوید آیا دولت راهی به جز افزایش سوخت برای جبران کسری بودجه خود سراغ ندارد؟‌ای کاش شما در مجلس پاسخ بدهید که چرا با اصلاحات لازم در قانون جامع مالیاتی، قشر مرفه را مکلف به پرداخت مالیات عادلانه نمی‌کنید تا دولت‌ها برای جبران کسری بودجه خود دست در جیب ملت رنجدیده نکنند؟ کاش پاسخ دهید چرا به مانند اکثر کشور‌های دنیا در ایران دارندگان سرمایه‌های کلان راکد کرده در بانک‌ها مالیات سود‌های بادآورده خود را نمی‌دهند؟</p>
      <p>کاش کسی در مجلس پاسخگو باشد که سرنوشت طرح مالیات بر عایدی سرمایه چه شد؟ معافیت هنرمندان و موسسات آموزشی و فرهنگی که با استفاده از شیوه نارکارآمد پذیرش در کنکور و همچنین در قالی مدارس غیرانتفاعی سال هاست مال مردم را به غارت برده اند چرا باید همچنان ادامه یابد، اما با قیمت بنزین به ناگاه چند برابر شود؟ راستی نمایندگان محترم چرا برخی با داشتن هزاران خانه خالی در کشور از دادن مالیات معافند، اما کسری بودجه دولت با افزایش قیمت سوخت جبران می‌شود؟</p>
      <p>به راستی مسیر اعمال هوشمندانه مالیات‌ها که امروز اقتصاد‌های بزرگ دنیا دنبال می‌شود و به وسیله آن ضمن فعال کردن بخش‌های مولد از سوداگری‌های مخرب دراقتصاد جلوگیری می‌کنند چرا در ایران دنبال نمی‌شود؟ کاش صراحتا به ملت بگویید کدام ذی نفعان مانع تحقق عدالت مالیاتی هستند یا لازم نیست قدری از قاطعیت مجلس را در شفاف سازی مالیات گروه‌هایی مانند وکلا، پزشکان و دلالان ببینیم؟</p>
      <p>بپذیریم که اگر دولت به جای تامین درآمد‌های خود از محل مالیات ثروتمندان فشار را بر اقشار فرودست جامعه اعمال می‌کند این تیغ بران قانون در دست مجلس است که باید این شیوه ناصواب از بین ببرد دولتی که پس از ۶ سال طرح‌هایی را که پیش از این مزخرف (مسکن مهر) و فسادزا (سهمیه بندی سوخت) می‌دانست و با سر و صدای بسیار تعطیل کرده مجددا به همان طرح‌ها با نامی دیگر روی می‌آورد به نظر آنقدر فشل و ناتوان می‌آید که تنها باید انتظار پایان دوران مسئولیتش را کشید و غافل نبود که از ماست که برماست.</p>
      <p>اما در این بین مجلس باید به خوبی روشن کند که آیا به مجمعی برای همراهی با بی فکری‌های دولت تبدیل شده یا آنکه شما نمایندگان به درستی پژواک صدای مردمان حوزه‌های انتخابی و در نگاه کلان‌تر پژواک خواسته‌های ملت ایران هستید. آقایان نماینده اکنون که در این شرایط خطیر ظرفیت قوه مقننه برای مدیریت رفتار‌های دولت و ریل گذاری اقدامات آن در اختیار شماست تصمیم سنجیده شما این امکان را فراهم می‌آورد که خواسته‌های به حق مردم از طریق قانونی پیگیری شود و پیش از این دستاویزی برای ضد انقلاب نگردد قطعا این مسئله مورد رصد توده‌ها و نخبگان جامعه خواهد بود و در صورتی که مجلس از این امتحان سربلند بیرون آید می‌توان امیدوار بود که بار دیگر مجلس شان خود و نمایندگی مردم انقلابی را بازیافته باشد.</p>
      <p>پیگیری شود و پیش از این دستاوردی برای ضد انقلاب نگردد. قطعا این مسئله مورد رصد توده‌ها و نخبگان جامعه خواهد بود ودر صورتی که مجلس از این امتحان سربلند بیرون آید می‌توان امیدوار بود که بار دیگر مجلس شان خود و نمایندگی مردم انقلابی ایران را بازیافته باشد.</p>
      <p>چند روز است که همه رسانه‌های رسمی و غیررسمی درگیر اخبار مرتبط با موضوع افزایش قیمت بنزین هستند و برخی مردم به دنبال مطالبات خود در خیابان حضور یافته اند و دیگر مردم نگران آینده کشور و امنیت و اقتصاد خود نظاره گر اوضاع هستند و عجیب آنکه نمایندگان ما در سکوتی فراگیر نه تنها در میان مردم حضور ندارند که حتی مصاحبه با اتخاذ موضعی هم ندارند. اگر در چنین شرایطی نمایندگان نفیا یا اثباتا نظری در خصوص مسئله‌ای بدین اهمیت ندارند پس چگونه برای خود صلاحیت نمایندگی مردم فهمین کرمان را قائل هستند؟</p>
      <p>مقام معظم رهبری تاکید کرده اند هر گونه اقدام جدای از تکیه بر نظرات کارشناسی باید به گونه‌ای اجرایی شود که سبب گرانی و فشار مضاعف بر مردم نشود، آقایان اطلاع دارند در چند روز گذشته کرایه‌های حمل و نقل بین شهری استان چند برابر شده است؟ آیا اطلاع دارید در بازار هم اکنون برخی در حال احتکار هستند و درب انبار‌ها را بسته اند؟ <br/><br/>ما پس از تقدیم این مرقومه خدمت جنابتان آن را در اختیار مردمان شریف استان قرار خواهیم داد تا در ماه‌های آینده به عنوان سندی بر صدق گفتار‌ها و ملاکی برای ارزشیابی اقدامات در آستانه انتخابات مورد استفاده قرار گیرد. به این امید که قدمی باشد برای کمک به تشکیل مجلسی در تراز تفکر اسلام ناب محمدی (ص) و هم چنین برخورد لازم می‌دانیم پاسخ شما به آنچه مکتوب گشت را به طرق مقتضی در افکار عمومی قرار دهیم.</p>
      <p>والسلام علیکم</p>
      <figure>
        <img src="https://snn.ir/files/fa/news/1398/9/3/847348_612.jpg"/>
      </figure>
      <figure>
        <img src="https://snn.ir/files/fa/news/1398/9/3/847349_537.jpg"/>
      </figure>
      <figure>
        <img src="https://snn.ir/files/fa/news/1398/9/3/847350_333.jpg"/>
      </figure>
      <figure>
        <img src="https://snn.ir/files/fa/news/1398/9/3/847314_240.jpg"/>
      </figure>
      <figure>
        <img src="https://snn.ir/files/fa/news/1398/9/3/847316_758.jpg"/>
      </figure>
      <figure>
        <img src="https://snn.ir/files/fa/news/1398/9/3/847480_181.jpg"/>
      </figure>
      <figure>
        <img src="https://snn.ir/files/fa/news/1398/9/3/847481_686.jpg"/>
      </figure>
      <figure>
        <img src="https://snn.ir/files/fa/news_albums/806989/5069/thumbnails/thm_847348_612.jpg"/>
      </figure>
      <figure>
        <img src="https://snn.ir/files/fa/news_albums/806989/5069/thumbnails/thm_847349_537.jpg"/>
      </figure>
      <figure>
        <img src="https://snn.ir/files/fa/news_albums/806989/5069/thumbnails/thm_847350_333.jpg"/>
      </figure>
      <figure>
        <img src="https://snn.ir/files/fa/news_albums/806989/5069/thumbnails/thm_847314_240.jpg"/>
      </figure>
      <figure>
        <img src="https://snn.ir/files/fa/news_albums/806989/5069/thumbnails/thm_847316_758.jpg"/>
      </figure>
      <figure>
        <img src="https://snn.ir/files/fa/news_albums/806989/5069/thumbnails/thm_847480_181.jpg"/>
      </figure>
      <figure>
        <img src="https://snn.ir/files/fa/news_albums/806989/5069/thumbnails/thm_847481_686.jpg"/>
      </figure>
    </article>
  </body>
</html>