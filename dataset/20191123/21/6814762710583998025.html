<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SbyY3/video-musk-chtel-ukazat-neznicitelnost-tesly-a-nahle-zchudl-o-18-miliard"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T21:01:00+00:00"/>
    <meta property="og:title" content="VIDEO: Musk chtěl ukázat nezničitelnost tesly. A náhle zchudl o 18 miliard"/>
    <meta property="og:description" content="Měla to být působivá show, zatím se však představení pickupu automobilky Tesla s elektrickým pohonem jeví spíše jako fiasko. Nejedná se ani tak o nezvyklý futuristický design, ale především moment z odhalení vozů. Když chtěl šéf podniku Elon Musk na pódiu demonstrovat jeho odolnost, obě zasažená okna praskla. Dala tak vzniknout mnoha internetovým posměškům a především přispěla ke snížení hodnoty akcií firmy o 6,14 procenta, což znamená ztrátu bezmála 18 miliard korun."/>
  </head>
  <body>
    <article>
      <h6 class="kicker">Nepovedené představení</h6>
      <h1>VIDEO: Musk chtěl ukázat nezničitelnost tesly. A náhle zchudl o 18 miliard</h1>
      <address><time datetime="2019-11-23T21:01:00+00:00">23 Nov 2019, 21:01</time> by <a rel="author" href="https://echo24.cz/author/jhr" target="_blank">jhr</a></address>
      <slideshow>
        <figure>
          <img src="https://echo24.cz/img/5dd99ca8ffd8fa2b1e59e2dd/1040/540/FIT?_sig=jZBqcW_R24i3HDRzT_a5iKdt0o29M5eoLv0_u9NJyeo"/>
          <figcaption>Tesla Cybertruck<cite>Foto: Tesla</cite></figcaption>
        </figure>
        <figure>
          <img src="https://echo24.cz/img/5dd99cacffd8fa2b1e59e2f9/1040/540/FIT?_sig=9BIiBTICDL5zjPTuAJAXI0MTziECM2VPxda8B8wB9jQ"/>
          <figcaption>Tesla Cybertruck<cite>Foto: Tesla</cite></figcaption>
        </figure>
        <figure>
          <img src="https://echo24.cz/img/5dd99cb0ffd8fa2b1e59e314/1040/540/FIT?_sig=XQe0j91wNpu-AYI2q0xehy2u5hwrhBkRQiAfuY5i1h0"/>
          <figcaption>Tesla Cybertruck<cite>Foto: Tesla</cite></figcaption>
        </figure>
        <figure>
          <img src="https://echo24.cz/img/5dd99cb4ffd8fa2b1e59e332/1040/540/FIT?_sig=HIudfq_Ko9ljGnSzJ5WayaqZUgtFmYUUQ2ScIri-W6U"/>
          <figcaption>Tesla Cybertruck<cite>Foto: Tesla</cite></figcaption>
        </figure>
        <figure>
          <img src="https://echo24.cz/img/5dd99cb7ffd8fa2b1e59e460/1040/540/FIT?_sig=QZ7SdFfyM54hqsQAozhk_RtMBLyh5pSiX5o7_vwDCao"/>
          <figcaption>Tesla Cybertruck<cite>Foto: Tesla</cite></figcaption>
        </figure>
        <figure>
          <img src="https://echo24.cz/img/5dd99cbaffd8fa2b1e59e4ea/1040/540/FIT?_sig=S_QNz7rJl5vWJmC_fdbwm4qbongNrIHDCF3CKrubO-8"/>
          <figcaption>Tesla Cybertruck<cite>Foto: Tesla</cite></figcaption>
        </figure>
      </slideshow>
      <p>
        <b>Měla to být působivá show, zatím se však představení pickupu automobilky Tesla s elektrickým pohonem jeví spíše jako fiasko. Nejedná se ani tak o nezvyklý futuristický design, ale především moment z odhalení vozů. Když chtěl šéf podniku Elon Musk na pódiu demonstrovat jeho odolnost, obě zasažená okna praskla. Dala tak vzniknout mnoha internetovým posměškům a především přispěla ke snížení hodnoty akcií firmy o 6,14 procenta, což znamená ztrátu bezmála 18 miliard korun.</b>
      </p>
      <p>„Chcete auto, které něco vydrží a jen se tak netváří,“ prohlásil Musk o modelu Tesla Cybertruck. „Chcete auto, na které si můžete vzít kladivo, auto, které se nepoškrábe a nezůstanou na něm rýhy.“ Aby to dokázal, nechal americký miliardář do vozu několikrát bez úhony uhodit velkým kladivem. Horší to bylo při hodu kovovou koulí do dvou bočních okýnek, obě se roztříštila. Musk nejdříve zaklel a pak dodal: „Prostor pro zlepšení.“</p>
      <figure>
        <iframe src="https://www.youtube.com/embed/udxR5rBq_Vg" width="450" height="268" data-service="Youtube" scrolling="no"/>
      </figure>
      <p>To, i nezvyklý vzhled opancéřovaného pickupu jako z budoucnosti zapříčinily vcelku strmý pád akcií Tesly. Do uzavření burz ztratila firma ze své hodnoty 768 milionů dolarů, což se rovná asi 17,8 miliardám korun, informuje <a href="https://www.forbes.com/sites/hayleycuccinello/2019/11/22/elon-musk-net-worth-cybertruck/#3286357273aa">Forbes</a>. Wall Street na akci zareagovala rozpačitě – zatímco někteří akcie prodávali, ostatní zase nakupovali. „Věříme, že abychom mohli odhadnout případný zájem zákazníků o nový model a říci, jestli dokáže přilákat zákazníky, nebo se z něj stane okrajový produkt, musíme znát ještě některé důležité nezodpovězené otázky,“ míní analytik Deutsche Bank Emmanuel Rosner.</p>
      <p>Tesla Cybertruck by se dle Muska měla začít vyrábět koncem roku 2021, její cena by měla začínat na 39 900 dolarů (zhruba 920 000 Kč). Firma bude svůj nový elektromobil nabízet ve třech verzích. Základní verze dokáže na jedno nabití ujet zhruba 400 kilometrů. Dojezd nejdražšího modelu, který se bude prodávat za 69 900 dolarů (1,6 milionu Kč), bude činit zhruba 800 kilometrů. Nejvyšší dojezdová vzdálenost u současných elektromobilů Tesly dosahuje zhruba 600 kilometrů, a to u sedanu Model S, upozorňuje agentura Reuters.</p>
      <p>Cena automobilu je sice o něco nižší, než se předpokládalo, poptávku by nicméně mohl omezit jeho specifický vzhled, píše Reuters. „V nejlepším případě to bude produkt vyplňující mezeru na trhu,“ myslí si analytik Matt DeLorenzo ze společnosti Kelley Blue Book. „Nepředstavuje to žádnou hrozbu pro trh s pickupy, jak ho známe dnes,“ dodal.</p>
      <related>
        <a href="https://echo24.cz/a/Sc2cA/sest-tydnu-bezradnosti-nad-vrakem-elektroauta-v-rakousku-baterii-vyjmuli-az-experti-tesly"/>
      </related>
    </article>
  </body>
</html>