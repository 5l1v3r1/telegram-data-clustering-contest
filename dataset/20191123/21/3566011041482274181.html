<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549548.html/%D8%AF%D8%B1%D8%A2%D9%85%D8%AF-%D8%AF%D9%88%D9%84%D8%AA-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%DB%8C%D8%B4%D8%AA%D8%B1-%D8%A7%D8%B2----%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%A7%D8%B3%D8%AA-%DA%A9%D9%87-%D8%A7%D8%B9%D9%84%D8%A7%D9%85-%D9%85%DB%8C-%DA%A9%D9%86%D9%86%D8%AF--%DA%AF%D8%B1%D8%A7%D9%86%DB%8C-%D8%A8%D8%A7-%D8%AF%D8%B3%D8%AA%D9%88%D8%B1-%D9%85%D9%87%D8%A7%D8%B1-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T21:51:00+00:00"/>
    <meta property="og:title" content="درآمد دولت از افزایش قیمت بنزین بیشتر از ۳۰ هزار میلیاردی است که اعلام می‌کنند/ گرانی با دستور مهار نمی‌شود"/>
    <meta property="og:description" content="حجت الاسلام موسوی لارگانی گفت: در حال حاضر دولت ادعا می کند که می خواهد کل در آمد حاصل از افزایش قیمت بنزین را به مردم بدهد و این با واقعیت و آمار و ارقام جور در نمی آید."/>
  </head>
  <body>
    <article>
      <h1>درآمد دولت از افزایش قیمت بنزین بیشتر از ۳۰ هزار میلیاردی است که اعلام می‌کنند/ گرانی با دستور مهار نمی‌شود</h1>
      <h2>عضو کمیسیون اقتصادی مجلس:</h2>
      <address>
        <time datetime="2019-11-23T21:51:00+00:00">23 Nov 2019, 21:51</time>
      </address>
      <p>حجت الاسلام موسوی لارگانی گفت: در حال حاضر دولت ادعا می کند که می خواهد کل در آمد حاصل از افزایش قیمت بنزین را به مردم بدهد و این با واقعیت و آمار و ارقام جور در نمی آید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت الاسلام ناصر موسوی لارگانی، عضو کمیسیون اقتصادی مجلس درباره عملکرد دولت در سهمیه بندی بنزین و تاثیرات آن بر قیمت کالا و خدمات اظهار داشت: متاسفانه افزایش قیمت بنزین بدون هماهنگی و اطلاع مجلس در جلسه سران قوا تصویب شد و پس از آنکه این افزایش قیمت قطعی شد، نمایندگان مجلس از آن مطلع شدند. البته رئیس مجلس و نمایندگانی که در جلسه سران قوا شرکت می کنند از این موضوع اطلاع داشتند ولی سایر نمایندگان اطلاعی در این خصوص نداشتند.</p>
      <p> <br/>وی در ادامه با بیان اینکه اکثر نمایندگان در روز پنجشنبه 23 آبان و تقریبا همزمان با مردم از اجرای طرح سهمیه بندی بنزین مطلع شدند تصریح کرد: ساعت 5 بعدازظهر روز پنجشنبه بصورت اتفاقی توسط فرماندار شهرستان حوزه انتخابیه از این موضوع مطلع شدم.<br/><br/>عضو کمیسیون اقتصادی با اشاره به حضور رئیس مجلس، رئیس مرکز پژوهش‌ها و روسای کمیسیون‌های برنامه و بودجه و اقتصادی مجلس در جلسه سران قوا توضیح داد: رئیس مجلس موضوع افزایش قیمت بنزین را به اطلاع نمایندگان نرسانده بود. حتی آقای الیاس حضرتی که به عنوان رئیس کمیسیون اقتصادی مجلس در این جلسه حضور داشتند این موضوع را به اطلاع اعضای کمیسیون نرساندند. در همین خصوص فراکسیون ها و مجامع استانی جلساتی را برگزار کردند، تا اینکه در صبح روز یکشنبه بعد از اجرای طرح سهمیه بندی بنزین، آقای لاریجانی قبل از شروع جلسه مجلس، در صحن علنی درباره این موضوع توضیحاتی دادند که نمایندگان همگی یکصدا اعتراض کردند و بیشترین اعتراض هم به خود رئیس مجلس بود.<br/><br/>موسوی لارگانی در پاسخ به این سوال که با توجه به سابقه ناموفق دولت در کنترل قیمت ها آیا مجلس برنامه ای در خصوص جلوگیری از افزایش قیمت ها دارد، خاطرنشان کرد: نمایندگان مجلس پیگر ممانعت از افزایش قیمت کالا هستند و رئیس مجلس هم کمیسیون اقتصادی را مامور کرده است تا در بحث افزایش قیمت‌ها نظارت داشته باشد که وزیر صمت و رئیس اتاق اصناف و خیلی از مسئولان کشور را دعوت کردند و در جلسه ای روی این موضوع بحث و تبادل نظر شد.<br/> <br/>وی در ادامه با تاکید بر اینکه جلوی افزایش قیمت کالا را با دستور نمی توان گرفت بیان کرد: با نظارت های مقطعی و یا اینکه در بعضی از خیابان ها ناظر برود و نظارت کند و جریمه ای هم برای گرانی کالا در نظر بگیرند قطعا نمی توان جواب گرفت. همین روزها خبرهایی می رسد که بعضی از کالاهایی که قیمت آن در دست خود دولت است هم افزایش داشته، مثل قیمت آهن و میلگرد یا کرایه تاکسی ها که قرار بود افزایش پیدا نکند ولی در بعضی از مناطق شاهدیم که افزایش یافته، مگر چند ناظر در کشور است که بتوانند روی قیمت ها نظارت کنند.<br/><br/>عضو فراکسیون نمایندگان ولایی در ادامه در تشریح تاثیر افزایش قیمت بنزین بر سایر کالا و خدمات بیان کرد: با افزایش قیمت بنزین بالاخره یکسری هزینه های مردم و اصناف و گروه های خدمات رسان افزایش پیدا می کند. وقتی هزینه های ارائه خدمات، تهیه و توزیع کالا افزایش پیدا می کند چطور می خواهند جلوی افزایش قیمت ها را بگیرند؟ حقوق کارمندان و کارگران هرسال متناسب با تورم افزایش پیدا می کند مگر چقدر به حقوق و دستمزدها اضافه شده که قیمت بنزین باید به طور ناگهانی 200 درصد افزایش پیدا کند؟<br/> <br/>نماینده مردم فلاورجان در پاسخ به این سوال که آیا قبل از اجرای طرح سهمیه بندی، مجلس درباره افزایش قیمت بنزین به دولت توصیه و هشداری داده بود گفت: در جلسات متعددی روی این موضوع بحث شد.  جلسه غیر علنی 4 ساعته با حضور آقایان نوبخت، زنگنه و همه مسئولان و دست اندرکاران این موضوع تشکیل شد و نظرات مطرح شد و نمایندگان به اتفاق با افزایش چند برابری و یک مرتبه قیمت بنزین مخالفت کردند.<br/><br/>وی با بیان اینکه در برنامه توسعه ششم و قبل از آن مجلس به طور کلی به دولت ها این اجازه را داده که بر اساس تورمی که در کشور وجود دارد سالیانه 10 درصد و  نهایتا 20 درصد، قیمت بنزین را افزایش دهند مطرح کرد: اگر افزایش قیمت بنزین به تدریج و به صورت سالیانه انجام می شد، فشاری به مردم وارد نمی شد مثل قیمت کالاها که به طور معمول سالی 20 تا 30 درصد افزایش پیدا می‌کند.<br/> <br/>عضو کمیسیون اقتصادی با اشاره به اینکه دولت اعلام کرده که 30 هزار میلیارد تومان از درآمد افزایش قیمت بنزین را می‌خواهد به مردم دهد تاکید کرد: تا چه زمانی دولت قصد دارد این مبلغ را پرداخت کند، باید دید که  پرداخت آن مختص به امسال است یا در سال های دیگر هم ادامه پیدا می کند؟ اگر سالی 10 درصد به قیمت بنزین اضافه می شد اکنون حدوداً به همین قیمت رسیده بود و پول حاصل از آن هم برای خود دولت می‌ماند و هیچ مشکلی هم پیش نمی آمد.<br/> <br/>موسوی لارگانی در ادامه با تاکید بر اینکه اگر این افزایش قیمت بدرستی انجام می شد به جای اینکه دولت درآمد حاصل از این افزایش قیمت را به مردم پراخت کند صرف فعالیت ها و طرح های دولت می کرد، خاطرنشان کرد: در حال حاضر دولت ادعا می کند که می خواهد کل در آمد حاصل از افزایش قیمت بنزین را به مردم بدهد و این با واقعیت و آمار و ارقام جور در نمی‌آید. طبق گفته خود دولت، 97 تا 100 میلیون لیتر روزانه در کشور بنزین مصرف می‌شود. درآمدی که از سهمیه بندی و افزایش قیمت بنزین بدست می آید خیلی بیشتر از این 30هزار میلیاری می باشد که دولت اعلام کرده به عنوان کمک به مردم پرداخت می شود.<br/><br/>وی در پایان با اشاره به سخنان مقامات دولتی مبنی بر اینکه حتی نباید تقاضای افزایش قیمت شود و یا اینکه ما اجازه نمی‌دهیم حتی یک ریال هم قیمت کالا افزایش پیدا کند، اظهارداشت: این حرف ها خنده دار است مگر با اجازه وزیر، قیمت را افزایش می دهند که حالا این سخنان را مطرح می کنند، همان طور که گفتم گرانی با دستور مهار نمی شود.</p>
      <p>منبع: جهان‌نیوز</p>
      <p>انتهای پیام/</p>
    </article>
  </body>
</html>