<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200980/%D8%AE%D8%B3%D8%A7%D8%B1%D8%AA-%D9%88%D8%A7%D8%B1%D8%AF%D9%87-%D8%A8%D9%87-%D8%B4%DB%8C%D8%B1%D8%A7%D8%B2-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-23T21:33:00+00:00"/>
    <meta property="og:title" content="خسارت وارده به شیراز در ناآرامی‌های اخیر"/>
    <meta property="og:description" content="ایسنا/فارس در حالی که هنوز آمار دقیقی از میزان خسارت‌های وارد شده به اماکن عمومی و زیرساخت‌های شهری شیراز ارائه نشده ،سینا بنی‌زمانی عضو شورای اسلامی شهر شیراز حجم تقریبی آسیب‌های وارد شده به اموال عمومی را بیش از 100 میلیارد تومان ارزیابی کرده است."/>
  </head>
  <body>
    <article>
      <h1>خسارت وارده به شیراز در ناآرامی‌های اخیر</h1>
      <address><time datetime="2019-11-23T21:33:00+00:00">23 Nov 2019, 21:33</time> by <a rel="author">علی محمد پشوتن</a></address>
      <p>ایسنا/فارس در حالی که هنوز آمار دقیقی از میزان خسارت‌های وارد شده به اماکن عمومی و زیرساخت‌های شهری شیراز ارائه نشده ،سینا بنی‌زمانی عضو شورای اسلامی شهر شیراز حجم تقریبی آسیب‌های وارد شده به اموال عمومی را بیش از 100 میلیارد تومان ارزیابی کرده است.</p>
      <p>طی روزهای اول هفته گذشته، شیراز شاهد اعتراض آرامی بود که توسط آشوبگران به اغتشاش کشیده شد و صدای اعتراض گروه‌هایی از مردم نسبت به افزایش قیمت بنزین، پشت دود و تخریب‌های حاصله از اقدامات ویرانگرانه آشوب طلبان، شنیده نشد.</p>
      <p>مردم شیراز در روزهای اول هفته گذشته، ساعات سخت و دشواری را از سر گذراندند و شاهد به آتش کشیدن زیرساخت‌هایی بودند که جزء جزء آنها متعلق به خودشان بود و در این بین جز اظهار تاسف و برائت از آشوبگران و اغتشاش طلبان، کاری از دست‌شان ساخته نبود.</p>
      <p>اگرچه در برخی موارد اعتراض مردم به جای نشانه رفتن قیمت بنزین، اقدامات تخریب گران اموال عمومی را هدف قرار داد و تلاش‌هایی هم برای ممانعت از تداوم آشوبگری‌ها انجام شد اما به دلیل برخوردهای خشن و غیرانسانی اغتشاش گران، به جایی نرسید.</p>
      <p>طی 72 ساعت، بخش اعظمی از زیرساخت‌های شهری در بخش‌های مختلف و حداقل نیمی از مناطق شهرداری شیراز، آسیب دید و بعضا به شکل کامل از بین رفت.</p>
      <p>به گفته شهردار شیراز، تمام تلاش‌های انجام شده طی سال‌های گذشته برای حرکت در مسیر هوشمندسازی شهر، به واسطه اقدامات فاقد منطق آشوبگران، نابود شد تا جایی که حتی چراغ‌های راهنمایی و رانندگی شهر هم از کار افتاد.</p>
      <p>به گزارش ایسنا، حیدر اسکندرپور بدون اشاره به عدد خسارت‌های وارد شده، تاکید کرد که برای جبران خسارت‌های وارد شده به ایستگاه‌های مترو، اتوبوس، زیرساخت‌های شهری، سازه‌ها و تابلوها و ... در شیراز، امکان دارد که شهرداری مجبور به توقف برخی پروژه‌های بزرگ عمرانی این شهر شود.</p>
      <p>اسکندرپور در حالی این مطلب را اعلام می‌کرد که در هفته‌های گذشته نوید اتمام حداقل 5 پروژه بزرگ عمرانی برای پایان امسال را داده بود.</p>
      <p>شهردار شیراز حالا از استاندار و مدیران استانی درخواست دارد که برای کمک به بازسازی زیرساخت‌های آسیب‌دیده این کلانشهر، خطی از اعتبارات ملی باز شود، اگرنه کار جبران خسارت‌ها نیازمند هزینه‌های گزافی از جیب مردم شیراز و زمانی طولانی خواهد بود.</p>
      <p>به گزارش ایسنا، مدیر پخش فرآورده‌های نفتی فارس هم بدون اشاره به عدد جایگاه‌های آسیب دیده سوخت در این شهر، تاکید کرد که با همکاری وزارت نفت این خسارت‌ها به زودی جبران می‌شود.</p>
      <p>شاهدان عینی در شیراز اما حداقل از بروز آسیب در 7 جایگاه عرضه سوخت شیراز خبر داده‌اند، جایگاه‌هایی که به گفته بنی کریمی بین 30 تا 80 درصد آسیب دیده است.</p>
      <p>بخش مهمی از آسیب‌ها اما متوجه بانک‌های شیراز بود، جایی که باز هم هیچ مسئولی در خصوص آن اظهارنظر نکرده و سخنی نگفته است.</p>
      <p>مشاهدات عینی خبرنگاران ایسنا و اطلاعاتی که از شاهدان عینی و موثق کسب شده حاکی از وارد شدن خسارت به حدود 80 شعبه بانک و ای تی ام در نقاط مختلف شیراز است.</p>
      <p>این خسارت‌ها در برخی از مناطق در حد شکستن شیشه و تابلوهای بانک‌ها بوده و در بعضی موارد، تا 100 درصد نیز افزایش داشته است.</p>
      <p>گزارش ایسنا حاکی است که تمام شعب بانکی موجود در محدوده معالی‌آباد، چهارراه عدالت و بخشی از خیابان انقلاب و شماری از شعب بانک در دیگر نقاط شیراز، دچار آسیب‌های جدی شده و بعضی از این شعب اجبارا تعطیل شده است.</p>
      <p>اگرچه در شیراز غارت مغازه‌ها و فروشگاه‌های کوچک و بزرگ گزارش نشده اما وارد شدن آسیب به خودروهای خصوصی مردم در برخی نقاط ثبت شده است.</p>
      <p>وقوع حریق در ساختمان معاونت جوانان اداره کل ورزش و جوانان استان فارس، به آتش کشیدن ساختمان مرکز آموزش علمی و کاربردی و اشتغال جهاددانشگاهی استان فارس و برخی کیوسک‌های پلیس و بانک، آتش زدن خودروهای پلیس، به آتش کشیدن پایگاه اورژانس صدرا و نابود کردن خودروهای اورژانس در این شهر، آتش زدن اتوبوس واحد، مینی بوس و ... از دیگر خسارات‌هایی بود که طی 72 ساعت آشوبگران برای مردم به میراث گذاشتند.</p>
      <p>روابط عمومی جهاددانشگاهی استان فارس، با اشاره به این‌که در جریان حمله آشوبگران به ساختمان آموزشی این نهاد در یکی از نقاط کمتر برخوردار شیراز، یکی از پرسنل حفاظت فیزیکی جهاددانشگاهی دچار آسیب جدی بدنی شده است، اقدامات اغتشاشگران را محکوم کرده است.</p>
      <p>براساس اعلام این روابط عمومی، حجم خسارت وارد شده به این ساختمان جهاددانشگاهی، بالغ بر 8 میلیارد تومان ارزیابی شده است و با توجه به شرایط دشوار اقتصادی، جبران این خسارت بسیار دشوار خواهد بود.</p>
      <p>میراث آشوبگران برای مردم شیراز و استان فارس، علاوه بر خسارت‌های مالی ناشی از آتش سوزی‌ها، جریحه دار شدن افکار عمومی و وارد شدن آسیب‌های جبران ناپذیر به روح و روان شهروندانی بود که بارها روحیه نوع دوستی خود را اثبات کرده‌اند.</p>
      <p>شهروندان شیرازی که در جریان سیل فروردین، روح بلند خود را در ارائه خدمات رایگان به آسیب دیدگان از سیل، خصوصا میهمانان نوروزی نشان داده بودند، امروز در بهت فرو رفته‌اند که چگونه شهر زیبایشان را دوده‌های ناشی از آتش کینه و نفرت آشوبگران و اغتشاش طلبان، سیاه کرده است.</p>
      <p>شهروندان شیراز اگرچه در شرایط دشوار کنونی، به بخشی از سیاست‌ها خصوصا در حوزه اقتصادی معترض بوده و به آن نقد دارند اما خشونت و آتش زدن در قاموس این مردم جایگاهی نداشته و ندارد.</p>
      <p>انتهای پیام</p>
    </article>
  </body>
</html>