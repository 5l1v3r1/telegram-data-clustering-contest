<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623042/%D8%A8%DB%8C%D9%84%D8%AF-%D8%A8%D8%AD%D8%B1%D8%A7%D9%86-%D9%BE%D9%86%D8%A7%D9%87%D8%AC%D9%88%DB%8C%D8%A7%D9%86-%D9%85%DB%8C%D8%B1%D8%A7%D8%AB-%DB%B1%DB%B4-%D8%B3%D8%A7%D9%84%D9%87-%D9%85%D8%B1%DA%A9%D9%84-%D8%A8%D8%B1%D8%A7%DB%8C-%D8%A2%D9%84%D9%85%D8%A7%D9%86-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T21:12:00+00:00"/>
    <meta property="og:title" content="بیلد: بحران پناهجویان، میراث ۱۴ ساله مرکل برای آلمان است"/>
    <meta property="og:description" content="نشریه بیلد آلمان با اشاره به چهاردهمین سالگرد انتخاب «آنگلا مرکل» به عنوان صدراعظم این کشور، بحران پناهجویان را میراث سیاست‌های وی در این مدت دانست."/>
  </head>
  <body>
    <article>
      <h1>بیلد: بحران پناهجویان، میراث ۱۴ ساله مرکل برای آلمان است</h1>
      <address>
        <time datetime="2019-11-23T21:12:00+00:00">23 Nov 2019, 21:12</time>
      </address>
      <p>
        <i>نشریه بیلد آلمان با اشاره به چهاردهمین سالگرد انتخاب «آنگلا مرکل» به عنوان صدراعظم این کشور، بحران پناهجویان را میراث سیاست‌های وی در این مدت دانست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در مطلبی که امروز (شنبه) در تارنمای نشریه بیلد منتشر شده، آمده است: بحران پناهجویان که از سال ۲۰۱۵ و با ورود صدها هزار شهروند سوری به آلمان آغاز شد، نتیجه مستقیم سیاست‌های «آنگلا مرکل» است.</p>
      <p>اگر چه مرکل بارها گفته که مشکل آنها باید در همان محل خودشان حل شود، اما امروز شاهد این بحران هستیم.</p>
      <figure>
        <img src="https://aftabnews.ir/files/fa/news/1398/9/2/362780_238.jpg"/>
      </figure>
      <p>شاید اگر خانم صدراعظم به این گفته خود پایبند بود و با علت این بحران که جنگ در سوریه است مقابله می‌کرد، چنین مشکلی به وجود نمی‌آمد.</p>
      <p>بر این اساس، پناهجویان از سوریه به سوی اروپا سرازیر شدند تا شانس خود را برای زنده ماندن و نجات آینده فرزندانشان امتحان کنند.</p>
      <p>این در حالی است که سیاست مرکل موجب شد این افراد با سوار شدن به یک قایق و راهی شدن در دریای مدیترانه، به دنبال تحقق این آرزو باشند.</p>
      <p>با این حال سیاست‌های خارجی مرکل هرگز تلاشی برای تغییر این ذهنیت پناهجویان نکرد.</p>
      <p>روز گذشته کنگره حزب دموکرات مسیحی آلمان با حضور حدود یک هزار هیات نمایندگی این حزب از سراسر آلمان در لایپزیگ آغاز به کار کرد.</p>
      <p>در آغاز این کنگره دو روزه «آنه گرت کارن باوئر» رییس و شماری از مقامات ارشد این حزب سخنرانی کردند.</p>
      <p>رئیس حزب دموکرات مسیحی طی سخنانی و در پاسخ به انتقادهایی که پس از شکست‌های این حزب در انتخابات متوجه وی شده است، گفت: اگر به راهی که می رویم اعتقاد ندارید، بگذارید همینجا به کارمان پایان دهیم، اما اگر به آنچه که برای آلمان انجام می دهیم، اعتقاد دارید، از همین امروز آستین ها را برای همکاری بالا بزنید.</p>
      <p>کارن باوئر که همزمان با ریاست حزب، وزیر دفاع آلمان نیز هست در بخشی دیگری از سخنان خود به مناسبت چهاردهمین سالروز انتخاب «آنگلا مرکل» به صدراعظم آلمان، این دوره را برای آلمانی ها بسیار مثبت و غرور آفرین نامید.</p>
      <p>۱۴ سال پیش در چنین روزی مرکل برای نخستین بار به عنوان یک زن به ریاست دولت آلمان انتخاب شد.</p>
      <p>صدراعظم آلمان سال گذشته، پس از ۱۸ سال و به دلیل نتایج ضعیف در انتخابات سراسری آلمان، از ریاست حزب دموکرات مسیحی کناره گیری کرد و به دنبال آن در دسامبر ۲۰۱۸، «آنه گرت کارن باوئر» به عنوان جانشین وی انتخاب شد.</p>
    </article>
  </body>
</html>