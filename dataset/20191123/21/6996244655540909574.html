<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709551?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-23T21:07:59+00:00"/>
    <meta property="og:title" content="חיזוק משולש לישראל סייקלינג אקדמי: שני רוכבים וספונסר"/>
    <meta property="og:description" content="קבוצת הרכיבה צירפה במהלך סוף השבוע שני רוכבים לסגל, ובנוסף חתמה על הסכם חסות ראשי עם יצרני היין האיטלקיתענפים נוספים"/>
  </head>
  <body>
    <article>
      <h1>חיזוק משולש לישראל סייקלינג אקדמי: שני רוכבים וספונסר</h1>
      <h2>קבוצת הרכיבה הישראלית צירפה במהלך סוף השבוע שני רוכבים לסגל בעונה הבאה, ובנוסף חתמה על הסכם חסות ראשי עם יצרנית היין האיטלקית "ויני פנטיני"</h2>
      <address><time datetime="2019-11-23T21:07:59+00:00">23 Nov 2019, 21:07</time> by <a rel="author" href="https://www.israelhayom.co.il/writer_articles?tid=1328" target="_blank">אלי שטרן</a></address>
      <p>קבוצת ישראל סייקלינג אקדמי צירפה במהלך סוף השבוע שני רוכבים לסגל בעונה הבאה, אבל את המהלך הגדול היא רשמה דווקא בגזרה השיווקית כשחתמה על הסכם חסות ראשי עם יצרנית היין האיטלקית "ויני פנטיני".</p>
      <p>החברה הבינלאומית, שהעניקה עד כה את שמה לקבוצה מקצוענית איטלקית, תהפוך לאחת מנותנות החסות המרכזיות של אקדמי בעונת הוורלד טור ההיסטורית, סכום התמיכה צפוי להיות כ־800 אלף יורו וייכנס לתקציב הכללי, שיעמוד על יותר מ־10 מיליון יורו. אקדמי ממתינה לאישור סופי מאיגוד האופניים העולמי לקבלתה למועדון הגדולות, שתביא בין השאר להופעה היסטורית בטור דה פראנס.</p>
      <p>"זו היתה עבורנו החלטה ממש טבעית", הסביר נשיא "ויני פנטיני", ולנטינו סקיוטי, "סייקלינג אקדמי היא קבוצה מיוחדת עם אהדה גדולה לא רק בישראל, אלא בכל רחבי העולם". </p>
      <p>בתוך כך, הקבוצה החתימה את הרוכב הבריטי אלכס דוסט ואת השוויצרי רטו הולנשטיין. דוסט נחשב לחיזוק בגזרת הקטעים נגד השעון, שנחשבו לחוליה החלשה באקדמי. השניים הגיעו מקבוצת קטושה אלפסין, שממנה כבר הצטרפו ארבעה רוכבים בעקבות מהלך האיחוד בין המועדונים, שיהפוך את אקדמי בקרוב לקבוצה בכירה בענף.</p>
    </article>
  </body>
</html>