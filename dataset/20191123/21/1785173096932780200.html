<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/gheorghe-popescu-sper-ca-dupa-venirea-noului-selectioner-echipa-nationala-sa-aiba-o-alta-fata-si-sa-ne-prezentam-cu-adevarat-bine-la-meciul-din-islanda-1922404123312019112119178666"/>
    <meta property="og:site_name" content="News.ro"/>
    <meta property="article:published_time" content="2019-11-23T21:41:31+00:00"/>
    <meta property="og:title" content="Gheorghe Popescu: Sper ca după venirea noului selecţioner echipa naţională să aibă o altă faţă şi să ne prezentăm cu adevărat bine la meciul din Islanda"/>
    <meta property="og:description" content="Preşedintele clubului Viitorul Constanţa, Gheorghe Popescu, speră ca echipa naţională să aibă o altă faţă după venirea noului selecţioner şi să se prezinte cu adevărat bine la meciul cu Islanda din martie anul viitor, contând pentru play-off-ul 2020. El crede că Islanda are prima şansă în partida cu România pentru că joacă meciul pe teren propriu."/>
  </head>
  <body>
    <article>
      <h1>Gheorghe Popescu: Sper ca după venirea noului selecţioner echipa naţională să aibă o altă faţă şi să ne prezentăm cu adevărat bine la meciul din Islanda</h1>
      <address><time datetime="2019-11-23T21:41:31+00:00">23 Nov 2019, 21:41</time> by <a rel="author">Cosmin Vaideanu</a></address>
      <p>
        <b>Preşedintele clubului Viitorul Constanţa, Gheorghe Popescu, speră ca echipa naţională să aibă o altă faţă după venirea noului selecţioner şi să se prezinte cu adevărat bine la meciul cu Islanda din martie anul viitor, contând pentru play-off-ul 2020. El crede că Islanda are prima şansă în partida cu România pentru că joacă meciul pe teren propriu.</b>
      </p>
      <p>Gheorghe Popescu a declarat sâmbătă seara într-o conferinţă de presă după lansarea cărţii “Campionii creează campioni”, care prezintă povestea echipei Viitorul, că România a avut culoar la tragerea la sorţi pentru play-off-ul Euro 2020.</p>
      <p>“Culoarul de la tragerea la sorţi, cel cu Islanda şi ulterior dacă vom câştiga învingătoarea dintre Ungaria şi Bulgaria, este mai bun decât cel pe care l-am fi avut pe celălalt. Însă din păcate întâlnim o echipă care a crescut foarte mult în ultimii ani, nu mai este echipa Islandei pe care generaţia mea a bătut-o cu 4-0 de două ori, nici echipă noastră naţională nu mai arată la fel”, a spus Popescu.</p>
      <p>El speră ca România să arate o altă faţă după venirea noului selecţioner. “Este o echipă care ca şi noi a fost în scădere în această competiţie, sper ca această scădere să se continue şi până la meciul nostru. Au prima şansă pentru că joacă acasă şi este un avantaj important. Sper ca după venirea noului selecţioner echipa naţională să aibă o altă faţă şi să ne prezentăm cu adevărat bine la meciul din Islanda, meci pe care să-l câştigăm şi apoi în continuarea bătăliei sper eu la noi acasă cu învingătoarea dintre Bulgaria şi Ungaria”, a mai declarat fostul internaţional.</p>
      <p>Întrebat pe cine vede noul antrenor al naţionalei, Gheorghe Popescu a răspuns: “Pe cine văd eu, nu va fi selecţioner şi prefer să nu spun. Cred că avem mulţi antrenori care au capacitatea să antreneze echipe importante şi echipa naţională bineînţeles. Atunci când vorbim de acest lucru, intervine valoarea personală pe care şi-o face fiecare antrenor. (…) Nu ştiu ce planuri are Federaţia, dar eu sper ca antrenorul care va veni să aibă priceperea necesară, nu neapărat pricepere cât mână bună astfel încât să poată să aducă echipa naţională la un nivel de competiţie ridicat ca să putem trece de cele două meciuri”.</p>
      <p>Popescu a mai spus că nu a fost niciodată adeptul unui antrenor străin la naţională crede că sunt mulţi antrenori români foarte buni care o pot antrena.</p>
      <p>De asemenea, Gheorghe Popescu a mai spus că îşi doreşte ca jucătorii români să joace la echipele de club din străinătate şi ca noul selecţioner să fie inspirat în alegerea primului 11.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>