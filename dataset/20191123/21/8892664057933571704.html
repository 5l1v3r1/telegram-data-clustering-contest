<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/a-nok-elleni-eroszak-ellen-tuntettek-olaszorszagban/3lqz4jb"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T21:00:00+00:00"/>
    <meta property="og:title" content="A nőkkel szembeni erőszak ellen tüntettek Olaszországban"/>
    <meta property="og:description" content="Olaszok ezrei vonultak fel szombaton Rómában a nőket jelképező rózsaszínű transzparensekkel a nők elleni erőszak felszámolásának világnapja alkalmából."/>
  </head>
  <body>
    <article>
      <h1>A nőkkel szembeni erőszak ellen tüntettek Olaszországban</h1>
      <address><time datetime="2019-11-23T21:00:00+00:00">23 Nov 2019, 21:00</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>Olaszok ezrei vonultak fel szombaton Rómában a nőket jelképező rózsaszínű transzparensekkel a nők elleni erőszak felszámolásának világnapja alkalmából.</b>
          </b>
        </i>
      </p>
      <p>Az olasz főváros központján végighaladó menetben rendőrségi források szerint több mint tízezren vettek részt.</p>
      <p>Az "Eggyel se többet" elnevezésű olasz nővédelmi mozgalom által szervezett megmozdulás résztvevői a női pankrációban használt mexikói álarcot, az úgynevezett luchadorát viselték.</p>
      <p>Egy perces csenddel emlékeztek meg Daniela Charrasco 36 éves chilei utcaművészről, aki a dél-amerikai országban gyilkoltak meg néhány napja. A felvonulók a római főpolgármesternő ellen is tüntettek, aki éppen a napokban jelentette be az egyik legismertebb nővédelmi központ kilakoltatását. A<b> felszólaló jogvédők kiemelték, hogy az olasz nők helyzetét nehezíti, hogy mintegy 54 százalékuknak nincs munkája.</b></p>
      <p>A szicíliai Palermóban rendezett tüntetésen a hetvenes évek olasz feminista szlogenjeit skandálták, többek közt azt, hogy a "testem az enyém, és azt teszek vele, amit én akarok".</p>
      <p><b>A belügyminisztérium adatai szerint Olaszországban az év eleje óta 95 nőt gyilkoltak meg, és ebből 80 esetben a nők volt vagy jelenlegi párja által elkövetett erőszak következtében.</b> Három esetből kettőben az áldozatot otthonában gyilkolták meg. A nőkkel szembeni nemi erőszakot 63 százalékban a partner vagy volt partner követi el. Tavaly 142 nő halt meg Olaszországban családon belüli erőszak miatt. A legutóbbi áldozat pénteken vesztette életét: Palermóban egy ötvenéves olasz férfi 30 éves, gyermeket váró román párját ölte meg.</p>
      <p>Roberto Gualtieri pénzügyminiszter bejelentette, hogy a kormány 12 millió euróval támogatja a családi erőszakban elhunyt nők árván maradt gyermekeit.</p>
      <p>(MTI)</p>
    </article>
  </body>
</html>