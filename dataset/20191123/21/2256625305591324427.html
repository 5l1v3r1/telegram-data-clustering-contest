<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159254_1079.html"/>
    <meta property="og:site_name" content="Novsport"/>
    <meta property="article:published_time" content="2019-11-23T21:57:00+00:00"/>
    <meta property="og:title" content="Четири поред за Интер в Серия &quot;А&quot; (ВИДЕО)"/>
    <meta property="og:description" content="Наводнен терен забави началото на мача, Лаутаро, Де Врай и Лукаку вкараха"/>
  </head>
  <body>
    <article>
      <h1>Четири поред за Интер в Серия "А" (ВИДЕО)</h1>
      <address><time datetime="2019-11-23T21:57:00+00:00">23 Nov 2019, 21:57</time> by <a rel="author">Пламен Димитров</a></address>
      <p>Интер записа четвърта поредна победа в Серия "А". "Нерадзупите" спечелиха с 3:0 гостуването си на Торино от 13-ия кръг и са само на точка зад лидера Ювентус. "Биковете" са на 11-а позиция.</p>
      <p> <br/>Началото на мача се забави с 10 минути заради наводнения терен в Торино. Тимът от Милано успя да поведе в резултата още в 12-ата минута при първия си точен удар в двубоя. Лаутаро беше изведен на добра позиция от Ромелу Лукаку и вкара. <br/> <br/>В 28-ата Кристиан Ансалди и Симоне Верди пропуснаха да изравнят. Две след това удар с глава на Лукаку беше изваден от Сиригу в корнер. При последвалото му изпълнение Кристиано Бираги центрира, а Де Врай вкара втори гол за Интер. <br/> <br/>В 42-ата минута Сиригу попречи на Николо Барела да се разпише. В добавеното време на първата част Самир Ханданович показа блестящ рефлекс и не допусна Матиас Весино да си отбележи автогол след центриране на Верди.<br/> <br/>Второто полувреме започна с положение за домакините и в 50-ата минута Ицо от перфектна позиция с глава прати топката над вратата, а при следващата атака Сиригу показа фантастичен рефлекс при удар на Лукаку.<br/> <br/>В 55-ата падна трети гол във вратата на Торино. Отбеляза го Ромелу Лукаку, който завърши отлична контра на тима си с удар между краката на вратаря.<br/> <br/>Верди можеше да намали за Торино от фаул в 66-ата минута, но Ханданович спаси опасния му изстрел, а след това темпото логично поспадна.<br/> <br/>До самия край на срещата така и нямаше повече попадения.<br/> </p>
    </article>
  </body>
</html>