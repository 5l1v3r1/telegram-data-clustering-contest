<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598795/ypothesi-van-kryptografimena-ta-dedomena-den-exei-kodikous-i-astynomia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T21:12:00+00:00"/>
    <meta property="og:title" content="Υπόθεση βαν: Κρυπτογραφημένα τα δεδομένα – Δεν έχει κωδικούς η Αστυνομία"/>
    <meta property="og:description" content="&quot;Πυρετώδεις&quot; είναι οι έρευνες των αρχών στους υπολογιστές του κατασκοπευτικού βαν και στα γραφεία της εταιρείας στην οποία ανήκει, στην Λάρνακα.   Τ..."/>
  </head>
  <body>
    <article>
      <h1>Υπόθεση βαν: Κρυπτογραφημένα τα δεδομένα – Δεν έχει κωδικούς η Αστυνομία</h1>
      <address><time datetime="2019-11-23T21:12:00+00:00">23 Nov 2019, 21:12</time> by <a rel="author">Κυριάκος Πενηνταέξ</a></address>
      <p>"Πυρετώδεις" είναι οι έρευνες των αρχών στους υπολογιστές του κατασκοπευτικού βαν και στα γραφεία της εταιρείας στην οποία ανήκει, στην Λάρνακα.</p>
      <p>Τα κρυπτογραφημένα δεδομένα ανεβάζουν τον βαθμό δυσκολίας για να διαπιστωθεί αν γίνονταν ή όχι παράνομες παρακολουθήσεις προσώπων.</p>
      <p>Φύλλο και φτερό κάνουν τους υπολογιστές του κατασκοπευτικού βαν τα μέλη του γραφείου καταπολέμησης ηλεκτρονικού εγκλήματος.</p>
      <p>Από τις εξετάσεις των ανακριτών διαφαίνεται ότι στους υπολογιστές και τους σέρβερ της εν λόγω εταιρείας, στη Λάρνακα, υπάρχουν δεδομένα που είναι κρυπτογραφημένα.</p>
      <p>Συνεπώς, οι ανακριτές δεν έχουν πρόσβαση επί του παρόντος.</p>
      <p>Χρειάζονται κωδικούς και παραμένει άγνωστο αν θα τους αποκτήσουν.</p>
      <p>Ωστόσο, υπάρχουν, όπως πληροφορούμαστε και στοιχεία που δεν είναι κρυπτογραφημένα.</p>
      <p>Γι' αυτά υπάρχει δυνατότητα πρόσβασης, αλλά πρέπει να γίνει μια διαδικασία, η οποία βρίσκεται σε εξέλιξη τα τελευταία 24ώρα.</p>
      <p>Τα στοιχεία μετακινούνται σε ειδικά προγράμματα και πρέπει να τύχουν κάποιας επεξεργασίας για να είναι εφικτή η πρόσβαση και αξιολόγηση.</p>
      <p>Η Αστυνομία επιχειρεί να στοιχειοθετήσει ενδεχόμενα αδικήματα εναντίον του Ισραηλινού διευθυντή της εταιρείας και για θέματα που αφορούν εξαπάτηση του κράτους και ψευδείς δηλώσεις σε σχέση με το βαν, το οποίο έχει κατασχεθεί.</p>
      <p>Σύμφωνα με πληροφορίες, το όχημα εισήχθη στην Κύπρο ως μετεωρολογικό όχημα, περνώντας και τον έλεγχο του τελωνείου, και στην συνέχεια αναβαθμίστηκε, σταδιακά, στο σημερινό κατασκοπευτικό υπερόπλο.         </p>
      <p>Οι πληροφορίες καταδεικνύουν, επίσης, ότι στο μικροσκόπιο των Αρχών βρίσκονται και άλλες εταιρείες που δραστηριοποιούνται στην Κύπρο και ενδεχομένως να προσφέρουν παράνομες υπηρεσίες παρακολουθήσης, κυρίως οικονομικών και εταιρικών δεδομένων.</p>
      <p>Ο Αρχηγός της Αστυνομίας, σε διαδοχικές δηλώσεις στις οποίες προέβη τις τελευταίες ημέρες, τονίζει ότι η υπόθεση είναι πολύ σοβαρή και ότι υπάρχουν εξελίξεις στις έρευνες.</p>
      <figure>
        <iframe src="https://www.youtube.com/embed/NEqGuBE5l7E" width="560" height="315" data-service="Youtube" scrolling="no"/>
      </figure>
    </article>
  </body>
</html>