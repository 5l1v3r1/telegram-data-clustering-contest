<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/23/842674"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T21:23:00+00:00"/>
    <meta property="og:title" content="অ্যাম্বুলেন্স সিন্ডিকেট কেড়ে নিলো প্রাণ!"/>
    <meta property="og:description" content="গুরুতর অসুস্থ হলে ব্রাহ্মণবাড়িয়া জেলা সদর হাসপাতালে আনা হয় জেলা আওয়ামী লীগের সাধারণ সম্পাদক আল-মামুন সরকারকে। চিকিৎসকের পরামর্শে উন্নত চিকিৎসার জন্য তাকে ঢাকায় পাঠানোর কথা বলা হলে ঘটে বিপত্তি। সরকারি অ্যাম্বুলেন্স পাওয়া যায়নি। বেসরকারি অ্যাম্বুলেন্স যেটি আনা হলো সেটির ‘ফিটনেস’ ভালো না বিধায় আরেকটির জন্য যোগাযোগ করা হয়। কিন্তু ‘সিরিয়াল’ অনুযায়ী এটাতেই যেতে হবে বলে জানিয়ে দেওয়া হয়। আল-মামুন সরকার ক্ষোভের সঙ্গে বলেন, ‘আমার মতো একজন যখন এমন হয়রানির শিকার হয় তখন সাধারণ মানুষের কি অবস্থা তা বুঝাই যায়।’ গত ৬ নভেম্বর ব্রাহ্মণবাড়িয়ার ‘সিলভার ফর্ক’ নামে একটি রেস্টুরেন্টে ডেমোক্রেসি ইন্টারন্যাশনাল আয়োজিত ‘স্বাস্থ্য সেবার উন্নয়নে করণীয়’ শীর্ষক গোলটেবিল বৈঠকে উদ্বোধক হিসেবে বক্তব্য রাখতে গিয়ে তিনি এ কথাগুলো বলেন। এবার এই ‘অ্যাম্বুলেন্স সিন্ডিকেট’ এর বলি হয়েছেন ফুলচান বেগম (৭৫) নামে এক বৃদ্ধা। অ্যাম্বুলেন্সের বদলে প্রাইভেটকার দিয়ে ঢাকায় পাঠানোয় অক্সিজেন সুবিধা না পেয়ে তিনি মারা যান বলে অভিযোগ পাওয়া গেছে। ব্রাহ্মণবাড়িয়ার আখাউড়া পৌর এলাকার টানপাড়ার বাসিন্দা ফুলচানের ছেলে মো. ফরিদ মিয়া এ বিষয়ে সিভিল সার্জনের কাছে লিখিত অভিযোগ…"/>
  </head>
  <body>
    <article>
      <h1>অ্যাম্বুলেন্স সিন্ডিকেট কেড়ে নিলো প্রাণ!</h1>
      <address><time datetime="2019-11-23T21:23:00+00:00">23 Nov 2019, 21:23</time> by <a rel="author">ব্রাহ্মণবাড়িয়া প্রতিনিধি</a></address>
      <p>গুরুতর অসুস্থ হলে ব্রাহ্মণবাড়িয়া জেলা সদর হাসপাতালে আনা হয় জেলা আওয়ামী লীগের সাধারণ সম্পাদক আল-মামুন সরকারকে। চিকিৎসকের পরামর্শে উন্নত চিকিৎসার জন্য তাকে ঢাকায় পাঠানোর কথা বলা হলে ঘটে বিপত্তি। সরকারি অ্যাম্বুলেন্স পাওয়া যায়নি। বেসরকারি অ্যাম্বুলেন্স যেটি আনা হলো সেটির ‘ফিটনেস’ ভালো না বিধায় আরেকটির জন্য যোগাযোগ করা হয়। কিন্তু ‘সিরিয়াল’ অনুযায়ী এটাতেই যেতে হবে বলে জানিয়ে দেওয়া হয়।</p>
      <p>আল-মামুন সরকার ক্ষোভের সঙ্গে বলেন, ‘আমার মতো একজন যখন এমন হয়রানির শিকার হয় তখন সাধারণ মানুষের কি অবস্থা তা বুঝাই যায়।’</p>
      <p>গত ৬ নভেম্বর ব্রাহ্মণবাড়িয়ার ‘সিলভার ফর্ক’ নামে একটি রেস্টুরেন্টে ডেমোক্রেসি ইন্টারন্যাশনাল আয়োজিত ‘স্বাস্থ্য সেবার উন্নয়নে করণীয়’ শীর্ষক গোলটেবিল বৈঠকে উদ্বোধক হিসেবে বক্তব্য রাখতে গিয়ে তিনি এ কথাগুলো বলেন।</p>
      <p>এবার এই ‘অ্যাম্বুলেন্স সিন্ডিকেট’ এর বলি হয়েছেন ফুলচান বেগম (৭৫) নামে এক বৃদ্ধা। অ্যাম্বুলেন্সের বদলে প্রাইভেটকার দিয়ে ঢাকায় পাঠানোয় অক্সিজেন সুবিধা না পেয়ে তিনি মারা যান বলে অভিযোগ পাওয়া গেছে।</p>
      <p>ব্রাহ্মণবাড়িয়ার আখাউড়া পৌর এলাকার টানপাড়ার বাসিন্দা ফুলচানের ছেলে মো. ফরিদ মিয়া এ বিষয়ে সিভিল সার্জনের কাছে লিখিত অভিযোগ করেছেন।</p>
      <p>সিভিল সার্জন ডা. মো. শাহ আলম জানান, তিনি এ বিষয়ে লিখিত অভিযোগ পেয়েছেন। ঘটনার তদন্তে কাল রবিবার এ বিষয়ে একটি কমিটি গঠন করে দেওয়া হবে। প্রয়োজনীয় ব্যবস্থা নিতে আইন-শৃংখলা বাহিনীকেও অভিযোগের বিষয়ে অবহিত করা হয়েছে।</p>
      <p>ডেমোক্রেসি ইন্টারন্যাশনালের বৈঠকে বিশেষ অতিথি হিসেবে বক্তব্য রাখতে গিয়ে জেলা সদর হাসপাতালের তত্ত্বাবধায়ক ডা. মো. শওকত হোসেন এ বিষয়ে প্রয়োজনীয় ব্যবস্থা নেবেন বলে উপস্থিত সকলকে আশ্বস্থ করেন।</p>
      <p>ব্রাহ্মণবাড়িয়া প্রেস ক্লাবের সাধারণ সম্পাদক দীপ চৌধুরী বাপ্পীর সভাপতিত্বে ওই গোলটেবিলে জেলা বিএমএ সাধারণ সম্পাদক ডা. মো. আবু সাঈদও বিশেষ অতিথির বক্তব্য রাখেন। ডা. আবু সাঈদ এ নিয়ে তিক্ত অভিজ্ঞতার বর্ণনা দিয়ে বলেন, ‘অ্যাম্বুলেন্স সদর হাসপাতাল থেকে সরানোর উদ্যোগ নিয়ে গিয়ে আমাকে হুমকির সম্মুখীনও হতে হয়েছে। চিকিৎসকদের ভিজিট, পরীক্ষা-নিরীক্ষার ফি কমানোর বিষয়টি আশেপাশের এলাকার সঙ্গে সামঞ্জস্য রেখে করার চেষ্টা করা হবে।’</p>
      <p>সিভিল সার্জনের কাছে গত বৃহস্পতিবার দেওয়া লিখিত অভিযোগ ও কথা হলে ফরিদ মিয়া দাবি করেন, তার মা ফুলচান বেগম গত ১৭ নভেম্বর বিকেলে আখাউড়া উপজেলার আজমপুর রেলওয়ে স্টেশন এলাকায় ট্রেনে কাটা পড়ে তার ডান পা হারান। ব্রাহ্মণবাড়িয়া সদর হাসপাতালে নিয়ে আসা হলে কর্তব্যরত চিকিৎসক ঢাকায় রেফার করেন। সরকারি অ্যাম্বুলেন্সের খোঁজ করে না পেলে জুম্মান ও কামাল মিয়া নামে দুইজন বেসরকারি অ্যাাম্বুলেন্স চার হাজার টাকায় ঠিক করে দেন। এক পর্যায়ে তারা জোর করে প্রাইভেটকারে তুলে দেন। ভাড়া বাবদ চার হাজার টাকা দেওয়া হলেও প্রাইভেটকারের চালককে মাত্র দেড় হাজার টাকা দেন। প্রাইভেটকারটি মূলত ঢাকার উদ্দেশ্যে যাচ্ছিল বলেই এত কম ভাড়ায় রাজি হয়ে যায়। প্রাইভেটকারে অক্সিজেন সুবিধা না থাকায় ফুলচান বেগম নরসিংদী এলাকায় মারা যান। চালক লাশ নিয়ে আসতে রাজি না হলে অন্য একটি অ্যাম্বুলেন্সে করে আখাউড়ায় নিয়ে আসা হয়।</p>
      <p>আখাউড়া পৌরসভার সাবেক ওয়ার্ড কাউন্সিলর মো. মহসীন মিয়া মন্টু বলেন, ‘বিষয়টি খুবই দুঃখজনক। একজন মুমূর্ষু রোগীকে কোনোভাবেই প্রাইভেটকারে তুলে দেওয়া ঠিক হয় নি। এ বিষয়ে যে অভিযোগ হয়েছে সে মোতাবেক প্রয়োজনীয় ব্যবস্থা গ্রহণের দাবি জানাই।’</p>
      <p>প্রসঙ্গত, ব্রাহ্মণবাড়িয়া সদর হাসপাতালকে ঘিরে অ্যাম্বুলেন্সের সিন্ডিকেট বেশ সক্রিয়। ওই সিন্ডিকেট সিরিয়ালের নাম কে যে অ্যাম্বুলেন্স দিবে সেটিই অতিরিক্ত ভাড়ায় নিতে হয়। কেউ এর ব্যতয় ঘটাতে চাইলে নাজেহাল হওয়ার ঘটনাও ঘটেছে।  </p>
    </article>
  </body>
</html>