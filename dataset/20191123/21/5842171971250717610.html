<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359753-2019-gads-latvija-pagaidam-ir-siltakais-noverojumu-vesture"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T21:03:00+00:00"/>
    <meta property="og:title" content="2019. gads Latvijā pagaidām ir siltākais novērojumu vēsturē"/>
    <meta property="og:description" content="2019.gads Latvijā līdz šim bijis siltākais novērojumu vēsturē - vismaz kopš 1924.gada, kad visā valsts teritorijā sāka darboties vienots meteoroloģisko novērojumu tīkls, liecina Latvijas Vides, ģeoloģijas un meteoroloģijas centra dati."/>
  </head>
  <body>
    <article>
      <h1>2019. gads Latvijā pagaidām ir siltākais novērojumu vēsturē</h1>
      <address><time datetime="2019-11-23T21:03:00+00:00">23 Nov 2019, 21:03</time> by <a rel="author">Jauns.lv / LETA</a></address>
      <p>
        <b>2019.gads Latvijā līdz šim bijis siltākais novērojumu vēsturē - vismaz kopš 1924.gada, kad visā valsts teritorijā sāka darboties vienots meteoroloģisko novērojumu tīkls, liecina Latvijas Vides, ģeoloģijas un meteoroloģijas centra dati.</b>
      </p>
      <p>Atbilstoši provizoriskai informācijai šā gada vidējā gaisa temperatūra Latvijā līdz šim ir +8,7 grādi. Iepriekšējā augstākā gaisa temperatūra no janvāra līdz novembrim bija pērn, kad tā sasniedza +8,4 grādus, tomēr samērā vēsā decembra dēļ 2018.gads nebija siltākais meteoroloģisko novērojumu vēsturē.</p>
      <p>Siltākā gada tituls pieder 2015.gadam, kad vidējā gaisa temperatūra bija +7,8 grādi, bet no janvāra līdz novembrim temperatūra caurmērā bija +8,3 grādi - četras grāda desmitdaļas zemāka nekā šogad.</p>
      <p>Laikapstākļi decembrī izšķirs, vai šis gads siltuma ziņā pārspēs 2015.gadu.</p>
      <p>Šogad tikai janvārī un jūlijā mēneša vidējā gaisa temperatūra bija zemāka par normu, savukārt februāris bija pat 4,5 grādus siltāks nekā ierasts. Jūnijs ar vidējo gaisa temperatūru +18,6 grādi jeb 3,8 grādi virs normas kļuva par siltāko jūniju Latvijas novērojumu vēsturē.</p>
      <p>Pagājušais gads Latvijā bija sausākais novērojumu vēsturē, kā arī kopā ar 2000. un 2008.gadu kļuva par trešo siltāko.</p>
      <p>Nokrišņu summa pērn valstī vidēji bija 473 milimetri - 32% zem normas. Šogad lietus un sniega kopējais daudzums Latvijā jau sasniedzis aptuveni 600 milimetrus, un sagaidāms, ka 2019.gada kopējais nokrišņu daudzums būs tikai mazliet zem normas.</p>
    </article>
  </body>
</html>