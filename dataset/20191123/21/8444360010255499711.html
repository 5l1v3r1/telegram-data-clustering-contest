<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/podosfairo/panionios-olympiakos-emmanouilidis-afieromeno-to-gkol-sti-mitera-mou-pou-exo-xasei/2921940/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T21:12:52+00:00"/>
    <meta property="og:title" content="Πανιώνιος – Ολυμπιακός, Εμμανουηλίδης: “Αφιερωμένο το γκολ στη μητέρα μου που έχω «χάσει»”"/>
    <meta property="og:description" content="Σκόραρε κόντρα στον Ολυμπιακό κι έδωσε στον Πανιώνιο έναν απρόσμενο βαθμό. Ο Δημήτρης Εμμανουηλίδης “σόκαρε” τους “ερυθρόλευκους” και αφιέρωσε το γκολ του στη μητέρα του, που δεν βρίσκεται πλέον στη ζωή."/>
  </head>
  <body>
    <article>
      <h1>Πανιώνιος – Ολυμπιακός, Εμμανουηλίδης: “Αφιερωμένο το γκολ στη μητέρα μου που έχω «χάσει»”</h1>
      <h2>Σκόραρε κόντρα στον Ολυμπιακό κι έδωσε στον Πανιώνιο έναν απρόσμενο βαθμό. Ο Δημήτρης Εμμανουηλίδης “σόκαρε” τους “ερυθρόλευκους” και αφιέρωσε το γκολ του στη μητέρα του, που δεν βρίσκεται πλέον στη ζωή.</h2>
      <address><time datetime="2019-11-23T21:12:52+00:00">23 Nov 2019, 21:12</time> by <a rel="author">Newsit Newsroom</a></address>
      <p>Ο Πανιώνιος ισοφάρισε τον Ολυμπιακό στο 88′ του αγώνα της Νέας Σμύρνης, με τον Δημήτρη Εμμανουηλίδη. Αυτό, ήταν το πρώτο γκολ που πέτυχε ο 19χρονος επιθετικός με τη φανέλα του Πανιωνίου στο πρωτάθλημα, κάτι που τον κάνει το 300ό ποδοσφαιριστή στην ιστορία των “κυανέρυθρων” στην Α’ Εθνική/Super League.</p>
      <p>Ο Εμμανουηλίδης, που πήγε στον Πανιώνιο το καλοκαίρι δανεικός από τον Παναθηναϊκό έγινε και ο πρώτος σκόρερ στην ιστορία του Πανιωνίου στη Superleague, που έχει γεννηθεί το 2000 και έβαλε… φωτιά στην κορυφή του βαθμολογικού πίνακα.</p>
      <blockquote>
        <a href="https://www.newsit.gr/uncategorized/panionios-olympiakos-enas-panathinaikos-ton-pligose-fotia-stin-koryfi-prin-ton-paok/2921908/">Πανιώνιος – Ολυμπιακός: Ένας… Παναθηναϊκός τον “πλήγωσε”! “Φωτιά” στην κορυφή πριν τον ΠΑΟΚ</a>
      </blockquote>
      <p>Λίγα λεπτά όμως μετά το τέλος του αγώνα, ο Εμμανουηλίδης θέλησε να δώσει τα συγχαρητήρια του στον Παναγιώτη Κόρμο, για την τρομερή ασίστ που του έδωσε, αλλά και να αφιερώσει το συγκεκριμένο τέρμα στη μητέρα του, που δεν βρίσκεται στη ζωή.</p>
      <p>«Η αλήθεια είναι πως δεν περίμενα ότι θα βγει αυτήν η αντεπίθεση, γιατί ουσιαστικά ήταν μια χαμένη μπαλιά, την οποία κέρδισε ο συμπαίκτης μου, Παναγιώτης Κόρμπος. Από εκεί και πέρα τρομερή κάθετη, έκανα ότι μπορούσα, νίκησα τον τερματοφύλακα. Ο πανηγυρισμός είναι αφιερωμένος σε δικό μου πρόσωπο, το οποίο έχει ‘φύγει’ από τη ζωή, για τη μητέρα μου, την οποία έχω ‘χάσει’ κι εκεί πήγαινε και το φιλί» ανέφερε μεταξύ άλλων ο Εμμανουηλίδης.</p>
      <p>«Αν η μητέρα μου ήταν σήμερα εδώ, κατ’ αρχάς μια αγκαλιά, τεράστια αγκαλιά. Ότι θα τη σκέφτομαι πάντα κι ότι την αγαπώ!» απάντησε στη συνέχεια ο νεαρός.</p>
    </article>
  </body>
</html>