<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/zdravlje/3361569/osvezite-prostor-u-svom-domu-resite-se-suvog-vazduha-tokom-grejne-sezone-na-ovaj-nacin"/>
    <meta property="og:site_name" content="kurir.rs"/>
    <meta property="article:published_time" content="2019-11-23T21:53:00+00:00"/>
    <meta property="og:title" content="OSVEŽITE PROSTOR U SVOM DOMU: Rešite se suvog vazduha tokom grejne sezone na OVAJ NAČIN!"/>
    <meta property="og:description" content="Zimi je neophodno dodavati vlagu vazduhu isušenom zagrevanjem, jer on negativno utiče na našu kožu, biljke, pa čak i nameštaj. Rešenje za postizanje idealne vlažnosti vazduha je jednostavno.Beg od hladnoće najslađe je potražiti u toplini svog doma, ali zagrevanje ..."/>
  </head>
  <body>
    <article>
      <h6 class="kicker">dišite duboko</h6>
      <h1>OSVEŽITE PROSTOR U SVOM DOMU: Rešite se suvog vazduha tokom grejne sezone na OVAJ NAČIN!</h1>
      <address>
        <time datetime="2019-11-23T21:53:00+00:00">23 Nov 2019, 21:53</time>
      </address>
      <p>Zimi je neophodno dodavati vlagu vazduhu isušenom zagrevanjem, jer on negativno utiče na našu kožu, biljke, pa čak i nameštaj. Rešenje za postizanje idealne vlažnosti vazduha je jednostavno.</p>
      <p>Beg od hladnoće najslađe je potražiti u toplini svog doma, ali zagrevanje prostorija, osim prijatnosti, nosi niz negativnih posledica. Zagrevanjem se smanjuje vlažnost vazduha, pri čemu pate disajni putevi, povećava se razdražljivost, gubimo koncentraciju, a naš imunosistem pati jer smanjujemo njegovu otpornost od štetnih mikroorganizama.</p>
      <p>
        <b>Redovno provetravanje</b>
      </p>
      <p>Provetravanje prostorija je najlakši i najsigurniji način da obezbedite optimalnu vlažnost vazduha, uništite mikroorganizme i sl. Dovoljno je da tri puta u toku dana otvorite prozore i provetrite prostorije na tri minuta. Ako niste u kući tokom dana, sasvim je dovoljno da otvorite prozore ujutru i uveče.</p>
      <figure>
        <img src="https://www.kurir.rs/data/images/2019/11/20/17/2058647_stockphotoawomanopensawindowtoventilatetheapartmentfreshairintheroom214755352_ff.jpg?ver=1574268027"/>
        <figcaption>
          <cite>foto: Shutterstock</cite>
        </figcaption>
      </figure>
      <p>
        <b>Činije s vodom na grejnim telima</b>
      </p>
      <p>Ove činije su takođe veoma efikasne, a najbolje rezultate daju ako ih koristite u kombinaciji s provetravanjem. Nisu skupe, a veoma su korisne. Ako koristite činije za radijator, najbolje je da kupite plastične jer voda u njima najbrže ispari. Na akumulacionim pećima jednostavno stavite šerpu vode i ostavite da lagano isparava. Takođe u posudu s vodom možete sipati nekoliko kapi eteričnog ulja lavande, eukaliptusa ili mente. Eterična ulja imaju antivirusna svojstva, blagotvorno deluju na disajne puteve i otklanjaju umor. Vodu u posudi menjajte svakoga dana.</p>
      <figure>
        <img src="https://www.kurir.rs/data/images/2019/11/20/17/2058645_stockphotowaterevaporationfrommetalcontainersonradiatorconceptofgoodindoorclimateinwinter358670579_ff.jpg?ver=1574268036"/>
        <figcaption>
          <cite>foto: Shutterstock</cite>
        </figcaption>
      </figure>
      <p>
        <b>Iskuvavanje vode s korom citrusa</b>
      </p>
      <p>Suv vazduh možete ovlažiti i iskuvavanjem vode. Dovoljno je da u običan lonac sipate vodu i dodate komadiće kore pomorandže ili limuna. Na laganoj vatri pustite da ta mešavina proključa. Para će povećati vlažnost u prostoriji, a miris citrusa vaše raspoloženje.</p>
      <figure>
        <img src="https://www.kurir.rs/data/images/2019/11/20/17/2058651_stockphotoboilingspaghettiinpanonelectricstoveinthekitchen411675652_ff.jpg?ver=1574268042"/>
        <figcaption>
          <cite>foto: Shutterstock</cite>
        </figcaption>
      </figure>
      <p>
        <b>SOBNE BILJKE</b>
      </p>
      <p>Sobne biljke čine vazduh vlažnijim, zato ispunite njima sve prostorije osim onih u kojima spavate. Za prijatan ambijent i optimalnu vlažnost „pobrinuće“ se fikus, filodendron, dracena, sobne palme, drvo limuna...</p>
      <figure>
        <img src="https://www.kurir.rs/data/images/2019/11/20/17/2058649_stockphotomixofhouseplantsinthewhitelightroom380310448_ff.jpg?ver=1574268051"/>
        <figcaption>
          <cite>foto: Shutterstock</cite>
        </figcaption>
      </figure>
      <p>Kurir.rs / Foto: Shutterstock</p>
      <related>
        <h4>NE PROPUSTITE</h4>
        <a href="https://www.kurir.rs/zabava/zdravlje/3278637/setali-ste-pored-mora-suncali-ste-se-ali-jedno-nikada-niste-radili-za-zdravlje-je-potrebno-mnogo-manje-nego-sto-ste-mislili-a-ovako-mozete-spreciti-razna-oboljenja"/>
        <a href="https://www.kurir.rs/zabava/zena/3232396/lakse-cete-zaspati-i-probudicete-se-odmorni-ove-biljke-ciste-vazduh-u-vasoj-spavacoj-sobi"/>
        <a href="https://www.kurir.rs/zabava/zena/3198089/u-kljucalu-vodu-ubacila-je-malo-ovog-prejeftinog-zacina-zbog-onog-sto-se-potom-desilo-u-njenoj-kuci-i-vi-cete-odmah-isto-probati"/>
      </related>
    </article>
  </body>
</html>