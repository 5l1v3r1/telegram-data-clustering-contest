<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/odegaard-tap-i-madrid-returen/71854261"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T21:51:01+00:00"/>
    <meta property="og:title" content="Ødegaard-tap i Madrid-returen"/>
    <meta property="og:description" content="Martin Ødegaard hadde flere gode sjanser, men klarte ikke å score i Madrid-returen."/>
  </head>
  <body>
    <article>
      <h1>Ødegaard-tap i Madrid-returen</h1>
      <h2>Martin Ødegaard hadde flere gode sjanser, men klarte ikke å score i Madrid-returen.</h2>
      <address><time datetime="2019-11-23T21:51:01+00:00">23 Nov 2019, 21:51</time> by <a rel="author">Magnus Gamlem</a></address>
      <ul>
        <li>
          <b>Real Madrid - Real Sociedad 3-1 (1-1)</b>
        </li>
      </ul>
      <p>23. mai 2015 fikk Martin Ødegaard debuten på Santiago Bernabéu for Real Madrid. I dag, 1645 dager seinere, var han tilbake - denne gangen i en Real Sociedad-drakt. Før kampen ble bortelaget ønsket velkommen med buing - bortsett fra Ødegaard, som fikk applaus av hjemmefansen.</p>
      <p>Ødegaard og lagkameratene fikk en drømmestart på kampen da de tok ledelsen etter knappe to minutter spill.</p>
      <p>
        <b>Nordmannen presset Sergio Ramos hardt, som følte seg tvunget til å spille ballen tilbake til keeper. Willan José leste imidlertid hva den pressende midtstopperen ville gjøre, og snappet ballen foran Thibaut Courtois. Deretter fikk brasilianeren en enkel jobb med å trille ballen i nettet.</b>
      </p>
      <p>Ødegaard var involvert i mye, og hadde også et par muligheter til å øke bortelagets ledelse. Mikel Oyarzabal fant 20-åringen i feltet etter 15 minutter, men Ødegaard klarte ikke helt å få stokket beina riktig. Midtveis i omgangen fyrte han av fra utenfor 16-meteren, uten at det ga Courtois altfor store problemer.</p>
      <figure>
        <iframe data-src="https://twitter.com/tsf_podcast/status/1198334823900819461?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Før pause fikk hjemmelaget utliknet ved Karim Benzema. Spissen lurte seg fri i feltet og styrte Luka Modrics innlegg i målet med skuldra.</p>
      <h3>Heldig mål</h3>
      <p>Ødegaard er på lån i San Sebastian fra hovedstadsklubben. Den opprinnelige planen er at han skal være i Baskerland i to sesonger, men etter en rekke strålende opptredener, tror mange at han kommer til å spille for Real Madrid allerede neste sesong.</p>
      <p>Ødegaard og co. fikk det etter hvert tøft mot hovedstadslaget.</p>
      <p>Allerede tre minutter etter pause var snuoperasjonen et faktum. Federico Valverde banket til fra langt hold, men skuddet gikk via en spiller og fintet ut keeperen. 2-1 til vertene.</p>
      <h3>Massiv pipekonsert</h3>
      <p>Ødegaard har fått mye spalteplass i mediene denne uka, men den store saken i spansk fotball har vært Gareth Bale og hans angivelige hån mot egen klubb.</p>
      <p>Waliseren har fått mye kritikk for å sette landslaget og golf høyere på prioriteringslista enn Real Madrid. Da Wales tok seg til EM feiret han og lagkameratene med et flagg med akkurat dette budskapet. For Bale var det nok litt humor involvert, men hjemmefansen virker å ha blitt fornærmet. Da Bale startet å varme opp, runget nemlig en skikkelig pipekonsert over stadion.</p>
      <p>Da han ble byttet inn, eskalerte klagingen fra fansen på nytt.</p>
      <h3>Fem poeng bak</h3>
      <p>Ødegaard fikk en ny stor sjanse til å score en halvtime før slutt, men heller ikke denne gangen klarte han å overliste keeperen.</p>
      <p>I stedet var det hjemmelaget som økte ledelsen. Benzema headet ballen ned til Luka Modric, som banket ballen inn bak Alex Remiro.</p>
      <p>Real Madrid er for øyeblikket nummer to i La Liga à poeng med Barcelona, som leder. Ødegaard og co. er nummer fem, fem poeng bak de to storlagene.</p>
    </article>
  </body>
</html>