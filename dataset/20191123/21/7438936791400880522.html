<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Institut-Pocet-obeti-terorismu-ve-svete-poctvrte-v-rade-klesl-604126"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T21:39:00+00:00"/>
    <meta property="og:title" content="Institut: Počet obětí terorismu ve světě počtvrté v řadě klesl"/>
    <meta property="og:description" content="Počet obětí teroristických činů ve světě loni počtvrté v řadě klesl. Ve srovnání s rokem 2014 zemřelo na následky atentátů celosvětově o více než polovinu méně lidí. Vyplývá to z výroční zprávy nazvané Index globálního terorismu 2019, kterou dnes v Londýně představil Institut pro hospodářství a mír (IEP). Nejhorší situace je v Afghánistánu, Iráku a Nigérii. Dopady mezinárodního terorismu na Českou republiku se podle indexu meziročně opět snížily."/>
  </head>
  <body>
    <article>
      <h1>Institut: Počet obětí terorismu ve světě počtvrté v řadě klesl</h1>
      <address>
        <time datetime="2019-11-23T21:39:00+00:00">23 Nov 2019, 21:39</time>
      </address>
      <p>
        <b>Počet obětí teroristických činů ve světě loni počtvrté v řadě klesl. Ve srovnání s rokem 2014 zemřelo na následky atentátů celosvětově o více než polovinu méně lidí. Vyplývá to z výroční zprávy nazvané Index globálního terorismu 2019, kterou dnes v Londýně představil Institut pro hospodářství a mír (IEP). Nejhorší situace je v Afghánistánu, Iráku a Nigérii. Dopady mezinárodního terorismu na Českou republiku se podle indexu meziročně opět snížily.</b>
      </p>
      <p>Nejvyšší počet obětí terorismu ve světě zaznamenal index v roce 2014. Tehdy jich bylo 17 958. Nižší bylo toto číslo ve všech čtyřech následujících letech. Loni podle indexu zahynulo rukou teroristů 15 952 lidí.</p>
      <p>V Evropě, kam index počítá i Turecko, se počet obětí terorismu meziročně snížil výrazně. Zatímco v roce 2017 zahynulo při atentátech ještě více než 200 lidí, loni to bylo 62. Nebezpečí Evropanům hrozí podle IEP zejména od bývalých bojovníků teroristické organizace Islámský stát (IS), kteří se vracejí do Evropy z Iráku a Sýrie.</p>
      <p>Česko je ze 163 zemí v žebříčku na 102. místě a podle indexu na něj má mezinárodní terorismus jen „velmi malý“ vliv. Umístilo se tak v druhé nejnižší kategorii. Před rokem Česko skončilo na 87. místě. Slovensko je ve zprávě za loňský rok až na 129. místě a proti roku 2017 kleslo o tři příčky. I na něj se tak dopady mezinárodního terorismu meziročně snížily.</p>
      <p>V první kategorii, tedy mezi zeměmi, na které má terorismus „velmi vysoký“ dopad, jsou Afghánistán, Irák, Nigérie a Sýrie. Irák se na první příčce neumístil v aktuální zprávě za loňský rok poprvé od roku 2003. V tomto prvenství jej vystřídal Afghánistán, kde loni zaznamenali o 60 procent více obětí terorismu než v roce předcházejícím.</p>
      <p>V druhé kategorii dopadu terorismu s označením „vysoký“ jsou například Pákistán, Somálsko či Indie, ale i turisticky oblíbené Thajsko. Ze západních zemí se nejvýše – na 22. příčce – umístily Spojené státy, na které má terorismus podle indexu „střední“ dopad. Ve stejné kategorii jsou také Ukrajina (24.), Británie (28.) či Francie (36.).</p>
      <p>Zpráva také upozorňuje, že roste počet teroristických útoků spáchaných pravicovými extremisty. Nárůst je znatelný především v západní Evropě, Severní Americe a v Oceánii, kam IEP počítá rovněž Austrálii a Nový Zéland. Celkem loni podle indexu pravicoví extremisté zabili 26 lidí a do konce září letošního roku už 77 lidí. Za drtivou většinu obětí světového terorismu ale stále nesou zodpovědnost radikální islamisté.</p>
      <p>Škody, které v loňském roce terorismus způsobil světovému hospodářství, odhadl institut IEP na 33 miliard dolarů (přes 761 miliard Kč).</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Smrt-Zeman-si-delal-srandu-z-Macrona-Pred-generaly-604072"/>
        <a href="https://www.parlamentnilisty.cz/arena/monitor/Cesi-smrdi-Nekadit-Ja-prezident-Zatim-ne-jsem-moc-mlady-Chci-generala-Pavla-Diplomat-Kolar-zesmesnil-Klause-603655"/>
        <a href="https://www.parlamentnilisty.cz/arena/monitor/Obdivoval-Islamsky-stat-nasli-u-nej-chemikalie-a-videa-jak-udelat-vybusninu-Ted-dostal-od-soudu-sest-a-pul-roku-603477"/>
        <a href="https://www.parlamentnilisty.cz/politika/politici-volicum/Matejka-SNCR-EU-je-nebezpecim-pro-Evropu-602967"/>
      </related>
    </article>
  </body>
</html>