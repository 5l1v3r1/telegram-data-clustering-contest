<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902183.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T21:24:00+00:00"/>
    <meta property="og:title" content="چمران: فتنه‌های دشمن علیه ایران تمام نمی‌شود"/>
    <meta property="og:description" content=" به گزارش فارس، مهدی چمران امشب در جمع تشکل‌های ولایی کرمان با اشاره به فتنه اخیر دشمن در کشور اظهار داشت: دشمنان برنامه‌ای گسترده پیچیده بودند، در فضای مجازی عده زیادی از افرادی که در شرارت‌ها همیشه جلو هستند را اجیر کرده بودند و بر موج اعتراضات مردمی سوار شدند و آن حوادث ناگوار را پیش آوردند."/>
  </head>
  <body>
    <article>
      <h1>چمران: فتنه‌های دشمن علیه ایران تمام نمی‌شود</h1>
      <address>
        <time datetime="2019-11-23T21:24:00+00:00">23 Nov 2019, 21:24</time>
      </address>
      <p>فتنه‌های دشمن علیه ایران تمام نمی‌شودعضو شورای مرکزی ائتلاف نیروهای انقلاب گفت: اینکه ما فکر کنیم فتنه‌ها تمام شده‌اند، اشتباه است، دشمنان شبانه‌روزی در حال تلاش برای فتنه در ایران هستند.</p>
      <p> به گزارش فارس، مهدی چمران امشب در جمع تشکل‌های ولایی کرمان با اشاره به فتنه اخیر دشمن در کشور اظهار داشت: دشمنان برنامه‌ای گسترده پیچیده بودند، در فضای مجازی عده زیادی از افرادی که در شرارت‌ها همیشه جلو هستند را اجیر کرده بودند و بر موج اعتراضات مردمی سوار شدند و آن حوادث ناگوار را پیش آوردند.</p>
      <p>عضو شورای مرکزی ائتلاف نیروهای انقلاب با بیان اینکه هر یکی از این آشوب‌ها که اتفاق می‌افتد امید دشمن را بیشتر می‌کند، افزود: گرچه این بار خیلی زود آشوب جمع شد، اما اتفاقاتی که افتاد ناگوار بود، عده‌ای جانشان را از دست دادند و به بیت‌المال ضربات زیادی وارد شد.</p>
      <p>چمران بیان کرد: آشوب با یک اعلام نامناسب در زمان نامناسب شروع شد و یک حرکت سبب می‌شود دشمن از آن بهره‌برداری کند و مردم را هم به نارضایتی برساند.</p>
      <p>عضو شورای مرکزی ائتلاف نیروهای انقلاب با بیان اینکه دشمنان در این فتنه، اصل نظام را نشانه رفته بودند، افزود: فرق اشرار با مردم این بود که شعار نمی‌دادند، آنها غارت می‌کردند و آتش می‌زدند، انسان بیگناه شهید می‌کردند و کتک می‌زدند.</p>
      <p>وی ادامه داد: نتیجه‌ای که از این آشوب می‌گیریم این است که ما باید قدر امنیت را بدانیم چراکه دشمنان تلاش می‌کنند در کشور ما امنیت نباشد.</p>
      <p>چمران گفت: قاعدتاً تصمیمات ناگهانی و تدابیری که درست نیست نباید در کشور اتفاق بیفتد، ما بعد از 40 سال دیگر فرصت آزمون و خطا نداریم.</p>
      <p>وی با تأکید بر اینکه باید نمایندگان انقلابی به مجلس فرستاده شوند و گام‌های بلندتری در مسیر انقلاب و گام دوم انقلاب برداریم، خاطرنشان کرد: هر چه درگیر لایحه‌هایی مثل پالرمو و FATF شویم خودمان را محدود می‌کنیم و خود تحریمی است و نفعی برای ما ندارد.</p>
      <p>چمران افزود: اینکه ما فکر کنیم فتنه‌ها تمام شده‌اند، اشتباه است، دشمنان شبانه‌روزی در حال تلاش برای فتنه در ایران هستند و مؤمن همیشه باید هوشیار باشد.</p>
    </article>
  </body>
</html>