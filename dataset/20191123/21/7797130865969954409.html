<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546484/Senat-Bolivije-odobrio-nove-izbore-ali-bez-Moralesa.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T21:24:00+00:00"/>
    <meta property="og:title" content="Senat Bolivije odobrio nove izbore, ali bez Moralesa"/>
    <meta property="og:description" content="Senat Bolivije odobrio je održavanje novih predsedničkih i parlamentarnih izbora, ali bez doskorašnjeg predsednika..."/>
  </head>
  <body>
    <article>
      <h1>Senat Bolivije odobrio nove izbore, ali bez Moralesa</h1>
      <address>
        <time datetime="2019-11-23T21:24:00+00:00">23 Nov 2019, 21:24</time>
      </address>
      <p>Senat Bolivije odobrio je održavanje novih predsedničkih i parlamentarnih izbora, ali bez doskorašnjeg predsednika Eva Moralesa, koji je otišao u Meksiko nakon što je podneo ostavku.</p>
      <p>Tekst je jednoglasno usvojio gornji dom parlamenta, naveo je Senat na Tviteru i dodao da tekst o izborima treba još da usvoji donji dom. Ukoliko oba doma usvoje tekst, treba da usledi odobrenje prelazne predsednice Ženin Anjes.</p>
      <p>Prelazna vlada treba da započne dijalog sa demonstrantima koji su pristalice Moralesa, kako bi se smirila situacija, pošto je u neredima na protestima poginulo više od 30 osoba. Tekst koji je usvojio Senat predviđa, između ostalog, poništavanje rezultata predsedničkih izbora održanih 20. oktobra, na kojima Morales tvrdi da je pobedio. </p>
      <p>U tekstu se takođe navodi da svaka osoba koja je imala dva uzastopna mandata ne može da se kandiduje za treći, čime je Moralesu onemogućeno da se ponovo kandiduje za predsednika Bolivije. Morales je imao tri mandata od kada je došao na vlast 2006. godine.</p>
      <h3>Privremena predsednica odbacila zahtev o amnestiji Moralesa</h3>
      <p>Privremena predsednica Bolivije Ženin Anjes odbacila je nacrt zakona koji su predložili senatori o amnestiji doskorašnjeg predsednika Eva Moralesa, protiv kojeg je pokrenuta istraga za "terorizam" i "podsticanje pobune". </p>
      <p>"Jasno stavljamo do znanja da svaka osoba koja je počinila zločine, koja ismeva zakone i počinila zloupotrebe, neće biti amnestirana", rekla je ona. </p>
      <p>Privremena vlada Bolivije podnela je u petak krivičnu prijavu Moralesa zbog terorizma i podsticanja pobune. Vršilac dužnosti ministra unutrašnjih poslova Bolivije Arturo Muriljo rekao je da se optužnica zasniva na snimku na kojem se navodno čuje kako Morales koordiniše blokade tokom protesta u Boliviji.</p>
      <p>Muriljo je rekao da vlada traži maksimalnu kaznu za Moralesa, od 15 do 20 godina zatvora. Morales je prethodno kazao da je snimak "montaža".</p>
    </article>
  </body>
</html>