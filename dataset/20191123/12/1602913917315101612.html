<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/sts-sistemele-tehnice-functioneaza-in-cele-mai-bune-conditii-la-alegeri-25-000-de-tablete-in-sectii-18608992"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-23T12:54:04+00:00"/>
    <meta property="og:title" content="STS: Sistemele tehnice funcţionează în cele mai bune condiţii la alegeri.25.000 de tablete în secţii"/>
    <meta property="og:description" content="STS anunţă că sistemele tehnice pentru alegerile din turul II sunt pregătite şi funcţionează în cele mai bune condiţii, fiind disponibili pentru sprijin peste 1.600 de angajaţi ai Serviciului. În ţară şi străinătate au fost distribuite peste 25.000 de tablete, însă există şi dispozitive de rezervă."/>
  </head>
  <body>
    <article>
      <h1>STS: Sistemele tehnice funcţionează în cele mai bune condiţii la alegeri.25.000 de tablete în secţii</h1>
      <address>
        <time datetime="2019-11-23T12:54:04+00:00">23 Nov 2019, 12:54</time>
      </address>
      <p>STS anunţă că sistemele tehnice pentru alegerile din turul II sunt pregătite şi funcţionează în cele mai bune condiţii, fiind disponibili pentru sprijin peste 1.600 de angajaţi ai Serviciului. În ţară şi străinătate au fost distribuite peste 25.000 de tablete, însă există şi dispozitive de rezervă.</p>
      <p>Sistemele tehnice destinate desfăşurării procesului electoral pentru alegerea preşedintelui României funcţionează „în cele mai bune condiţii”. Peste 1.600 de specialişti STS asigură suportul tehnic, pentru ca pe timpul procesului electoral din ţară şi din străinătate să nu fie înregistrate întreruperi ale serviciilor, anunţă STS printr-un comunicat.</p>
      <p>„La nivelul Serviciului de Telecomunicaţii Speciale, în toată această perioadă, este asigurată permanenţa personalului, 24 de ore din 24, în centrele de preluare a apelurilor. Suntem pregătiţi să acordăm asistenţă tehnică acolo unde se impune. Un aspect pozitiv confirmat în primul tur îl reprezintă semnătura preluată în format digital la secţiile de votare din străinătate, pentru că astfel s-a redus considerabil timpul de preluare a datelor alegătorilor. Avem, de asemenea, o colaborare directă cu Autoritatea Electorală Permanentă pentru a le semnala de urgenţă orice posibilă disfuncţionalitate şi pentru a lua măsurile adecvate.” a declarat prim-adjunctul directorului STS, general de brigadă ing. Ionel-Sorin Bălan.</p>
      <p>Echipamentele centrale de comunicaţii şi tehnologia informaţiei instalate pentru acest proces electoral sunt funcţionale şi au o disponibilitate de 100% din momentul punerii în funcţiune şi până în prezent, mai arată comunicatul Serviciului.</p>
      <p>Personalul specializat al STS asigură asistenţă tehnică pentru utilizarea echipamentelor din secţiile de votare şi consiliază operatorii de calculator cu privire la utilizarea tabletelor şi aplicaţia pentru verificarea dreptului de vot.</p>
      <p>În acest sens, au fost operaţionalizate 41 de centre de preluare a apelurilor, câte unul în fiecare judeţ şi unul pentru Bucureşti-lfov şi străinătate, care funcţionează 24 de ore din 24. În Centrul de preluare a apelurilor al STS din Bucureşti sunt peste 100 de operatori telefonici pregătiţi să acorde asistenţă tehnică pentru operatorii de calculator şi preşedinţii secţiilor de votare din Capitală şi din străinătate.</p>
      <p>Astfel, un operator de calculator sau un preşedinte al unei secţii de votare poate suna la Centrul de preluare a apelurilor al STS pentru a primi detalii tehnice despre funcţionalitatea aplicaţiilor sau pentru a lămuri aspecte legislative la nivelul birourilor electorale din ţară sau străinătate.</p>
      <p>„Pentru buna desfăşurare a procesului electoral, STS a configurat şi distribuit peste 25.300 de tablete atât în ţară, cât şi în străinătate. De asemenea, există şi o rezervă pe care o putem utiliza la nevoie. În străinătate sunt suficiente tablete, au fost distribuite între 4 şi 11 tablete pentru o secţie de votare”, mai precizează sursa citată.</p>
    </article>
  </body>
</html>