<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/23/leggi-notizia/argomenti/cronaca-1/articolo/processo-per-lomicidio-dellapicoltore-di-entracque-secondo-i-consulenti-delle-parti-giordana.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="Processo per l’omicidio dell’apicoltore di Entracque: secondo i consulenti delle parti Giordana morì per assideramento"/>
    <meta property="og:description" content="Pareri discordanti sulle concause: una caduta accidentale o un pestaggio?"/>
  </head>
  <body>
    <article>
      <h1>Processo per l’omicidio dell’apicoltore di Entracque: secondo i consulenti delle parti Giordana morì per assideramento</h1>
      <h2>Pareri discordanti sulle concause: una caduta accidentale o un pestaggio?</h2>
      <address><time datetime="2019-11-23T12:45:00+00:00">23 Nov 2019, 12:45</time> by <a rel="author">Monica Bruna</a></address>
      <p>Ieri è stato il giorno dei periti e consulenti delle parti nel processo in Corte d’Assise a Cuneo che vede imputati con l’accusa omicidio preterintenzionale S.G. e O.A., vicini di casa di Angelo Giordana, rinvenuto morto il 20 gennaio 2017 nella sua abitazione a “Tetti Dietro Colletto”, borgata isolata sopra Entracque.</p>
      <p>Secondo la ricostruzione della Procura, l’apicoltore 76enne sarebbe stata picchiato e colpito con un corpo contundente all’esterno della sua abitazione. L’uomo si sarebbe trascinato fino in casa, si sarebbe spogliato per togliersi i vestiti umidi e sporchi, restando completamente nudo. La morte sarebbe arrivata per assideramento dopo 48 ore.</p>
      <p>Dall’esame del cadavere non è arrivata una risposta certa sulle concause della morte. Anche se tutti concordano che il decesso sia conseguenza dell’assideramento.</p>
      <p>Per il consulente dei pm Chira Canepa e Carla Longo, Giordana sarebbe morto infatti per ipotermia. Il corpo presentava però numerose escoriazioni che “singolarmente” sarebbero anche potute derivare da cause accidentali, però “<i>io una persona che accidentalmente si provochi tutte quelle lesioni non l'ho mai vista: è più verosimile che ci sia stata una colluttazione”.</i></p>
      <p>Secondo l’altro consulente della procura <i>“non ci sono elementi probanti sulla natura della morte di Giordana”</i>. Il medico legale ha anche ipotizzato una caduta accidentale da una scala, dedotta dalle ferite alla testa che l’anziano si sarebbe procurato battendo contro un gradino di pietra.</p>
      <p>Per il perito incaricato dall’avvocato Vittorio Sommacal, difensore di O.A., è pacifico che l’apicoltore sia morto assiderato, mentre c’è da “discutere” sull’interpretazione delle lesioni: <i>“</i><i>Potrebbe essere </i><i>che sia </i><i>precipitato dalla scala e poi </i><i>si sia trascinato</i><i> fino in casa sanguinante. L’ecchimosi orbitale non deriva da nessun pugno ma è conseguenza dell’ecchimosi più profonda sulla fronte”</i></p>
      <p>“<i>Le </i><i>lesioni contusive riguarda</i><i>no</i><i> un’alta percentuale di ipotermie”</i>, ha sostenuto il consulente della difesa di S.G.</p>
      <p>Il processo è stato rinviato al 13 dicembre per l’esame degli imputati.</p>
    </article>
  </body>
</html>