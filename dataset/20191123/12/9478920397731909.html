<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/drasi-gia-tin-tin-pagkosmia-imera-exaleipsis-tis-vias-kata-ton-gynaikon-elas-kethi/"/>
    <meta property="og:site_name" content="ert.gr"/>
    <meta property="article:published_time" content="2019-11-23T12:56:42+00:00"/>
    <meta property="og:title" content="Δράση για την την Παγκόσμια Ημέρα Εξάλειψης της Βίας κατά των Γυναικών, ΕΛΑΣ ΚΕΘΙ"/>
    <meta property="og:description" content="Με πρωτοβουλία του Υπουργείου Προστασίας του Πολίτη και του Αρχηγείου της Ελληνικής Αστυνομίας και με αφορμή την Παγκόσμια Ημέρα Εξάλειψης της Βίας κατά των Γυναικών (25η Νοεμβρίου), διοργανώθηκε κοινή δράση, σε συνεργασία με τη Γενική Γραμματεία Οικογενειακής Πολιτικής &amp; Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ)."/>
  </head>
  <body>
    <article>
      <h1>Δράση για την την Παγκόσμια Ημέρα Εξάλειψης της Βίας κατά των Γυναικών, ΕΛΑΣ ΚΕΘΙ</h1>
      <address><time datetime="2019-11-23T12:56:42+00:00">23 Nov 2019, 12:56</time> by <a rel="author">Βασιλική Μαχαίρα</a></address>
      <p>Με πρωτοβουλία του Υπουργείου Προστασίας του Πολίτη και του Αρχηγείου της Ελληνικής Αστυνομίας και με αφορμή την Παγκόσμια Ημέρα Εξάλειψης της Βίας κατά των Γυναικών (25η Νοεμβρίου), διοργανώθηκε κοινή δράση, σε συνεργασία με τη Γενική Γραμματεία Οικογενειακής Πολιτικής &amp; Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ).</p>
      <figure>
        <img src="https://www.ert.gr/wp-content/uploads/2019/11/%CE%95%CE%9B%CE%91%CE%A3-%CE%9A%CE%95%CE%98%CE%99-1.jpg"/>
      </figure>
      <p>Στο πλαίσιο της δράσης αυτής, προσωπικό της Ελληνικής Αστυνομίας διένειμε σήμερα-23-11-2019 Σάββατο-στην κεντρική πλατεία σχετικό έντυπο ενημερωτικό υλικό, κατά τις ώρες 11.00 – 13.00.</p>
      <figure>
        <img src="https://www.ert.gr/wp-content/uploads/2019/11/%CE%95%CE%9B%CE%91%CE%A3-%CE%9A%CE%95%CE%98%CE%99-2.jpg"/>
      </figure>
      <p>Σκοπός της κοινής δράσης είναι η διαμόρφωση ενός πλαισίου ολοκληρωμένης ενημέρωσης των πολιτών, που αποσκοπεί στην πρόληψη αλλά και την αντιμετώπιση της βίας κατά των γυναικών. Οι πολίτες θα έχουν, επίσης, την ευκαιρία να ενημερωθούν σχετικά με το ρόλο των νέων Υπηρεσιών Αντιμετώπισης της Ενδοοικογενειακής Βίας της Ελληνικής Αστυνομίας.</p>
      <figure>
        <img src="https://www.ert.gr/wp-content/uploads/2019/11/%CE%95%CE%9B%CE%91%CE%A3-%CE%9A%CE%95%CE%98%CE%99-3.jpg"/>
      </figure>
      <p>Υπενθυμίζεται πως από την πρώτη Νοέμβρη στην Ελληνική Αστυνομία ξεκίνησε η λειτουργία των Υπηρεσιών Αντιμετώπισης Ενδοοικογενειακής Βίας για την αρτιότερη και εξειδικευμένη διαχείριση του φαινομένου.<br/>Σε ολόκληρη την Ελλάδα οι δομές αυτές ξεπερνούν τις 70, ενώ σε επίπεδο ΑΜ-Θ είναι 7.</p>
      <p>Σε δηλώσεις του ο προϊστάμενος του Γραφείου Τύπου της Ελληνικής Αστυνομίας της Γενικής Αστυνομικής Διεύθυνσης ΑΜ-Θ, Αναστάσιος Τσιπλάκης, κάλεσε τις γυναίκες που υπόκεινται σε βία, αλλά και τον κοινωνικό περίγυρο, που γνωρίζει για περιστατικά ενδοοικογενειακής βίας, να μην διστάζει να το αναφέρει στη νέα υπηρεσία, καλώντας το 100 και το 13500 τη γραμμή επικοινωνίας του Υπουργείου Εσωτερικών.<br/>Σύμφωνα με πληροφορίες από το 2013 και μετά υπάρχει μια αυξανόμενη τάση περιστατικών με ενδοοικογενειακή βία, η οποία αναφέρεται πια με θύματα γυναίκες. Αξίζει να σημειωθεί πως σε πανελλήνιο επίπεδο το 66% των περιστατικών αυτών αφορούν σε κακοποίηση γυναικών και το υπόλοιπο ποσοστό αφορά και άλλα κρούσματα βίας σε άνδρες, σε ανηλίκους και υπερήλικες.<br/>Από το Συμβουλευτικό Κέντρο Κομοτηνής του Κέντρου Ερευνών για θέματα Ισότητας-ΚΕΘΙ-, στο πλαίσιο της 25ης Νοέμβρη, Παγκόσμιας Ημέρα για την Εξάλειψη της Βίας κατά των Γυναικών γνωστοποιήθηκε πως σε συνεργασία με τον Ξενώνα Φιλοξενίας Γυναικών Θυμάτων Βίας του Δήμου Κομοτηνής θα πραγματοποιήσουν Ανοιχτή Εκδήλωση με σκοπό την ενημέρωση και την ευαισθητοποίηση των πολιτών στην κεντρική πλατεία Κομοτηνής τη Δευτέρα 25 Νοεμβρίου από τις 10.00 έως τις 14.00.</p>
      <p>Μετά την δύση του ηλίου και με την στήριξη του Δήμου θα φωταγωγηθεί το Δημαρχείο Κομοτηνής σε πορτοκαλί χρώμα.<br/>Το Συμβουλευτικό Κέντρο Κομοτηνής εντάσσεται στις υποστηρικτικές δομές του Δικτύου για την πρόληψη και την αντιμετώπιση της βίας κατά των γυναικών της Γενικής Γραμματείας Οικογενειακής Πολιτικής και Ισότητας των Φύλων (ΓΓΟΠΙΦ) του Υπουργείου Εργασίας και Κοινωνικών Υποθέσεων και συγχρηματοδοτείται από την Ελλάδα και την Ευρωπαϊκή Ένωση στο πλαίσιο του ΠΕΠ Θεσσαλίας 2014-2020.</p>
      <p>
        <b>Δράση και από το Κέντρο Ευρωπαϊκής Πληροφόρησης για την Παγκόσμια ημέρα εξάλειψης της Βιας κατά των Γυναικών</b>
      </p>
      <p>Το κέντρο Ευρωπαϊκής Πληροφόρησης Κομοτηνής, δεν θα μπορούσε να λείπει από τις εκδηλώσεις για την παγκόσμια ημέρα εξάλειψης της βίας κατά των Γυναικών.<br/>το Κέντρο Ευρωπαϊκής Πληροφόρησης Europe Direct Κομοτηνής και οι εθελοντικές του ομάδες «Ανθρώπινα Δικαιώματα και Δικαιώματα του Παιδιού» και «Ευαισθητοποίησης για Κοινωνικά Θέματα», με την συνεργασία του Δημόσιου ΙΕΚ Κομοτηνής και συγκεκριμένα το τμήμα «τεχνικός Αισθητικής Τέχνης και Μακιγιάζ», θα πραγματοποιήσουν street action την Δευτέρα 25 Νοεμβρίου 2019 και ώρα 14.00 στην Κεντρική Πλατεία Κομοτηνής. Οι δράσεις, τις οποίες προετοίμασαν οι εθελοντές, θα περιλαμβάνουν θεατρικό δρώμενο με θέμα την βία (σωματική, λεκτική, ψυχολογική), που αντιμετωπίζουν οι γυναίκες σε διάφορους τομείς της προσωπικής, κοινωνικής και επαγγελματικής τους ζωής, βιωματικές δραστηριότητες στις οποίες θα έχουν την δυνατότητα να συμμετέχουν πολίτες, ενώ παράλληλα θα μοιράζουν ενημερωτικό υλικό, το οποίο οι ίδιοι επιμελήθηκαν.<br/>Η Γενική Συνέλευση του ΟΗΕ, με απόφασή της στις 17 Δεκεμβρίου 1999, ανακήρυξε την 25η Νοεμβρίου ως Διεθνή Ημέρα για την Εξάλειψη της Βίας κατά των Γυναικών για να αναδείξει ένα σημαντικό πρόβλημα με παγκόσμια διάσταση. Η Ημέρα αυτή είχε καθιερωθεί ήδη από το 1981 από γυναικείες οργανώσεις, σε ανάμνηση της φρικτής δολοφονίας των τριών αδελφών Μιραμπάλ, πολιτικών αγωνιστριών από την Δομινικανή Δημοκρατία, με διαταγή του δικτάτορα Τρουχίλο στις 25 Νοεμβρίου 1960. Σύμφωνα με τις πιο πρόσφατες στατιστικές της ΕΕ, μία στις τέσσερις Ελληνίδες άνω των 15 έχει βιώσει σωματική ή σεξουαλική βία τουλάχιστον μια φορά στη ζωή της. Είναι ενδεικτικό ότι σύμφωνα με μελέτες το 21,3% των Ελληνίδων βιώνουν περιστατικά σωματικής ή σεξουαλικής βίας αλλά δεν το αναφέρουν, ποσοστό που είναι κατά 10 μονάδες πάνω από το μέσο όρο της ΕΕ (Ινστιτούτο Ισότητας της ΕΕ, 2017)</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/anakyklosi-ilektrikon-kai-ilektronikon-syskeyon-kai-ypo-vrochin/"/>
        <a href="https://www.ert.gr/perifereiakoi-stathmoi/komotini/magda-giamoystari-kai-elena-rofaela-se-sismanogleio-nosokomeio-komotinis-kai-xanthis/"/>
        <a href="https://www.ert.gr/perifereiakoi-stathmoi/komotini/komotini-amesi-paremvasi-e-stylianidi-gia-ta-themata-dikaiosynis-sto-nomo-rodopis/"/>
        <a href="https://www.ert.gr/dimosio-vima/arthrografia/alithini-via/"/>
        <a href="https://www.ert.gr/perifereiakoi-stathmoi/komotini/komotini-tis-tetartes-pame-akadimia/"/>
        <a href="https://www.ert.gr/perifereiakoi-stathmoi/komotini/koinonika-ypostirizomeni-georgia-kygeo-i-trofi-soy-sta-cheria-soy-enimerotiki-ekdilosi-tin-1i-dekemvri/"/>
      </related>
    </article>
  </body>
</html>