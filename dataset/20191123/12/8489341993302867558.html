<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806783/%D9%88%D8%A7%DA%A9%D9%86%D8%B4-%D9%85%D8%AF%DB%8C%D8%B1-%D8%B9%D8%A7%D9%85%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D9%BE%DB%8C%D8%B4%D9%86%D9%87%D8%A7%D8%AF-%D8%A7%D8%B1%D9%88%D9%BE%D8%A7%DB%8C%DB%8C-%D8%A8%DB%8C%D8%B1%D8%A7%D9%86%D9%88%D9%86%D8%AF-%D9%81%DB%8C%D9%84%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:15:00+00:00"/>
    <meta property="og:title" content="واکنش مدیر عامل پرسپولیس به پیشنهاد اروپایی بیرانوند + فیلم"/>
    <meta property="og:description" content="محمدحسن انصاری‌فرد مدیرعامل باشگاه پرسپولیس پس از جلسه با کالدرون درباره شرایط پرسپولیس توضیحاتی را ارائه کرد."/>
  </head>
  <body>
    <article>
      <h1>واکنش مدیر عامل پرسپولیس به پیشنهاد اروپایی بیرانوند + فیلم</h1>
      <h2>محمدحسن انصاری‌فرد مدیرعامل باشگاه پرسپولیس پس از جلسه با کالدرون درباره شرایط پرسپولیس توضیحاتی را ارائه کرد.</h2>
      <address>
        <time datetime="2019-11-23T12:15:00+00:00">23 Nov 2019, 12:15</time>
      </address>
      <p>به گزارش گروه ورزشی خبرگزاری دانشجو، محمدحسن انصاری‌فرد در مورد جلسه صبح امروز با گابریل کالدرون سرمربی پرسپولیس پس از شکست برابر نفت مسجد سلیمان در هفته یازدهم لیگ برتر گفت: صحبت‌های خوبی با سرمربی تیم انجام دادیم و همه دست به دست هم خواهیم داد تا در مسابقات پیش رو به ویژه دیدار حساس با صنعت نفت آبادان در جام حذفی موفق ظاهر شویم.</p>
      <p>وی در رابطه با انتخاب جایگزین جونیور براندائو مهاجم برزیلی افزود: در این زمینه سه مهاجم تراز اول دنیا را به کالدرون معرفی کردیم و قرار است این مربی در این زمینه نظر  خود را به ما اعلام کند. البته نظر من این است که مشکل تیم در بخش گلزنی به زودی برطرف خواهد شد.</p>
      <p>مدیرعامل پرسپولیس اضافه کرد: از طرفی علی علیپور سابقه آقای گلی لیگ را دارد و با توجه به موقعیت‌های خطرناکی که در هر بازی به روی دروازه حریفان خلق می‌کنیم، ‌ خوشبین هستم که به زودی این مشکل برطرف شود.</p>
      <p>انصاری‌فرد در مورد بحث حضور علیرضا بیرانوند در تیم گیمارش پرتغال خاطرنشان کرد: در ابتدای فصل پیشنهادهای زیادی برای علیرضا بیرانوند آمده بود اما الان از این تیم پرتغالی هیچ پیشنهادی به دست ما نرسیده و نمی‌دانم این اخبار چگونه مطرح می‌شود.</p>
      <p>وی در مورد تاخیر بشار رسن در بازگشت به تهران از اردوی تیم ملی عراق هم گفت: این بازیکن قول داده که به زودی به تهران بیاید چرا که مشکل پاسپورت داشته و همین موضوع موجب شده تا این تاخیر در حضور او به تهران به وجود بیاید.</p>
      <p>وی درباره زمان بازگشت بشار رسن یادآور شد: او مشکل پاسپورت داشت که قول داده است فردا یکشنبه به تهران بیاید. به هر حال بازیکن تیم ملی عراق است و در بازی های رسمی باید به اردوهای این تیم برود.</p>
    </article>
  </body>
</html>