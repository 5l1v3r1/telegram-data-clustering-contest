<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641529/%DB%B1%DB%B9-%D8%B3%D8%A7%D9%84-%D8%AD%D8%A8%D8%B3-%D8%A8%D8%B1%D8%A7%DB%8C-%D9%85%D8%A7%D9%85%D9%88%D8%B1-%D8%B3%D8%A7%D8%A8%D9%82-%D8%B3%DB%8C%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T12:58:00+00:00"/>
    <meta property="og:title" content="۱۹ سال حبس برای مامور سابق سیا"/>
    <meta property="og:description" content="دادستان‌های فدرال اعلام کردند، افسر سابق سازمان اطلاعات و جاسوسی آمریکا (سیا) که در ماه مه به جاسوسی برای چین متهم شد."/>
  </head>
  <body>
    <article>
      <h1>
        <a href="https://www.bultannews.com/fa/news/641529/%DB%B1%DB%B9-%D8%B3%D8%A7%D9%84-%D8%AD%D8%A8%D8%B3-%D8%A8%D8%B1%D8%A7%DB%8C-%D9%85%D8%A7%D9%85%D9%88%D8%B1-%D8%B3%D8%A7%D8%A8%D9%82-%D8%B3%DB%8C%D8%A7">۱۹ سال حبس برای مامور سابق سیا</a>
      </h1>
      <h2>دادستان‌های فدرال اعلام کردند، افسر سابق سازمان اطلاعات و جاسوسی آمریکا (سیا) که در ماه مه به جاسوسی برای چین متهم شد.</h2>
      <address><time datetime="2019-11-23T12:58:00+00:00">23 Nov 2019, 12:58</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جری چوآن شینگ لی ۵۵ ساله در سال ۲۰۰۷ میلادی از <b>سازمان سیا خارج</b> و به هنگ‌کنگ نقل مکان کرد. چند سال بعد یعنی در سال ۲۰۱۰ میلادی دو<b> افسر اطلاعاتی</b> چینی به وی نزدیک شده و پیشنهاد دادند که اگر اطلاعاتی را که به عنوان افسر سازمان سیا دارد در اختیار آنها بگذارد، آنها نیز در عوض ۱۰۰ هزار دلار به وی می دهند و تا آخر عمر از وی مراقبت خواهند کرد.</p>
      <p>متعاقبا، صدها هزار دلار بین سال‌های ۲۰۱۰ تا ۲۰۱۳ میلادی به حساب شخصی لی در ازای خدماتش واریز شد.</p>
      <p>ترویلیگر، دادستان دادگاه ناحیه‌ای آمریکا برای منطقه شرقی ویرجینیا در بیانیه‌ای گفت: لی به جای مسئولیت‌پذیر بودن و احترام گذاشتن به تعهدش برای عدم افشای اطلاعات دفاعی ملی، کشورش را فروخت، توطئه کرد تا به جاسوسی برای یک دولت خارجی تبدیل شود و سپس مرتبا به بازرسان درباره رفتارش دروغ گفت.</p>
      <p>براساس گزارش وزارت دادگستری آمریکا، اف‌بی‌آی در اوت سال ۲۰۱۲ میلادی اتاق هتل لی در هانوی را بازرسی کرد و یک کتاب آدرس و دفتر برنامه‌ریزی روزانه را پیدا کرد که شامل یادداشت‌های دستی بود که وی قبل از سال ۲۰۰۴ میلادی در زمانی که به عنوان یکی از افسران سیا خدمت می‌کرده، نوشته بود.</p>
      <p>این یادداشت ها شامل اطلاعات بسیار حساس از جمله اسامی، اموال و دارایی‌های سازمان سیا، مکان‌های جلسات، شماره‌ تلفن‌ها و جزئیات مربوط به تاسیسات مخفی سیا بود.</p>
      <p>لی هنگامی که با اف‌بی‌آی رو به رو شده بود در این باره دروغ گفته بود. لی در مه سال جاری میلادی به خاطر توطئه برای انتقال اطلاعات دفاعی-امنیتی ملی با هدف کمک به یک دولتی خارجی گناهکار شناخته شد.</p>
    </article>
  </body>
</html>