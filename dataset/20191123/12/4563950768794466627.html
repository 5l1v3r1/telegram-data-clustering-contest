<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50922"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-23T12:11:00+00:00"/>
    <meta property="og:title" content="รปช.ต้อนรับอบอุ่น'หมอวรงค์'บอกรู้อย่างนี้มาตั้งนานแล้ว-เปิดหมดเปลือกเบื้องหลังทิ้งปชป."/>
    <meta property="og:description" content="เมื่อเวลา 10.00 น. ที่อาคาร ทู แปซิฟิคเพลสเพลส พรรครวมพลังประชาชาติไทย(รปช.) จัดงานต้อนรับนพ.วรงค์ เดชกิจวิกรม อดีตส.ส.พิษณุโลก พรรคประชาธิปัตย์ ภายหลัง"/>
  </head>
  <body>
    <article>
      <h1>รปช.ต้อนรับอบอุ่น'หมอวรงค์'บอกรู้อย่างนี้มาตั้งนานแล้ว-เปิดหมดเปลือกเบื้องหลังทิ้งปชป.</h1>
      <address>
        <time datetime="2019-11-23T12:11:00+00:00">23 Nov 2019, 12:11</time>
      </address>
      <p>23 พ.ย 62 - เมื่อเวลา 10.00 น. ที่อาคาร ทู แปซิฟิคเพลสเพลส พรรครวมพลังประชาชาติไทย(รปช.) จัดงานต้อนรับนพ.วรงค์ เดชกิจวิกรม อดีตส.ส.พิษณุโลก พรรคประชาธิปัตย์ ภายหลังจากที่ได้ยื่นหนังสือลาออกจากสมาชิกพรรคประชาธิปัตย์ และมาสมัครเป็นสมาชิกพรรครปช. แทน</p>
      <p>โดย นพ.วรงค์ กล่าวว่าตนรู้สึกอบอุ่นคิดไม่ถึงว่าพรรคจะจัดต้อนรับอบอุ่นมาก ถ้ารู้ว่าอบอุ่นมากขนาดนี้อาจจะมาเร็วกว่านี้ หลังการเลือกตั้งเสร็จสิ้น เราได้เห็นพัฒนาการปัญหาของประเทศและเวลานี้ภารกิจเรื่องโครงการรับจำนำข้าวของตนก็จบบริบรูณ์ แต่ยังเห็นว่าการเมืองเวลานี้เปลี่ยนไปเยอะมากที่ผ่านมาเป็นการต่อสู้กับระบบทักษิณแต่ปัจจุบันเปลี่ยนไปว่าเราต้องต่อสู้กับการทุจริตในเชิงนโยบาย ซึ่งตนรู้สึกว่ามันอันตรายมาก จะให้นั่งอยู่เฉยๆ ตนทำไม่ได้  </p>
      <p>"ดังนั้นผมจึงตัดสินใจไปพบกับนายชวน เล่าให้ฟังว่าวันนี้การเมืองเปลี่ยนไปโดยเกิดจากปัญหาในสภา เกิดลัทธิชังชาติที่กำลังปลูกฝังเยาวชนของเราให้เดินผิดทาง และเวลานี้การเมืองไม่ได้เกิดจาก 2 พรรคใหญ่แต่มีการเปลี่ยนไปเป็นกลุ่มการเมืองฝั่งเขาฝั่งเรา ซึ่งผมยังบอกกับนายชวนตรงๆว่า ยังรักและผูกพันกับพรรคปชป.วันนี้พรรคทำเพื่อประโยชน์ของประชาชนได้ดีมาก แต่สไตล์ของผมไม่เหมาะกับงานแบบนี้ แต่เหมาะกับพวกชังชาติ พอดีได้กับการทาบทามจากนายสุเทพ จึงรู้สึกว่ามาอยู่ที่นี่น่าจะช่วยประเทศชาติได้เยอะกว่า ผมจึงตอบรับและมาอยู่กับพรรครปช." </p>
      <p>ส่วนที่สื่อหลายสำนักระบุว่าการมาอยู่พรรครปช.มีการต่อรองตำแหน่งนพ.วรงค์ กล่าวว่า ไม่มีการต่อรองตำแหน่งสักตำแหน่ง และไม่มีการขัดแย่งกับพรรคปชป. ซึ่งตนยังบอกกับพรรคปชป.ด้วยว่าวันนี้พวกเราต้องไม่ทะเลาะกัน อาจขัดใจกันบางก็ต้องอดทนไว้ และทุกอย่างก็จะก้าวไปได้ด้วยดี</p>
      <p>“พรรครปช.เหมาะสมกับตัวตนของผมในการทำงานการเมือง แต่ยืนยันว่าลำพังผม หัวหน้าพรรค เลขาธิการพรรค คงไม่พอเราต้องการประชาชน ดังนั้นถ้าเราต้องการให้ประเทศเดินหน้าไปด้วยดี ทุกคนก็ต้องมาร่วมกับผม”นพ.วรงค์ กล่าว</p>
      <p>เมื่อถามว่างานที่นพ.วรงค์ได้รับมอบหมายคืองานด้านการตั้งสาขาพรรค เป็นไปได้หรือไม่ว่าจะได้รับตำแหน่งเลขาธิการพรรค  นายสุเทพ กล่าวว่า  นายทวีศักดิ์ยังเป็นเลขาธิการพรรคนครบสี่ปี จนกว่าจะมีการประชุมสมัชชาใหญ่ของพรรค ดังนั้น ยากมากที่นพ.วรงค์จะได้เป็นเลขาธิการพรรค และพรรคนี้เป็นของประชาชน และไม่ใช่ของลุงกำนัน ส่วนจะตั้งเป็นประธานคณะยุทธศาสตร์หรือไม่นั้น พรรคเราไม่นิยมเลียนแบบพรรคอื่น</p>
      <p>เมื่อถามว่าจะมีเพื่อนส.ส.ประชาธิปัตย์ย้ายมาด้วยหรือไม่ นพ.วรงค์ กล่าวว่า เชื่อว่าเพื่อนส.ส.จับตาดูอยู่ว่ามาแล้วทำประโยชน์ให้ส่วนร่วมได้หรือไม่ ถ้าได้ก็อาจจะตามมา ในทางกลับกันหากทำอะไรไม่ได้ก็ไม่มา</p>
      <p>ถามย้ำว่าตอบแบบแบ่งรับแบ่งสู้แสดงว่าจะมีเพื่อนส.ส.จากพรรคประชาธิปัตย์มาแน่นอน ใช่หรือไม่  สมาชิกรปช.กล่าวว่า ไม่ๆๆ ตอบตามหลักการ ถ้าทำได้ดี เชื่อว่าเพื่อนของตนจะมาร่วม</p>
      <p>เมื่อถามถึงโอกาสที่จะเข้าไปทำงานสภาในฐานะคนนอก เป็นคณะกรรมาธิการวิสามัญ หรือไม่ นพ.วรงค์ กล่าวว่า ไม่เคยคิดทำงานในสภา การทำสาขาพรรคต้องไปเยี่ยมภาคประชาชน ยืนยันตอนนี้ยังไม่มีความคิดจะไปทำงานในสภา</p>
      <p>ถามถึงวิธีการต่อสู้กับกลุ่มชังชาติ นพ.วรงค์ ชี้แจงว่า  เราจะไม่ใช้กำลังสู้กับพวกเขา แต่เราใช้สมอง ใช้ความรู้ และความจริงในการต่อสู้.<br/> <br/> </p>
    </article>
  </body>
</html>