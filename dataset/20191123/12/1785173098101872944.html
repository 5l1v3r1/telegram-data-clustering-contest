<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/peste-780-de-persoane-semnalate-in-sistemul-informatic-schengen-gasite-de-politistii-romani-si-partenerii-lor-straini-in-ultima-saptamana-1922400023062019111219178273"/>
    <meta property="og:site_name" content="News.ro"/>
    <meta property="article:published_time" content="2019-11-23T12:00:06+00:00"/>
    <meta property="og:title" content="Peste 780 de persoane semnalate în Sistemul Informatic Schengen, găsite de poliţiştii români şi partenerii lor străini în ultima săptămână"/>
    <meta property="og:description" content="Poliţiştii români şi partenerii din statele membre Schengen au găsit, în ultima săptămână, peste 780 de persoane şi 61 de autovehicule care erau semnalate în Sistemul Informatic Schengen."/>
  </head>
  <body>
    <article>
      <h1>Peste 780 de persoane semnalate în Sistemul Informatic Schengen, găsite de poliţiştii români şi partenerii lor străini în ultima săptămână</h1>
      <address><time datetime="2019-11-23T12:00:06+00:00">23 Nov 2019, 12:00</time> by <a rel="author">News.ro</a></address>
      <p>
        <b>Poliţiştii români şi partenerii din statele membre Schengen au găsit, în ultima săptămână, peste 780 de persoane şi 61 de autovehicule care erau semnalate în Sistemul Informatic Schengen.</b>
      </p>
      <p>Conform Poliţiei Române, în perioada 15 - 22 noiembrie, au fost localizate, pe teritoriul ţării noastre, 558 de persoane care fac obiectul unor semnalări în Sistemul Informatic Schengen (SIS), în urma schimbului suplimentar de informaţii prin intermediul Biroului SIRENE din cadrul Centrului de Cooperare Poliţienească Internaţională - Inspectoratul General al Poliţiei Române.</p>
      <p>Totodată, poliţiştii români au pus în aplicare 19 mandate europene de arestare, au găsit 58 de persoane semnalate de statele membre ca având refuzul intrării sau şederii pe teritoriul Schengen, 305 persoane care erau căutate în vederea participării la o procedură judiciară şi 8 persoane care erau semnalate ca dispărute de partenerii din statele Schengen.</p>
      <p>De asemenea, de pe teritoriul României, au fost ridicate 26 de documente şi au fost găsite 56 de autovehicule şi o plăcuţă de înmatricularece erau căutate de partenerii din Spaţiul Schengen, pentru a fi confiscate sau folosite ca probe în cadrul procedurilor judiciare.</p>
      <p>Totodată, 228 de persoane căutate de autorităţile române au fost identificate de partenerii străini pe teritoriul lor, în urma schimbului de informaţii prin intermediul Biroului SIRENE din cadrul Centrului de Cooperare Poliţienească Internaţională – Inspectoratul General al Poliţiei Române.</p>
      <p>Dintre acestea, 28 erau urmărite de Poliţia Română în baza unor mandate europene de arestare, 24 erau semnalate de statele membre ca având refuzul intrării sau şederii pe teritoriul Schengen, alte 22 de persoane erau căutate pentru participarea la o procedură judiciară, iar 6 erau semnalate dispărute de autorităţile române.</p>
      <p>De asemenea, partenerii străini au identificat pe teritoriul lor 5 autovehicule şi 7 documente căutate de autorităţile române în vederea indisponibilizării sau pentru a fi folosite ca probe în cadrul procedurilor penale.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>