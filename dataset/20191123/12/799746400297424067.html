<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103407/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T12:11:20+00:00"/>
    <meta property="og:title" content="В розслідуванні Іспанії щодо російських шпигунів фігурує громадянин України - ЗМІ"/>
    <meta property="og:description" content="Розслідування іспанського суду щодо втручання російських спецслужб у події довкола спроби проголошення незалежності Каталонії стосується діяльності громадянина України та громадянина Росії, заарештованих торік 4 жовтня у провінції Жирона. "/>
  </head>
  <body>
    <article>
      <h1>В розслідуванні Іспанії щодо російських шпигунів фігурує громадянин України - ЗМІ</h1>
      <address>
        <time datetime="2019-11-23T12:11:20+00:00">23 Nov 2019, 12:11</time>
      </address>
      <p>Розслідування іспанського суду щодо втручання російських спецслужб у події довкола спроби проголошення незалежності Каталонії стосується діяльності громадянина України та громадянина Росії, заарештованих торік 4 жовтня у провінції Жирона. </p>
      <p>Як пише "Європейська правда", про це йдеться у публікації іспанського видання <a href="https://www.elmundo.es/">El Mundo</a>. </p>
      <p>Обох чоловіків затримали, коли вони їхали трасою AP-7 у напрямку Франції на зареєстрованому в Білорусі "Мерседесі". Представники цивільної гвардії під час огляду авто виявили російську гранату M-75, яка "була в ідеальному стані". </p>
      <p>Національний суд пов'язує обох затриманих, щодо одного з яких є ордер на арешт, але під іншою особою, зі старшим офіцером російської військової розвідки (ГРУ) Денисом Сергєєвим, стосовно якого також ведеться розслідування. </p>
      <p>Розслідувачі Bellingcat встановили, що Сергєєв відвідував Барселону щонайменше два рази під іменем Сергєя Федотова, одного разу - за три дні до референдуму про незалежність Каталонії.  </p>
      <p>"Федотова" називають службовцем елітного військового підрозділу 29155, який західні спецслужби неодноразово звинувачували в дестабілізації в Європі. </p>
      <p>Ця група російської військової розвідки почала комп'ютерні атаки напередодні референдуму, стверджується в публікації. Слідчі підозрюють, що її члени мали зв'язок з російськими хакерами, які допомагали підтримувати активність сайтів в день референдуму, який Мадрид вважає незаконним.</p>
      <p>Різні джерела видання кажуть, що хоча <a href="https://www.eurointegration.com.ua/news/2019/11/21/7103322/"><b>розслідування в Національному суді</b></a> почалося чотири місяці тому, зараз слідство прагне з'ясувати реальні масштаби діяльності російських шпигунів і ступеня їх проникнення в процеси навколо каталонської незалежності. Слідчі працюють з кількома гіпотезами і не виключають, що існують зв'язки між лідерами каталонських сепаратистів і російськими шпигунами.</p>
      <related>
        <a href="https://www.eurointegration.com.ua/news/2019/11/23/7103405/"/>
        <a href="https://www.eurointegration.com.ua/news/2019/11/21/7103322/"/>
      </related>
    </article>
  </body>
</html>