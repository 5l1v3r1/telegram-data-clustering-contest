<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/sbirka-potravin-cesko-charita_1911231245_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="Do potravinové sbírky se zapojilo 750 obchodů. Košíky pro potřebné se plní od sobotního rána"/>
    <meta property="og:description" content="Třeba v Ledči nad Sázavou se košík, do kterého mohou lidé své příspěvky odevzdávat, začal plnit už osm minut po zahájení sbírky."/>
  </head>
  <body>
    <article>
      <h1>Do potravinové sbírky se zapojilo 750 obchodů. Košíky pro potřebné se plní od sobotního rána</h1>
      <address><time datetime="2019-11-23T12:45:00+00:00">23 Nov 2019, 12:45</time> by <a rel="author">Patricie Strouhalová, Milan Soldán, Hana Florianová</a></address>
      <p>
        <b>V osm ráno odstartovalo v Česku další kolo velké potravinové sbírky. Lidé můžou odevzdat zakoupené potraviny nebo drogerii a pomoct tak například rodičům samoživitelům, opuštěným seniorům nebo rodinám v nouzi. Sbírka se letos poprvé koná dvakrát za rok. Celkem se do sbírky zapojilo 750 obchodů po celém Česku a lidé mohou přispět až do sobotních 18.00.</b>
      </p>
      <p>O sbírku je podle dostupných informací velký zájem. Například v Ledči nad Sázavou se košík, do kterého mohou lidé své příspěvky odevzdávat, začal plnit už osm minut po zahájení sbírky. První košík zákazníci obchodu, ve kterém byl reportér Radiožurnálu, naplnili během několika málo desítek minut.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/potravinova-sbirka-jidlo-charita-nakup_1905191805_kro"/>
      </related>
      <p>Z Ledče nad Sázavou potom košíky potravin a dalšího zboží organizátoři převezou do skladu pro Vysočinu. V regionu se zapojilo celkem osmnáct obchodů.</p>
      <p>Potraviny se sbírají i v sousedním Jihomoravském kraji. V jednom brněnském obchodě například zákaznice do sbírky věnovala celý nákup.</p>
      <p>Kromě potravin lidé přispívají do sbírky drogistickým zbožím. Košíky plní zejména toaletní papír nebo mýdlo. Z potravin jsou nejčastějšími dary těstoviny, rýže nebo konzervy.</p>
      <h3>Inspirace pro ostatní</h3>
      <p>„Myslím si, že si stojíme velmi dobře. Získali jsme státní dotace a potravinové banky se velmi rozvinuly. Dalším impulsem byla novela zákona o potravinách a řetězce dostaly povinnost nám potraviny darovat,“ říká pro Radiožurnál ředitelka České federace potravinových bank Veronika Láchová.</p>
      <p>Česko je podle ní v tomto ohledu inspirací pro řadu evropských zemí, zejména na východě kontinentu. „Jezdí se k nám dívat ale i kolegové z Řecka,“ dodává. Láchová ale dodává, že například na Slovensku banky spolupracují přímo s producenty potravin, nikoliv řetězci. „Zatímco mi počítáme kila, oni počítají palety.“</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/potravinova-sbirka-obchody-jidlo-charita_1905181937_kro"/>
      </related>
      <p>Zájem o spolupráci s producenty potravin a zemědělci mají potravinové banky podle Láchové i v Česku. Spolupráci v obdobné míře se ale zatím navázat nepodařilo. „Občas se někdo objeví, kdo s námi chce spolupracovat. Rádi bychom, kdyby toho ale bylo více. Snažíme se na tom pracovat,“ říká.</p>
      <p>Pomoc má podle Láchové i relativně nové logistické centrum, které mají potravinové banky k dispozici. „Umožní nám pracovat s opravdu velkým množstvím potravin,“ dodává.</p>
      <related>
        <h4>Související články</h4>
        <a href="https://www.irozhlas.cz/ekonomika/csu-ceny-potravin-prumerne-ceny-nakup-ovoce-zelenina_1908250922_nkr"/>
        <a href="https://www.irozhlas.cz/ekonomika/ovoce-zelenina-rohlik-kosik-sklizen-lokalni-eshop-potraviny-slevy-akce_1906191002_och"/>
      </related>
    </article>
  </body>
</html>