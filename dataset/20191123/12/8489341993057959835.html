<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806802/%D8%AD%D9%85%D8%A7%DB%8C%D8%AA-%D8%AD%D8%B2%D8%A8-%D8%A7%D9%84%D8%AF%D8%B9%D9%88%D9%87-%D8%A7%D8%B2-%D8%A8%DB%8C%D8%A7%D9%86%DB%8C%D9%87-%D9%86%D9%85%D8%A7%DB%8C%D9%86%D8%AF%D9%87-%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:02:00+00:00"/>
    <meta property="og:title" content="حمایت حزب الدعوه از بیانیه نماینده آیت‌الله سیستانی"/>
    <meta property="og:description" content="حزب «الدعوه الاسلامیه» عراق رهنمود‌های مرجعیت دینی این کشور را تنها راه برون‌رفت امن از بحران این کشور عنوان کرد."/>
  </head>
  <body>
    <article>
      <h1>حمایت حزب الدعوه از بیانیه نماینده آیت‌الله سیستانی</h1>
      <h2>حزب «الدعوه الاسلامیه» عراق رهنمود‌های مرجعیت دینی این کشور را تنها راه برون‌رفت امن از بحران این کشور عنوان کرد.</h2>
      <address>
        <time datetime="2019-11-23T12:02:00+00:00">23 Nov 2019, 12:02</time>
      </address>
      <p>به گزارش گروه بین‌الملل خبرگزاری دانشجو، حزب «الدعوه الاسلامیه» عراق از بیانیه نماینده آیت الله سید علی سیستانی مرجع عالیقدر شیعیان در این کشور اعلام حمایت کرد.<br/><br/>این حزب با انتشار بیانیه‌ای، اعلام کرد: «بار دیگر تأکید می‌کنیم که به رهنمود‌های ارزشمند مرجعیت عالی دینی پایبندیم... [رهنمودهایی]که برون‌رفت امن از بحرانی است که عراق با آن مواجه است».<br/><br/>شبکه خبری «رووداو» به نقل از این حزب گزارش داد که الدعوه، حامی تسریع در تدوین قانون انتخاباتی عادلانه است که مانع از سیطره یک گروه بر پارلمان آتی عراق شود و زمینه را برای سایر فراکسیون‌ها که نماینده واقعی ملت عراق هستند، فراهم کند.<br/><br/>در این بیانیه آمده است: «دولت باید متعهد شود که حمایت کافی از مراکز انتخاباتی و صندوق‌های رأی خواهد داشت و زمینه مناسب را فراهم خواهد کرد تا ملت عراق در انتخابات، به دور از هر گونه فشار و دیکته و استفاده از سلاح، خشونت و زور نظر خود را اعلام کند».<br/><br/>الدعوه با تأکید بر اینکه دولت عراق باید متعهد شود که رخداد‌های انتخابات گذشته تکرار نشود، خاطر نشان کرد: «کمیساریای مستقل آتی در انتخابات باید در زمینه شمارش آرا و تسریع در اعلام نتایج، تجارب فنی خود را تکمیل کرده و بدین ترتیب انتخابات را در برابر تقلب یا دستکاری مصون نگه دارد».<br/>این حزب از فراکسیون‌های پارلمانی خواست که برای اجرای قانون‌های انتخابات و کمیساریا در سریعترین زمان ممکن، همکاری مؤثری داشته باشد و پارلمان عراق نیز باید جلسات آینده خود را برای این مأموریت ملی اختصاص دهد.<br/>در پایان این بیانیه تأکید شد، همان گونه که الدعوه بر سرعت در تدوین قانون انتخابات و کمیساریا تأکید دارد، آماده است اقدامات بعدی انجام شود که زمینه را برای خروج عراق از این بحران فراهم کند؛ چه این اقدامات در زمینه انتخابات باشد یا اصلاح مسیر‌های فرآیند سیاسی.<br/><br/>نماینده مرجعیت عراق روز گذشته اصلاح قانون انتخابات را تنها راه دوری از بروز بحران در عراق خواند و خواستار تسریع در این کار شد</p>
    </article>
  </body>
</html>