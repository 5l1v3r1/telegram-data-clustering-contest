<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200949/%D8%B9%D9%84%D9%85-%D9%88-%D9%81%D9%86%D8%A7%D9%88%D8%B1%DB%8C-%D9%88-%D8%AA%D8%B9%D9%84%DB%8C%D9%85-%D9%88-%D8%AA%D8%B1%D8%A8%DB%8C%D8%AA-%D8%AF%D8%B1-%D9%BE%DB%8C%D9%88%D8%B3%D8%AA%D8%A7%D8%B1%DB%8C-%D8%A7%D8%B2-%D9%BE%DB%8C%D8%B4-%D8%AF%D8%A8%D8%B3%D8%AA%D8%A7%D9%86-%D8%AA%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:46:15+00:00"/>
    <meta property="og:title" content="&quot;علم و فناوری&quot; و &quot;تعلیم و تربیت&quot; در پیوستاری از پیش‌دبستان تا دوران اشتغال دیده شود"/>
    <meta property="og:description" content="دبیر شورای عالی انقلاب فرهنگی با بیان این که علم و فناوری و تعلیم و تربیت باید در پیوستاری از پیش دبستان تا دوران اشتغال دیده شود، گفت: به‌روزرسانی، اجرایی‌سازی و شاخص‌مند شدن سند تحول بنیادین آموزش و پرورش در دستور کار شورای عالی انقلاب فرهنگی قرار دارد."/>
  </head>
  <body>
    <article>
      <h6 class="kicker">دکتر عاملی در دیدار با وزیر آموزش و پرورش مطرح کرد</h6>
      <h1>"علم و فناوری" و "تعلیم و تربیت" در پیوستاری از پیش‌دبستان تا دوران اشتغال دیده شود</h1>
      <address><time datetime="2019-11-23T12:46:15+00:00">23 Nov 2019, 12:46</time> by <a rel="author">رقیه‌السادات حسینی</a></address>
      <p>دبیر شورای عالی انقلاب فرهنگی با بیان این که علم و فناوری و تعلیم و تربیت باید در پیوستاری از پیش دبستان تا دوران اشتغال دیده شود، گفت: به‌روزرسانی، اجرایی‌سازی و شاخص‌مند شدن سند تحول بنیادین آموزش و پرورش در دستور کار شورای عالی انقلاب فرهنگی قرار دارد.</p>
      <p><b>به گزارش ایسنا، </b>دکتر سعیدرضا عاملی در جلسه دیدار با محسن حاجی میرزایی وزیر آموزش و پرورش که در محل دبیرخانه شورای عالی انقلاب فرهنگی برگزار شد، با تبریک ایام هفته وحدت و یادآوری فعالیت‌های دبیرخانه شورای عالی انقلاب فرهنگی در سال‌های گذشته، خاطرنشان کرد: ستاد راهبری اجرای نقشه جامع علمی کشور تا کنون اقدام به برگزاری ۱۲۳ جلسه کرده و در این جلسات دائماً برنامه‌های اقدام را دنبال کرده است که خوشبختانه نسبت به روند اجرایی شدن این سند رضایت خوبی در ذهن مقام معظم رهبری(مدظله‌العالی) وجود دارد.<br/><br/>دبیر شورای عالی انقلاب فرهنگی در ادامه گفت:‌ خوشبختانه در دوره جدید فعالیت‌های دبیرخانه شورا، ستاد هماهنگی و اجرایی‌سازی سند مهندسی فرهنگی نیز راه‌اندازی و دو جلسه آن برگزار شده است که روند پیگیری برنامه‌های اقدام این سند در ستاد مربوطه در حال دنبال شدن است.<br/><br/>وی با اشاره به تجارب اجرایی‌سازی اهداف سند نقشه جامع علمی کشور و سند مهندسی فرهنگی کشور در دبیرخانه شورای عالی انقلاب فرهنگی تأکید کرد: برای سند تحول بنیادین آموزش و پرورش نیز قصد داریم که سازوکاری را در دبیرخانه شورای عالی انقلاب فرهنگی فعال کنیم که اجرایی‌سازی سند بصورت مستمر دنبال شود.<br/><br/><b>علم و فناوری و تعلیم و تربیت باید در پیوستاری از پیش دبستان تا دوران اشتغال دیده شود</b><br/><br/>دکتر عاملی گفت:‌ موضوع علم و فناوری را بایستی در پیوستاری ببینیم که از پیش دبستان تا دانشگاه و بعد از آن دوران اشتغال افراد را در بر گیرد و از همین منظر مبحث تعلیم و تربیت نیز صرفاً مربوط به آموزش و پرورش نبوده و باید برای آن مسیر مدونی را ترسیم کرده و سازوکاری ارائه داد.<br/><br/><b>اجرایی‌سازی سند همراه با به روزرسانی سند تحول بنیادین آموزش و پرورش در دستور کار شورا</b><br/><br/>دبیر شورای عالی انقلاب فرهنگی یادآور شد: گزارش اجرایی شدن سند تحول بنیادین آموزش و پرورش و همچنین موضوع به روزرسانی این سند در دستور کار شورای عالی انقلاب فرهنگی قرار دارد و آمادگی داریم تا روند اجرایی‌شدن سند تحول بنیادین آموزش و پرورش را در قالب مصاحبه‌های مطبوعاتی در اختیار جامعه قرار دهیم.<br/><br/>استاد گروه ارتباطات دانشگاه تهران با یادآوری این نکته که سند تحول بنیادین آموزش و پرورش متوجه یکسری برنامه‌های عمومی و اختصاصی است، خاطرنشان کرد:‌ برخی برنامه‌های مدنظر آموزش و پرورش در قالب برنامه‌های عمومی بوده و از لحاظ کیفی با سایر کشورهای جهان نیز اشتراک دارد و تجارب موفق جهانی در زمینه‌های عمومی آموزش بایستی در اختیار وزارت آموزش و پرورش قرار گرفته و در کشور اجرایی شود.<br/><br/>وی افزود: برنامه‌های دیگر آموزش و پرورش که روی دین و اخلاق دانش آموزان تأثیر دارد، باید تفکیک شود و منطبق با مؤلفه‌ها و ارزش‌های الهی و اسلامی برنامه‌ریزی شود.<br/><br/><b>در نقشه جامع علمی کشور جایگاه ویژه‌ای برای آموزش و پرورش دیده شده است</b><br/><br/>دکتر منصور کبگانیان، قائم مقام و دبیر ستاد راهبری نقشه جامع علمی کشور با اشاره به طرح مباحث مربوط به آموزش و پرورش در شورای عالی انقلاب فرهنگی و ستاد راهبری نقشه جامع علمی کشور گفت: ‌در نقشه جامع علمی کشور جایگاه ویژه‌ای برای آموزش و پرورش دیده شده است و وزیر آموزش و پرورش نیز به عنوان یکی از اعضای اصلی ستاد راهبری نقشه جامع علمی کشور است.<br/><br/>وی افزود:‌ در حال حاضر موضوعات زیادی در دستور کار جلسات ستاد راهبری نقشه جامع علمی کشور قرار دارد که با برنامه‌های وزارت آموزش و پرورش ارتباط مستقیمی پیدا می‌کند.<br/><br/>دکتر کبگانیان گفت:‌ سیاست‌گذاری، تصمیم‌گیری‌های کلان و ارزیابی و نظارت راهبردی از مواردی است که در زمینه سند تحول بنیادین آموزش و پرورش در اختیار شورای عالی انقلاب فرهنگی قرار دارد و این آمادگی وجود دارد تا با همکاری وزارت آموزش و پرورش منطبق با اهداف سند تحول بنیادین آموزش و پرورش و در راستای اختیارات شورای عالی انقلاب فرهنگی موانع موجود برای این وزارت را برطرف کنیم.<br/><br/>بر اساس اعلام شورای عالی انقلاب فرهنگی، ترسیم شاخص‌ها و راهکارهای تحقق اهداف سند تحول بنیادین آموزش و پرورش، جانمایی دقیق جایگاه وظایف و عملکرد مدارس استعداد درخشان در نهاد آموزش و پرورش و توجه به آموزش با کیفیت معلمان مدارس از دیگر مواردی بود که در این جلسه مطرح شد.<br/><br/>همچنین در انتهای جلسه مقرر شد با همکاری وزارت آموزش و پرورش و دبیرخانه شورای عالی انقلاب فرهنگی جمع‌بندی اقدامات اجرایی سند تحول بنیادین آموزش و پرورش طی گزارشی توسط وزارت آموزش و پرورش در اختیار دبیرخانه شورا و کارگروه مربوطه قرار گیرد و سازکار نهادینه برای پیگیری مستمر سند تحول آموزش و پرورش در دبیرخانه شورای عالی انقلاب فرهنگی از طریق یکی از شوراهای تخصصی مرتبط دنبال شود. <br/><br/>انتهای پیام</p>
    </article>
  </body>
</html>