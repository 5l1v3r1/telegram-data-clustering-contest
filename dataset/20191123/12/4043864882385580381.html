<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232814/"/>
    <meta property="og:site_name" content="Українська правда"/>
    <meta property="article:published_time" content="2019-11-23T12:31:18+00:00"/>
    <meta property="og:title" content="Апеляційний суд лишив за ґратами &quot;торнадівців&quot;, засуджених за катування"/>
    <meta property="og:description" content="Київський апеляційний суд залишив без змін вирок суду у кримінальному провадженні відносно колишніх бійців батальйону МВС “Торнадо”, засуджених за викрадення та катування людей."/>
  </head>
  <body>
    <article>
      <h1>Апеляційний суд лишив за ґратами "торнадівців", засуджених за катування</h1>
      <address>
        <time datetime="2019-11-23T12:31:18+00:00">23 Nov 2019, 12:31</time>
      </address>
      <p>Київський апеляційний суд залишив без змін вирок суду у кримінальному провадженні відносно колишніх бійців батальйону МВС "Торнадо", засуджених за викрадення та катування людей.</p>
      <p><b>Джерело:</b><a href="http://www.apcourtkiev.gov.ua/?p=19646"> пресслужба</a> Київського апеляційного суду</p>
      <p><b>Дослівно:</b> "Ухвалою колегії суддів судової палати з розгляду кримінальних справ Київського апеляційного суду від 22 листопада апеляційні скарги… залишено без задоволення".</p>
      <p><b>Деталі:</b> Суд залишив без змін вирок Оболонського райсуд Києва від 7 квітня 2017 року стосовно екс-командира розформованої роти патрульної служби міліції особливого призначення "Торнадо" ГУ МВС в Луганській області Руслана Онищенка, його заступника Миколи Цукура та ще 6 співробітників підрозділу: Максима Глєбова, Бориса Гульчука, Андрія Демчука, Романа Іваша, Микити Куста, Микити Свиридовського, Юрія Шевченка, Даніїла Ляшука, Іллі Холода та Анатолія Пламадяли.</p>
      <p>Повний текст ухвали суд оголосить 2 грудня.</p>
      <p>
        <b>Передісторія:</b>
      </p>
      <ul>
        <li>7 квітня 2017 року Оболонський районний суд Києва <a href="http://www.pravda.com.ua/news/2017/04/7/7140625/">засудив 8 ексбійців роти міліції "Торнадо" </a>до позбавлення волі на термін від 8 до 11 років і ще чотирьох – до 5 років умовно.</li>
        <li>Їх визнали винними у викраденні людей, автотранспорту, тортурах, задоволенні статевої пристрасті неприродним шляхом, незаконному проникненні в житло та інших злочинах.</li>
        <li>Захист <a href="https://www.pravda.com.ua/news/2017/05/10/7143431/">оскаржував</a> вирок.</li>
        <li>9 серпня 2018 року правоохоронці заявили, що екс-бійці батальйону "Торнадо" у Лук'янівському СІЗО вимагали в іноземця майно та готували заворушення, а потім <a href="https://www.pravda.com.ua/news/2018/08/9/7188772/">влаштували збройний опір.</a> </li>
        <li>Нібито в засуджених у камері були саморобні вибухові пакети, холодна зброя та пальне.</li>
        <li>Київська поліція <a href="https://www.pravda.com.ua/news/2018/08/10/7188817/">відкрила провадження</a> щодо посягання на життя працівника правоохоронного органу через дії екс-бійців батальйону "Торнадо" у СІЗО 9 серпня.</li>
      </ul>
      <footer>Українська правда</footer>
      <related>
        <a href="https://www.eurointegration.com.ua/news/2019/11/22/7103395/"/>
        <a href="https://www.epravda.com.ua/news/2019/11/22/654037/"/>
        <a href="https://www.pravda.com.ua/news/2019/11/22/7232718/"/>
      </related>
    </article>
  </body>
</html>