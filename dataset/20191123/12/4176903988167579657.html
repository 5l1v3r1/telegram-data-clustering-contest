<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/u-budvi-ponovo-incidentno/"/>
    <meta property="og:site_name" content="Krstarica"/>
    <meta property="article:published_time" content="2019-11-23T12:23:00+00:00"/>
    <meta property="og:title" content="U Budvi ponovo incidentno"/>
    <meta property="og:description" content="PODGORICA - Svečanu sednicu opštine Budva, povodom 75 godina od oslobođenja grada, obeležio je sinoć incident kada je intonirana samo prva strofa himne"/>
  </head>
  <body>
    <article>
      <h1>U Budvi ponovo incidentno</h1>
      <address><time datetime="2019-11-23T12:23:00+00:00">23 Nov 2019, 12:23</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PODGORICA – Svečanu sednicu opštine Budva, povodom 75 godina od oslobođenja grada, obeležio je sinoć incident kada je intonirana samo prva strofa himne Crne Gore, zbog čega su odbornici DPS-a i dela vladajuće koalicije napustili sednicu.</p>
      <p>Iz DPS-a za televiziju Nova u Crnoj Gori kažu da je u pitanju nepoštovanje državnih simbola, a predsednik opštine Budva Marko Carević uputio je izvinjenje, navodeći da je ili tehnika zatajila ili je ljudski faktor.</p>
      <p>„Mi to sada ne možemo da znamo, ali je neprijatno, jer nije takav bio dogovor i izvinjavam se svima koji su povređeni ovim dešavanjem,“ rekao je Carević.</p>
      <p>On je potvrdio da je dogovor bio da se svira instrumental cele himne, ali nakon što je ona prekinuta već posle prve strofe, sednicu su napustili odbornici DPS-a i odbornici vladajuće Crnogorske i SDP-a, kao i član Predsedništva Građanskog pokreta URA Blažo Rađenović.</p>
      <p>Oni pak ističu da je to bio odgovor na ono što nije bilo primereno jednoj svečanoj sednici, da se državni simboli i način interpretacije državnih simbola radi na način kako to nije primereno i kako doliči, bez obzira ko obavlja vlast u bilo kom gradu.</p>
      <p>Analitičar Ranko Đonović tvrdi da da iza svega stoje oni koji su, kako kaže, protiv države Crne Gore, njene samostalnosti i njenog pro-evropskog i evroatlanskog puta.</p>
      <p>„Ja sam jedan od onih koji je siguran da nije tehnička greška, već namera da se Crna Gora i dalje ponižava i da se ne poštuje ono što je njena svetinja. Odnosno da se ne poštuje državnost države Crne Gore, ni više ni manje od toga“, zaključio je Đonović.</p>
      <p>(Tanjug)</p>
    </article>
  </body>
</html>