<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200944/%D9%88%DB%8C%D8%B2%D8%A7%DB%8C-%D9%82%D8%B2%D8%A7%D9%82%D8%B3%D8%AA%D8%A7%D9%86-%D8%A8%D8%B1%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D9%87%D8%A7-%D8%A2%D8%B3%D8%A7%D9%86-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:41:48+00:00"/>
    <meta property="og:title" content="ویزای قزاقستان برای ایرانی‌ها آسان می‌شود"/>
    <meta property="og:description" content="سفیر قزاقستان در ایران از آسان شدن ویزای این کشور برای تجار و گردشگران ایرانی خبر داد و گفت: انتظار می‌رود قرارداد تسهیلات ویزای قزاقستان در بهار سال ۲۰۲۰ با ایران امضا شود که در پی آن بازرگانان ایرانی ویزای ۹۰ روزه دریافت می‌کنند و برای گردشگران ویزای «گروهی» بدون دعوتنامه صادر می‌شود."/>
  </head>
  <body>
    <article>
      <h1>ویزای قزاقستان برای ایرانی‌ها آسان می‌شود</h1>
      <address><time datetime="2019-11-23T12:41:48+00:00">23 Nov 2019, 12:41</time> by <a rel="author">سمیه حسنلو</a></address>
      <p>سفیر قزاقستان در ایران از آسان شدن ویزای این کشور برای تجار و گردشگران ایرانی خبر داد و گفت: انتظار می‌رود قرارداد تسهیلات ویزای قزاقستان در بهار سال ۲۰۲۰ با ایران امضا شود که در پی آن بازرگانان ایرانی ویزای ۹۰ روزه دریافت می‌کنند و برای گردشگران ویزای «گروهی» بدون دعوتنامه صادر می‌شود.</p>
      <p>به گزارش<b> ایسنا</b>، <b>«اسخت اورزبی»</b> در آستانه فرا رسیدن بیست‌و هشتمین سالگرد استقلال قزاقستان و برگزار جشن ملی این کشور در ایران به تاریخ ششم آذرماه، این خبر را اعلام کرد و درباره تسهیلات ویزای این کشور در جمع خبرنگاران توضیح داد: براساس مفاد یادداشت تفاهمی که آماده شده است؛ بازرگانان ایرانی با نامه اتاق اصناف و بازرگانی می‌توانند ویزای ۹۰ روزه قزاقستان را دریافت کنند. همچنین ویزای گردشگری قزاقستان برای گروه‌هایی حداقل سه نفر صادر می‌شود. دعوتنامه نیز از بین مدارک مربوط به ویزای توریستی قزاقستان برای ایرانی‌ها حذف شده است.</p>
      <p>به گفته این دیپلمات، نرخ ویزای قزاقستان برای همه کشورها ثابت و به قیمت ۶۰ دلار بوده است که در تفاهم جدید با ایران، ‌ مبلغ آن تغییر نخواهد کرد.</p>
      <p>اورزبی این اقدام دولت قزاقستان را در راستای گسترده‌تر شدن تعاملات گردشگری بین دو کشور دانست و افزود: قزاقستان برنامه ویژه‌ای برای جذب گردشگران بیشتر دارد. البته درحال حاضر بیشترین گردشگران کشور ما چینی‌ها هستند. به هر حال جذب گردشگران این کشور برای همه مهم است چون طبق آمارها، چینی‌ها در سفر خیلی خوب هزینه می‌کنند.</p>
      <p>وی ادامه داد: تعداد گردشگران قزاقستان کم است، چون تا پیش از این هرگز به گردشگری اهمیت نمی‌دادیم، برای کشور ما صنایع دیگر مهم‌تر بود اما حالا فهمیده‌ایم از گردشگری راحت‌تر می‌توان درآمد کسب کرد. برای همین زون (منطقه) توریستی را در قزاقستان تعریف کرده‌ایم و سعی داریم با آسان کردن ویزا، گردشگران بیشتری را جذب کنیم.</p>
      <p>او حتی از تهیه طرح مشترک گردشگری با کشور ازبکستان خبر داد و افزود:  ازبکستان مناطق تاریخی بیشتری وجود دارد، از سویی دو کشور در بخش حمل و نقل اتصال خوبی دارند، در نتیجه می‌توان طرح مشترکی را تعریف کرد که گردشگران تاریخی نخست به ازبکستان بروند و در ادامه برای ماجراجویی در طبیعت، اسکی و یا برای تجربه محیط‌های مدرن به قزاقستان سفر کنند. حتی درباره ویزای واحد بین دو کشور نیز فکرهایی شده است.</p>
      <p>سفیر قزاقستان که حدود یک سال از ماموریت‌اش در تهران می‌گذرد، درباره تعاملات گردشگری این کشور با ایران، گفت: ما روابط گردشگری با همدیگر نداریم، هرچند از وجود آن استقبال می‌کنیم. فکر می‌کنم گردشگران قزاق برای سفر به ایران مخصوصا مشهد مشتاق باشند. می‌دانم که در زمینه گردشگری سلامت هم هیچ ارتباطی نداریم و تا به حال حتی یک نفر از قزاقستان به انگیزه درمان به ایران سفر نکرده است.</p>
      <p><b>بیک‌مرات خیدروف ـ  کنسول قزاقستان در تهران </b>ـ اضافه کرد که سالانه حدود چهار تا پنج هزار نفر از ایران برای سفر به قزاقستان درخواست ویزا می‌کنند که دست‌کم نیمی از این تقاضاها با انگیزه سفر توریستی است.</p>
      <p>
        <b>پروازهای مستقیم ایران ـ قزاقستان بیشتر می‌شود</b>
      </p>
      <p>او همچنین گفت: ایران و قزاقستان تا کنون تفاهم‌نامه گردشگری نداشته‌اند اما قصد داریم در سال ۲۰۲۰ با هدف گسترش رفت و آمدهای گردشگری ویزای قزاقستان را برای گردشگران ایرانی آسان کنیم. ویزای این کشور از طریق سه دفتر کنسلوگری قزاقستان در شهرهای تهران، گرگان و مشهد، صادر می‌شود.</p>
      <p>اورزبی، سفیر قزاقستان در ایران همچنین از تلاش‌هایی برای افزایش تعداد پروازهای مستقیم بین دو کشور خبر داد و افزود: درحال حاضر یک پرواز در هفته بین دو کشور برقرار است. قبلا تعداد این پروازها بیشتر بود که پس از تحریم آمریکا، کاهش یافت. هواپیمایی ماهان که دوشنبه هر هفته به مقصد قزاقستان پرواز دارد، تصمیم گرفته این پرواز را به دو روز در هفته برساند. استان گلستان در ایران نیز تمایل دارد پرواز مستقیمی با قزاقستان داشته باشد اما شرکت هواپیمایی که از سوی ایران معرفی شده در فهرست تحریم آمریکا است و دولت «آستانه» نمی‌تواند این شرایط را نادیده بگیرد. از ایران خواسته‌ایم شرکت هواپیمایی دیگری را معرفی کند. مذاکراتی هم با هواپیمایی کیش شده که اگر موافقت شود کیش هم به عنوان مبدا سفر به مسیر هوایی گرگان ـ آکتائو اضافه می‌شود.</p>
      <p>او اشاره کرد که پروازهای مستقیم هواپیمایی قزاقستان (ایرآستانا) به خاطر نبود ارتباط بین‌المللی بانکی متوقف شده است، البته این شرکت به طور کامل ایران را از فهرست مقاصد خود حذف نکرده اما پروازهای آن به دلیل محدودیت در مبادلات مالی متوقف شده است.</p>
      <p>اورزبی درباره نتیجه تمایلات این کشور برای سرمایه‌گذاری در بندر چابهار، گفت: این برنامه در دستور کار دولت قزاقستان است. حتی رییس‌جمهور ایران پیشنهاد کرد ما در بندر رجایی بندرعباس و امیرآباد خزر ترمینال گندم برای خودمان بسازیم و از راه‌آهن ایران استفاده کنیم تا به آب‌های آزاد دسترسی داشته باشیم اما برای اجرای این طرح با تحریم آمریکا مواجه شدهایم. شرکت‌های قزاقستان به شرایط مطمئن‌تری نیاز دارند تا نگران مبادلات مالی نباشند. اگرچه انجام این کار از طریق ایران آسان و ارزان‌تر است ولی با توجه به تحریم، فعلا ما از طریق چین اقدام می‌کنیم.</p>
      <p>سفیر قزاقستان سپس به جشن روز ملی این کشور که قرار است ششم آذرماه در تهران همزمان با این کشور برگزار شود و همچنین گزارش عملکرد دولت قزاقستان در این سال‌ها که از سوی رییس‌جمهور جدید آن ارائه خواهد شد، اشاره کرد و افزود: مهمترین محور سیاست‌های آینده رییس‌جمهور جدید قزاقستان، ارتقاء سطح زندگی مردم، تقویت حقوق بشر، مشارکت جامعه مدنی در امور اجتماعی و اقتصادی، گسترش آزادی بیان، رشد اقتصادی، کشاورزی و تقویت تفاهم عمومی و کاهش اختلافات قومی و مذهبی در قزاقستان است که در حال ۱۳۰ قوم، قبیله و نژاد را در خود گرد آورده است.</p>
      <p>به گفته او، درحال حاضر ۷۰ درصد جمعیت قزاقستان را مسلمان‌ها و حدود ۲۰ درصد را مسیحیان ارتدوکس تشکیل می‌دهند و معمولا اختلاف مذهبی بین آن‌ها وجود ندارد، یعنی در ۲۸ سال گذشته حتی یک مورد حمله به مساجد مسمانان اتفاق نیافتاده است.</p>
      <p>اورزبی گفت: رییس‌جمهور جدید قزاقستان در بیست و هشتمین سالگرد استقلال این کشور و در جشن روز ملی قزاقستان در ۲۷ نوامبر برابر با ششم آذرماه  گزارشی از عملکرد اقتصادی، سیاسی و اجتماعی این کشور در سه دهه گذشته ارائه خواهد کرد.</p>
      <p>انتهای پیام</p>
    </article>
  </body>
</html>