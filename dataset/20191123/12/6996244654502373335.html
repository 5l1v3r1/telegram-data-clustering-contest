<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709471"/>
    <meta property="og:site_name" content="ישראל היום"/>
    <meta property="article:published_time" content="2019-11-23T12:00:20+00:00"/>
    <meta property="og:title" content="קולומביה: הפגנות ענק נגד הנשיא, שלושה שוטרים נהרגו"/>
    <meta property="og:description" content="מסביב לעולם"/>
  </head>
  <body>
    <article>
      <h1>קולומביה: הפגנות ענק נגד הנשיא, שלושה שוטרים נהרגו</h1>
      <h2>למעלה מרבע מיליון מפגינים חסמו כבישים ואזורים מרכזיים בבירה בוגוטה ובאזורים נוספים במחאה נגד השלטון במדינה ונגד הנשיא דוקה בפרט • שלושה שוטרים נהרגו בעימותים עם המפגינים, עשרות נפצעו ונעצרו • דיווחים על בזיזת בתים ועסקים על ידי מפגינים</h2>
      <address><time datetime="2019-11-23T12:00:20+00:00">23 Nov 2019, 12:00</time> by <a rel="author" href="https://www.israelhayom.co.il/writer_articles?tid=61419" target="_blank">לירן אוהלי</a></address>
      <slideshow>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/23/15745032211244_b.jpg"/>
          <figcaption>המהומות בבוגוטה // צילום: רויטרס</figcaption>
        </figure>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/23/15745032236639_b.jpg"/>
          <figcaption>המהומות בבוגוטה // צילום: רויטרס</figcaption>
        </figure>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/23/15745032261767_b.jpg"/>
          <figcaption>המהומות בבוגוטה // צילום: רויטרס</figcaption>
        </figure>
      </slideshow>
      <p>המחאה שמתחוללת בקולומביה ובבירתה בוגוטה בימים האחרונים הגיעה הלילה (בין שישי לשבת) לנקודת רתיחה לאחר שעות של מהומות קשות בין המפגינים לכוחות המשטרה והצבא, שהסתיימו במותם של לפחות שלושה שוטרים מקומיים. </p>
      <p>השוטרים נהרגו בפיצוץ שאירע בתחנת משטרה בעיירה בדרום מערב המדינה, במחוז קואקה, ובאירוע נפצעו מספר שוטרים נוספים. במקביל ישנם דיווחים נוספים על הרוגים בהפרות סדר במחוזות נוספים במדינה. </p>
      <figure>
        <img src="https://www.israelhayom.co.il/sites/default/files/u55079/AFP_1MI1V4.jpg"/>
      </figure>
      <p><b>המהומות בבוגוטה</b> // צילום: רויטרס</p>
      <p><a href="https://www.israelhayom.co.il/opinion/702671">בדומה למחאות האחרונות</a> בהאיטי, צ'ילה, אקוואדור, בוליביה, <a href="https://www.israelhayom.co.il/article/707501">איראן</a> ועוד, גם כאן הסיבה למחאה נגד השלטון היא בעיקר כלכלית, כאשר המפגינים מוחים הפעם על רפורמות כלכליות והתעלמות הממשלה מאירועי שחיתות ורצח של חושפי שחיתויות ופעילי זכויות אדם. </p>
      <p>אמש הגיעו למעלה מ-250,000 איש, רובם צעירים, להפגין נגד הממשלה ובפרט נגד הנשיא איוון דוקה. המפגינים יצאו מצוידים בסירים ומחבתות וכלי מחאה מסורתיים נוספים. הנשיא מצדו, נשא נאום פייסני לאומה: "בקרוב אפתח בשיחה ארצית במטרה להעלות את המדיניות החברתית לראש סדר היום. הדיאלוג שניצור יעזור לסגור את הפערים החברתיים, לעשות שלום בין כולנו ולהילחם בשחיתות בצורה היעילה ביותר".</p>
      <p>כמו כן, הנשיא האשים כי חלק מהמפגינים ניצלו את חוסר הסדר במוקדי המהומות הרבים לבזיזת רכוש ועדכן כי בתים רבים ולא מעט עסקים דוגמת סופרמרקטים וחנויות נוספות נפרצו ונבזזו על ידי מפגינים או פושעים שניצלו שעת כושר. זאת לצד מקרי ונדליזם נגד רכוש ציבורי, תחבורה ציבורית ועוד. </p>
      <figure>
        <img src="https://www.israelhayom.co.il/sites/default/files/u55079/08016111.jpg"/>
      </figure>
      <p><b>נשיא קולומביה איוון דוקה בנאום מצולם לאזרחי המדינה</b> // צילום: רויטרס</p>
    </article>
  </body>
</html>