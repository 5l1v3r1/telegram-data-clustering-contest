<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/na-daniach-si-obyvatelia-kremnice-od-bud/431852-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T12:58:00+00:00"/>
    <meta property="og:title" content="Na daniach si obyvatelia Kremnice od budúceho roka priplatia"/>
    <meta property="og:description" content="V prípade sadzieb daní za pozemky došlo k najvyššiemu nárastu pri stavebných pozemkoch."/>
  </head>
  <body>
    <article>
      <h1>Na daniach si obyvatelia Kremnice od budúceho roka priplatia</h1>
      <h2>V prípade sadzieb daní za pozemky došlo k najvyššiemu nárastu pri stavebných pozemkoch.</h2>
      <address><time datetime="2019-11-23T12:58:00+00:00">23 Nov 2019, 12:58</time> by <a rel="author">TASR</a></address>
      <p>Kremnica 23. novembra (TASR) - Obyvatelia Kremnice si od budúceho roka na daniach z nehnuteľností priplatia. Kremnická samospráva pripravila v tejto oblasti zmeny, ktoré upravuje nové všeobecne záväzné nariadenie (VZN) s platnosťou od 1. januára 2020.</p>
      <p>Primátor Kremnice Alexander Ferenčík uviedol, že do istej miery má výber daní zvýšiť príjmovú časť mestského rozpočtu, pretože samosprávam za posledné obdobie pribudli nové povinnosti. Tie napríklad priniesla tzv. chodníková novela, obedy zadarmo či novela Zákonníka práce vo forme zvýšenia minimálnej mzdy.</p>
      <p><i>"Vždy, keď sme sa ohradili voči štátu, že nám pridávajú povinnosti a nepridávajú nám k tomu adekvátne zdroje, tak nám bolo zdôvodnené, že máme veľký priestor pri zvyšovaní daní z nehnuteľností," </i>skonštatoval v tejto súvislosti Ferenčík. Podľa primátora však nejde o dramatické zvyšovanie daní, naopak, pri niektorých sadzbách išlo o <i>"kozmetické" </i>úpravy.</p>
      <p>Druhým dôvodom, prečo pristúpili k úprave sadzieb daní, je legislatívna požiadavka, že najvyššia ročná sadzba dane zo stavieb nesmie presiahnuť 10-násobok najnižšej ročnej sadzby dane zo stavieb. Túto povinnosť musí mesto splniť do roku 2023. Keďže v prípade Kremnice bol tento rozdiel väčší, rozhodla sa samospráva sadzby upraviť.</p>
      <p>V prípade sadzieb daní za pozemky došlo k najvyššiemu nárastu pri stavebných pozemkoch. Snahou samosprávy je takýmto spôsobom motivovať stavebníkov ku skoršiemu termínu ukončenia stavby a teda kolaudácii.</p>
      <p>Pri sadzbách daní za stavby došlo k najvýraznejšiemu zvýšeniu pri stavbách na bývanie a tiež chatách a stavbách určených na individuálnu rekreáciu. Keďže sa od sadzieb daní za stavby na bývanie odvíjajú aj sadzby daní za byty, zvýšili sa rovnako aj tie. Ostatné dane boli zvýšené minimálne. Sadzby daní z nehnuteľností sa v Kremnici nemenili od roku 2012.</p>
    </article>
  </body>
</html>