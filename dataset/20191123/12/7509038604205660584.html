<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naiz.eus/eu/actualidad/noticia/20191123/feminizidioen-aurka-elkarretaratzea-egin-dute-baionan"/>
    <meta property="og:site_name" content="naiz:"/>
    <meta property="article:published_time" content="2019-11-23T12:36:00+00:00"/>
    <meta property="og:title" content="Feminizidioen aurka elkarretaratzea egin dute Baionan"/>
    <meta property="og:description" content="Azaroak 25ean Emazteenganako Bortizkeriaren Kontrako Nazioarteko egunaren harira, &amp;lsquo;Feminizidioak geldi!&amp;rsquo; lelopean martxa eginen dute, larunbat ho..."/>
  </head>
  <body>
    <article>
      <h1>Feminizidioen aurka elkarretaratzea egin dute Baionan</h1>
      <address><time datetime="2019-11-23T12:36:00+00:00">23 Nov 2019, 12:36</time> by <a rel="author">naiz</a></address>
      <p>
        <b>Azaroak 25ean Emazteenganako Bortizkeriaren Kontrako Nazioarteko egunaren harira, ‘Feminizidioak geldi!’ lelopean martxa eginen dute, larunbat honetan, 15.30ean Baionako San Andres plazatik. Goizean, berriz, elkarretaratzea gin dute Roland Barthes zabalgunean.</b>
      </p>
      <figure>
        <img src="https://www.naiz.eus/media/asset_publics/resources/000/657/069/news_landscape/Baiona.JPG"/>
        <figcaption>Sistema patriarkala sutara’ zioen pankartaren atzean, indarkeria matxista salatu dute Baionan. (Guillaume FAUVEAU)</figcaption>
      </figure>
      <p>Beltzez jantzita eta ‘Sistema patriarkala sutara’ zioen pankartaren atzean, indarkeria jasaten duten biktimek pairatzen duten egoera mahai gainean jarri eta oinaze hori saihesteko gakoak eskaintzea zuten helburu.</p>
      <p>2019ean 136 emazte hil dituzte Estatu frantsesean. Euskal Herrian lau hilketa sexista izan dira, eta horietarik hiru Ipar Euskal Herrian gertatu dira, bi Lapurdin eta beste bat Nafarroa Beherean. «Egoera oso larria denean esku hartze bat izanen da, baina ez da deus egiten prebentzioaren alorrean, are gutxiago bortizkeriaren jatorriari buruz, eta egoera errorik aldatu behar dela jakin behar da», azaldu du Lola Garciak, PAF ekarteko kideak.</p>
      <p>Zutik mugimenduak antolaturiko martxa 15.30ean abiatuko da San Andres plazatik eta suprefeturaren aitzinean bukatuko da. Horren ondotik, Askatasunaren plazan Rojavaren aldeko Parisko mugimenduko kide biren eskutik Kurdistango erresistentzia borroka aipatuko dute. Gai horretan sakontzeko eztabaida izanen da 18.30ean.</p>
      <p>Abenduaren 7ra bitartean hainbat ekimen eginen dituzte Ipar Euskal Herrian emakumeen kontrako biolentzia salatzeko. Azaroaren 28an ‘Euskal langile andreak aitzinako erregimenetik kapitalismora’ liburua aurkeztuko dute eta abenduaren 7rako 2020ko martxoaren 8a antolatzeko lehen batzarra antolatu dute.</p>
    </article>
  </body>
</html>