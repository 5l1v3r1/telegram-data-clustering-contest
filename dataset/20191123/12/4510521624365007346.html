<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/constanta/al-saselea-algerian-fugit-vapor-portul-constanta-fost-prins-1_5dd923465163ec4271524e65/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T12:28:01+00:00"/>
    <meta property="og:title" content="Al şaselea algerian fugit de pe un vapor din Portul Constanţa a fost prins"/>
    <meta property="og:description" content="Algerienii se aflau pe nava Nordic Barents, sub pavilion Panama, şi, iniţial, au dat foc unei saltele pentru a atrage atenţia autorităţilor române. Apoi au dispărut fiind căutaţi în toată ţara."/>
  </head>
  <body>
    <article>
      <h1>Al şaselea algerian fugit de pe un vapor din Portul Constanţa a fost prins</h1>
      <address><time datetime="2019-11-23T12:28:01+00:00">23 Nov 2019, 12:28</time> by <a rel="author">Călin Gavrilaş</a></address>
      <h4>Algerienii se aflau pe nava Nordic Barents, sub pavilion Panama, şi, iniţial, au dat foc unei saltele pentru a atrage atenţia autorităţilor române. Apoi au dispărut fiind căutaţi în toată ţara.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/constanta/video-slujba-pomenire-fondatorului-presei-moderne-dobrogene-constantin-sarry-evenimente-dedicate-zilei-dobrogei-1_5dd8eb585163ec4271508d08/index.html"/>
        <a href="https://adevarul.ro/locale/constanta/cum-gafat-primaria-constanta-denumirea-unui-parc-nestiinta-carte-spatiul-public-1_5dd8d5c65163ec42714fee53/index.html"/>
        <a href="https://adevarul.ro/locale/constanta/ce-postul-crestin-foloseste-abtinem-anumite-alimente-postul-adevarat-infranarea-pacat-1_5dd798455163ec427147dbb0/index.html"/>
      </related>
      <p>Al şaselea algerian (ultimul) din grupul celor aflaţi ilegal pe o navă sub pavilion Panama a fost prins sâmbătă, 23 noiembrie, în oraşul Constanţa. </p>
      <p>„În jurul orei 14.00, cel de-al şaselea cetăţean algerian din cei care au părăsit nava “Nordic Barents” a fost adus la bordul acesteia de către o echipă operativă a Gărzii de Coastă. Acesta a fost găsit, identificat şi reţinut în Constanţa, zona cartierului Palas de către poliţişti din cadrul Serviciului Rutier - I.P.J. Constanţa, în jurul orei 13.00”, transmite Poliţia de Frontieră.</p>
      <p>În seara de 21 noiembrie, un alt algerian a fost prins de poliţia Transporturi Gorj, în zona gării din Târgu Jiu. Ceilalţi patru au fost prinşi la scurt timp după ce au fugit de pe navă.</p>
      <p>Poliţia de Frontieră, sub coordonarea procurorului de caz din cadrul Parchetului de pe lângă Judecătoria Constanţa, continuă cercetările sub aspectul săvârşirii infracţiunii de trecere frauduloasă a frontierei de stat, la finalizare fiind luate măsurile legale care se impun.</p>
      <p>Algerienii se aflau pe nava Nordic Barents, sub pavilion Panama, când au dat foc unei saltele din ascunzătoare. Ei au sperat să atragă atenţia autorităţilor române pentru că echipajul nu voia să-i lase să coboare în Portul Constanţa. </p>
      <p>În noaptea de miercuri spre joi (20/21 noiembrie), algerienii au reuşit să fugă de sub pază. Patru dintre cei şase au fost găsiţi în zona Murfatlar.</p>
      <figure>
        <img src="https://adevarul.ro/assets/adevarul.ro/MRImage/2019/11/21/5dd68f515163ec427141a24a/646x404.png"/>
      </figure>
      <p>„În data de 21.11.2019, în jurul orei 03.10, poliţiştii de frontieră din cadrul Grupului de Nave Constanţa, aflaţi la supravegherea navei Nordic Barents (foto sus), sub pavilion Panama, sosită în Portul Constanţa din direcţia Turcia, au fost anunţaţi de către un membru de echipaj despre faptul că cei şase pasageri clandestini de la bordul navei nu se mai află în încăperea în care erau cazaţi.</p>
      <p>Imediat, poliţiştii de frontieră au efectuat controlul asupra navei şi au alertat autorităţile locale şi firmele de pază care îşi desfăşoară activitatea în incinta Portului Constanţa.</p>
      <p>Menţionăm că, în permanenţă un echipaj al Poliţiei de Frontieră a supravegheat nava la scara acesteia, cu verificări constante ale încăperii în care aceştia se aflau, ultima verificare fiind efectuată în jurul orei  02.30, când nu au fost constatate nereguli.</p>
      <p>Sunt efectuate activităţi de căutare a celor şase cetăţeni algerieni, în cooperare cu structurile I.P.J. si I.J.J. Constanta, până în prezent fiind găsiţi cinci dintre aceştia.</p>
      <p>Totodată, sunt derulate cercetări pentru stabilirea cu exactitate a celor întâmplate şi identificarea persoanelor implicate, în cauză existând suspiciuni privind complicitatea echipajului  navei în săvârşirea faptei de trecere frauduloasă a frontierei de stat“, transmite un comunicat al Poliţiei de Frontieră.</p>
      <p>
        <a href="https://adevarul.ro/locale/constanta/al-cincilea-algerian-fugit-nava-portul-constanta-fost-prins-gorj-1_5dd790ed5163ec427147a7a0/index.html">Al cincilea algerian fugit de pe nava din Portul Constanţa a fost prins în Gorj</a>
      </p>
      <hr/>
    </article>
  </body>
</html>