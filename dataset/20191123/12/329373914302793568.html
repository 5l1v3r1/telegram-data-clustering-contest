<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149485/liahen-talentov-top-odchovanci-martina-ktori-si-zahrali-v-nhl"/>
    <meta property="og:site_name" content="Sport7"/>
    <meta property="article:published_time" content="2019-11-23T12:15:00+00:00"/>
    <meta property="og:title" content="Liaheň talentov: TOP odchovanci Martina, ktorí si zahrali v NHL"/>
    <meta property="og:description" content="Vitajte pri tretej časti našej série, ktorá mapuje hráčov popredných slovenských liahní so skúsenosťami z NHL."/>
  </head>
  <body>
    <article>
      <h1>Liaheň talentov: TOP odchovanci Martina, ktorí si zahrali v NHL</h1>
      <address><time datetime="2019-11-23T12:15:00+00:00">23 Nov 2019, 12:15</time> by <a rel="author" href="https://www.sport7.sk/autor/marek-dado" target="_blank">Marek Ďaďo</a></address>
      <p>
        <b>Vitajte pri tretej časti našej série, ktorá mapuje hráčov popredných slovenských liahní so skúsenosťami z NHL.</b>
      </p>
      <h3>6. Peter Bartoš - útočník</h3>
      <p>Útočník pochádzajúci z Martina bol svojmu mestu verný po dlhú dobu. V začiatkoch svojej seniorskej kariéry strávil v klube z rodného mesta 7 sezón. Potom sa dohodol s <b>Českými</b> <b>Budejovicami</b>, kde zaujal skautov NHL. V roku 2000 si ho z 214. miesta zvolila <b>Minnesota</b>, kde dostal šancu na <b>13 zápasov</b>. V týchto dueloch získal slušných <b>6 bodov</b>, ale ani to nezabránilo jeho návratu do Česka hneď v nasledujúcej sezóne. Odvtedy už Bartoš pôsobil iba u našich bratov, na Slovensku a v Poľsku. <b>Bartoš</b> je 5-násobným majstrom Slovenska a má doma aj striebro z MS 2000.</p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2017-12/bb_67.jpg?itok=64IqVt-x"/>
        <figcaption>Peter Bartoš<cite>zdroj: TASR</cite></figcaption>
      </figure>
      <h3>5. Peter Smrek - obranca</h3>
      <p>Kariéra <b>Petra</b> <b>Smreka</b> je vskutku bohatá. Po tom, čo absolvoval hokejovú výchovu v Martine, pobral sa skúšať šťastie do Ameriky. V roku 1999 si ho z celkového 85. miesta vybralo <b>St. Louis,</b> no v jeho hlavnom tíme odohral iba 6 duelov. Nasledoval prestup do <b>New Yorku</b> <b>Rangers</b>, kde však taktiež nedostal príliš veľa priestoru a stal sa skôr pravidelným hráčom <b>AHL</b>. V NHL tak odohral <b>28 stretnutí</b> so ziskom <b>6 bodov</b> (2 + 4). V roku 2004 sa vrátil do Európy. Kým po sezóne 2014/2015 ukončil kariéru, vyskúšal si nemeckú, švédsku, slovenskú, čí českú ligu. Cudzia mu nie je ani <b>KHL</b>. Korčule zavesil na klinec v meste, kde to všetko začalo - v Martine. Smrek je aj úspešným reprezentantom. V roku 2002 získal zlato na MS.</p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-11/peter_smrek.jpg?itok=7yEgbcja"/>
        <figcaption>Peter Smrek<cite>zdroj: TASR</cite></figcaption>
      </figure>
      <h3>4. Radovan Somík - útočník</h3>
      <p><b>Somík</b> strávil dosť času svojej seniorskej kariéry v meste, ktorého ho hokejovo vychovalo. Aj napriek tomu, že si ho v roku 1995 zo 100. miesta vybralo vedenie <b>Philadelphie</b>, Somík sa do Ameriky pobral až pred sezónou 2002/2003. Predtým však hral vo farbách <b>Martina</b>, <b>Dukly</b> <b>Trenčín</b>, či <b>Zlínu</b>. V drese <b>Flyers</b> odohral dve sezóny, <b>113 zápasov</b> a získal <b>32 bodov</b> (12 + 20). Od roku 2004 pôsobil opäť v Európe, kde okrem slovenskej a českej súťaže zakúsil aj ako chutí ruská, či švédska liga. V roku 2002 sa stal majstrom sveta. Kariéru zakončil v drese <b>Pardubíc</b>.</p>
      <figure>
        <iframe src="https://www.youtube.com/embed/TFtt4DSnhgc" width="480" height="270" data-service="Youtube" scrolling="no"/>
      </figure>
      <h3>3. Zdeno Cíger - útočník</h3>
      <p><b>Zdena</b> <b>Cígera</b> mladšia generácia pozná skôr ako hokejového trénera, než ako hráča. Skutočnosťou je, že tento martinský rodák bol naozaj kvalitným hokejistom, ktorý toho pre slovenský hokej urobil dosť. Po tom, čo hokejovo vyrástol v Martine, sa presunul do hlavného tímu <b>Dukly Trenčín</b>. Vďaka skvelým výkonom si ho všimlo vedenie <b>New</b> <b>Jersey</b> <b>Devils</b>, ktoré vyslovilo Cígerove meno z 54. miesta na drafte 1988. Okrem Diablov si zahral aj za <b>Edmonton</b>, odkiaľ však vcelku prekvapivo odišiel na Slovensko, kde obliekal dres <b>Slovana Bratislava</b>. O návrat do NHL sa pokúsil v sezóne 2001/2002 v tíme <b>New Yorku Rangers</b>. V tom istom ročníku si však zahral aj za <b>Tampu Bay</b>. Po tomto „comebackovom roku“ sa opäť vrátil do Bratislavy, kde aj ukončil aktívnu hráčsku kariéru. V NHL odohral dokopy 7 sezón, <b>353 zápasov</b> a získal <b>228 bodov</b> (94 + 134). </p>
      <figure>
        <iframe src="https://www.youtube.com/embed/7Lm9fNmW1gQ" width="480" height="270" data-service="Youtube" scrolling="no"/>
      </figure>
      <h3>2. Richard Pánik - útočník</h3>
      <p>Ani snáď nie je možné, ako ten čas letí. <b>Pánik</b> je v NHL už 8. sezónu. Odchovanec martinského hokeja sa do zámoria prepracoval aj vďaka pôsobeniu v českom <b>Třinci</b>. V roku 2009 ho z 52. miesta draftovala <b>Tampa Bay</b>, kde však strávil iba dve sezóny. Potom nasledovalo angažmán v <b>Toronte</b>, nasledované úspešným obdobím v <b>Chicagu</b>. Pánika neskôr postihol náhly pokles formy, čo si vyžiadalo výmenu do <b>Arizony</b>. V lete tohto roka sa dohodol s Washingtonom, kde sa mu žiaľ zatiaľ príliš nedarí. V NHL má už však slušnú porciu odohraných zápasov (<b>424</b>) so ziskom <b>160 bodov</b> (76 + 84). Pánik stále čaká na výraznejší úspech - doteraz má doma „iba“ pohár pre víťaza <b>AHL</b>. </p>
      <figure>
        <iframe src="https://www.youtube.com/embed/ziA6eWZOS5s" width="480" height="270" data-service="Youtube" scrolling="no"/>
      </figure>
      <h3>1. Róbert Švehla - obranca</h3>
      <p><b>Švehla</b> začínal s hokejom v rodnom Martine. V seniorskej kategórii štartoval v <b>Dukle Trenčín</b>, odkiaľ sa prepracoval do švédskeho <b>Malmö</b>. V roku 1992 si ho z 78. miesta na drafte vybralo <b>Calgary</b> <b>Flames</b>, za ktoré však nikdy nenastúpil. Premiéru v NHL si odbil na <b>Floride</b>, kde pôsobil dlhých 8 ročníkov. Vo svojej poslednej sezóne obliekol dres <b>Toronta</b> <b>Maple</b> <b>Leafs</b>. V najlepšej lige sveta nastúpil dohromady do <b>655 stretnutí</b> so ziskom <b>335 bodov</b> (68 + 267). Švehla bol aj aktívnym reprezentantom - má doma bronzovú medailu z olympiády v roku 1992 a 2 bronzové medaily z MS v rokoch 1992 (odkiaľ má cenu pre najlepšieho obrancu turnaja) a 2003.</p>
      <figure>
        <iframe src="https://www.youtube.com/embed/_ykTmyZHuOM" width="480" height="270" data-service="Youtube" scrolling="no"/>
      </figure>
    </article>
  </body>
</html>