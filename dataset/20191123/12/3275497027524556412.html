<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342649/microsoft-huawei-us-export-license-windows-office/"/>
    <meta property="og:site_name" content="زومیت"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="مایکروسافت مجوز فروش نرم‌افزار به هواوی را از دولت آمریکا دریافت کرد"/>
    <meta property="og:description" content="دولت ایالات متحده‌ی آمریکا اعلام کرده است برخی شرکت‌ها نظیر مایکروسافت می‌توانند باردیگر به هواوی محصولاتشان را بفروشند. این موضوع سبب اعتراض برخی از سناتورهای آمریکایی شده است."/>
  </head>
  <body>
    <article>
      <h1>مایکروسافت مجوز فروش نرم‌افزار به هواوی را از دولت آمریکا دریافت کرد</h1>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author" href="http://www.zoomit.ir/user/mobinahmadi/" target="_blank">مبین احمدی</a></address>
      <p>دولت ایالات متحده‌ی آمریکا اعلام کرده است برخی شرکت‌ها نظیر مایکروسافت می‌توانند باردیگر به هواوی محصولاتشان را بفروشند. این موضوع سبب اعتراض برخی از سناتورهای آمریکایی شده است.</p>
      <hr/>
      <p><a href="https://www.zoomit.ir/tag/microsoft/">مایکروسافت </a>پنج‌شنبه‌ی گذشته در اطلاعیه‌ای به‌صورت رسمی اعلام کرد مجوزی خاص از دولت ایالات متحده‌ی آمریکا دریافت کرده است که براساس آن، می‌تواند نرم‌افزارهایش را دوباره به <a href="https://www.zoomit.ir/huawei/">هواوی </a>بفروشد. گفتنی است هواوی مدتی پیش با تحریم‌های شدید آمریکا مواجه شده بود. </p>
      <p>فردی به‌نمایندگی از مایکروسافت ازطریق ایمیلی که برای خبرگزاری رویترز فرستاده، می‌گوید:</p>
      <blockquote>۲۹ نوامبر ۲۰۱۹ (۲۹ آبان ۱۳۹۸) وزارت بازرگانی ایالات متحده با پذیرش درخواست مایکروسافت برای فروش مجدد نرم‌افزارهای بازار انبوه (Mass Market Software)، نرم‌افزارهای غیرسفارشی و تجاری دردسترس به‌صورت عمومی، به هواوی موافقت کرد. ما از تصمیم وزارت بازرگانی برای اعطای مجوز به مایکروسافت قدردانی می‌کنیم. </blockquote>
      <figure>
        <img src="https://cdn01.zoomit.ir/ex/Cover/159a254c7c82d211c66ac5f24222b2f9_XL.jpg"/>
      </figure>
      <p>دولت دونالد ترامپ هفته‌ی گذشته در اطلاعیه‌ای گفته بود به برخی شرکت‌های آمریکایی اجازه خواهد داد فروش محصولاتشان به هواوی را از سر بگیرند. اگر پیگیر اخبار بوده باشید، می‌دانید آمریکا ۶ ماه پیش هواوی را به‌‌اتهام تهدید علیه <a href="https://www.zoomit.ir/category/security/">امنیت </a>ملی در فهرست سیاه قرار داد و تحریم‌های شدیدی علیه آن اعمال کرد.</p>
      <p>وزارت بازرگانی آمریکا در پاسخ به خبرنگاران گفته است از چند روز پیش اعطای مجوز به برخی شرکت‌ها را آغاز کرده تا بتوانند مجددا به هواوی محصولات و سرویس‌هایشان را بفروشند؛ موضوعی که گستره‌ی تأمین‌کنندگان هواوی را بزرگ‌تر می‌کند. شرکت‌های آمریکایی تا پیش از اعمال تحریم‌ها، محصولاتی را به ارزش میلیاردها دلار به هواوی می‌فروختند و ارتباطات تجاری قدرتمندی با این شرکت داشتند. </p>
      <p>چهارشنبه‌ی هفته‌ی گذشته، یکی از مقام‌های رسمی دولت آمریکا اعلام کرد تقریبا ۳۰۰ درخواست از شرکت‌های مختلف برای گرفتن مجوز به‌منظور فروش محصول به هواوی دریافت کرده که تا آن زمان تقریبا به نیمی از درخواست‌ها رسیدگی شده بوده است. ظاهرا تقریبا با نیمی از درخواست‌های رسیدگی‌شده موافقت و بقیه رد شده‌ است. </p>
      <figure>
        <img src="https://cdn01.zoomit.ir/2016/8/86f99e48-6866-4ea1-91a2-f85e63d7fdef.jpg"/>
      </figure>
      <aside>
        <b>مایکروسافت احتمالا مجوز فروش مجدد سیستم‌عامل ویندوز به هواوی را از دولت آمریکا دریافت کرده است</b>
      </aside>
      <p>هواوی هم‌اکنون لقب بزرگ‌ترین شرکت حوزه‌ی ساخت تجهیزات ارتباطی و مخابراتی و دومین شرکت بزرگ دنیا در حوزه‌ی ساخت گوشی‌های هوشمند را یدک می‌کشد و از این حیث شرکتی بسیار مهم به‌شمار می‌آید. در‌حال‌حاضر، دقیقا مشخص نیست چه شرکت‌هایی مجوز همکاری مجدد با هواوی را دریافت کرده‌اند و درضمن، اجازه‌ی فروش چه محصولاتی را دارند. فردی که ظاهرا از روند اعطای مجوز باخبر است و نخواسته نامش فاش شود، چهارشنبه‌ی گذشته در گفت‌و‌گو با رویترز گفت آمریکا حتی مجوز فروش برخی تجهیزات گوشی‌های هوشمند و برخی قطعات غیر الکترونیکی را نیز به شماری از شرکت‌ها اعطا کرده است. </p>
      <p>مایکروسافت تاکنون به درخواست خبرگزاری‌ها برای انتشار جزئيات بیشتر در‌این‌زمینه‌ و مشخص‌کردن محصولاتی که مجوز فروش آن‌ها به هواوی را دارد، پاسخ نداده است. درضمن، وزارت بازرگانی آمریکا نیز فعلا قصد ندارد جزئياتی بیشتری در‌باره‌ی این موضوع منتشر کند. افزون‌براین، دقیقا مشخص نیست عبارت نرم‌افزارهای بازار انبوه در اطلاعیه‌ی مایکروسافت به چه مواردی اشاره می‌کند؛ با‌این‌حال، ردموندی‌ها از سال‌ها پیش مجوز ویندوز و مجموعه‌ نرم‌افزار آفیس را به هواوی می‌فروشند. </p>
      <p><i>دن ایوز</i>، یکی از تحلیلگران مؤسسه‌ی امنیتی Wedbush Securities،‌ گفته است به‌احتمال زیاد مجوز اشاره‌شده به <a href="https://www.zoomit.ir/category/os/">سیستم‌عامل </a><a href="https://www.zoomit.ir/windows/">ویندوز </a>مربوط می‌شود. به‌عبارت‌دیگر، مایکروسافت به‌لطف مجوزش جدیدش خواهد توانست ویندوز را به‌صورت رسمی به هواوی بفروشد؛ موضوعی که می‌تواند بخش مهمی از مشکلات هواوی را در حوزه‌ی سرور و البته لپ‌تاپ‌های مجهز به سیستم‌عامل ویندوز برطرف کند. دن ایوز در‌این‌باره می‌گوید:</p>
      <blockquote>این اتفاق آرامش‌خاطر بزرگی برای هواوی به‌همراه می‌آورد؛ به‌ویژه بعد از گذراندن مشکلات بسیار به‌دلیل قطع ارتباط کامل با شرکت‌های فناوری‌محور بزرگی نظیر مایکروسافت و <a href="https://www.zoomit.ir/google/">گوگل </a>و دیگر شرکت‌هایی که از دریافت سیستم‌‌عامل‌های آن‌ها محروم شده است.</blockquote>
      <figure>
        <img src="https://cdn01.zoomit.ir/ex/Cover/bfedd5d1e02278e2e4d209bbee71699c_XL.jpg"/>
      </figure>
      <p>به‌گزارش برخی رسانه‌ها، هواوی قصد داشته است در اوایل سال جاری میلادی، لپ‌تاپ جدید مجهز به ویندوز را رونمایی کند؛ اما به‌دنبال تحریم‌های آمریکا، مجبور شده است انجام این کار را تا زمان نامشخصی به‌تعویق بیندازد. همچنین پس از تحریم‌های آمریکا، مایکروسافت فروش لپ‌تاپ<a href="https://www.zoomit.ir/product/huawei-matebook-x-8gb-256gb/"> هواوی میت‌بوک ایکس</a> را در خرده‌فروشی‌هایش متوقف کرد.</p>
      <p>فروش محصولات به هواوی از جوانبی به‌نفع خود مایکروسافت هم تمام خواهد شد و این موضوع به‌‌ویژه درزمینه‌ی همکاری ردموندی‌ها با هواوی روی پروژه‌ی آژور اهمیت پیدا می‌کند. مایکروسافت و هواوی از مدت‌ها پیش روی پروژه‌ی مذکور همکاری می‌کنند و تحریم‌های آمریکا این همکاری را نیز تحت‌‌تأثیر قرار داده است. به‌دنبال تحریم آمریکا، مایکروسافت تقریبا هیچ اطلاعیه‌ای درزمینه‌ی باطل‌شدن مجوز فروش ویندوز به این شرکت منتشر نکرد.</p>
      <p>یکی از مهم‌ترین جنبه‌های تحریم آمریکا این است که هواوی تا زمان پابرجابودن تحریم‌ها به‌دلیل اجازه‌نداشتن در همکاری با گوگل، نمی‌تواند از پشتیبانی رسمی این شرکت از گوشی‌هایش بهره‌مند شود. ازآنجاکه <a href="https://www.zoomit.ir/android/">اندروید </a>سیستم‌عاملی متن‌باز است،‌ هواوی همچنان می‌تواند از آن استفاده کند؛ گوگل به‌طور رسمی از این نسخه از اندروید پشتیبانی نمی‌‌کند و اپلیکیشن‌ها و سرویس‌های پیش‌فرض این شرکت نظیر پلی‌استور نیز روی آن وجود ندارند. <a href="https://www.zoomit.ir/2019/8/9/338995/huawei-announced-harmonyos-platform/">هواوی مدتی پیش از توسعه‌ی سیستم‌عاملی اختصاصی با‌ نام هارمونی OS خبر داد</a>؛ اما طبق اعلام رسمی این شرکت،<a href="https://www.zoomit.ir/2019/8/10/339022/huaweis-harmonyos-android-replacement/"> سیستم‌عامل مذکور به‌ این‌ زودی‌ها نمی‌تواند جانشین اندروید شود</a>. بنابراین، هواوی هنوزهم به اندروید وابستگی زیادی دارد و تحریم‌های آمریکا مشکلات فراوانی برای این شرکت ایجاد کرده‌اند. </p>
      <p>چینی‌ها در چند وقت اخیر، همواره منتظر دریافت مجوز برای همکاری مجدد با <a href="https://www.zoomit.ir/tag/alphabet/">آلفابت</a>، شرکت مادر گوگل بوده‌اند تا بتوانند باردیگر از سرویس‌های گوگل در گوشی‌های هوشمند جدیدشان استفاده کنند. بدون دسترسی به سرویس‌های گوگل نظیر پلی‌استور، فروش گوشی‌های هواوی در بازارهای خارج از چین قطعا کاهش می‌یابد؛ زیرا کاربران خارجی این شرکت به فروشگاه پلی‌استور وابستگی زیادی دارند. گوگل تاکنون به درخواست خبرگزاری‌ها برای شفافیت بیشتر درباره‌ی این موضوع پاسخی نداده است. </p>
      <figure>
        <img src="https://cdn01.zoomit.ir/2016/5/b9cab801-7ae8-444e-8d51-11fda0382863.jpg"/>
      </figure>
      <aside>
        <b>گروهی ۱۵ نفره متشکل از سناتورهای آمریکایی به تصمیم دولت آمریکا برای اعطای مجوز به شرکت‌ها به‌منظور همکاری با هواوی اعتراض کرده‌اند</b>
      </aside>
      <p>اعطای مجوز به برخی شرکت‌های آمریکایی در حالی رخ می‌دهد که گفته می‌شود دولت <i>دونالد ترامپ</i> در حال تلاش برای امضای نسخه‌ی اولیه‌ی قرارداد توافق تجاری با دولت چین است تا جنگ تجاری اخیر کم‌کم به‌سمت پایان‌یافتن پیش رود. جنگ تجاری آمریکا و چین اثرهای زیادی به‌دنبال داشته است که یکی از مهم‌ترین آن‌ها، اعمال تعرفه‌های واردات روی محصولات است؛ زیرا هم آمریکا و هم چین تعرفه‌های ویژه‌ای روی محصولاتی اعمال کرده‌اند که از کشور مقابل وارد می‌شود.</p>
      <p>ناگفته نماند این تصمیم دولت آمریکا با مخالفت‌های متعددی در داخل این کشور مواجه شده است. ظاهرا گروهی متشکل از ۱۵ سناتور از دو حزب آمریکایی در نامه‌ای به وزارت بازرگانی خواسته‌اند اعطای مجوز به شرکت‌های آمریکایی به‌منظور همکاری مجدد با هواوی را به‌سرعت تعلیق کنند. این سناتورها مدعی هستند انجام چنین کاری امنیت ایالات متحده‌ی آمریکا را به‌خطر می‌اندازد.</p>
      <p>دیدگاه شما کاربران <a href="https://www.zoomit.ir/">زومیت</a> درباره‌ی تصمیم جدید دولت آمریکا مبنی‌بر دادن مجوز به برخی شرکت‌های آمریکایی برای همکاری مجدد با هواوی چیست؟</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/24/342718/slack-microsoft-teams-copies-product-ads/">اسلک: مایکروسافت تیمز نه‌تنها محصولات، بلکه تبلیغات ما را نیز کپی می‌کند </a>
        <a href="http://www.zoomit.ir/2019/11/24/342689/win32-apps-in-windows-10x/">آگهی کاریابی تأیید کرد اپلیکیشن‌‌های Win32 در ویندوز 10X اجرایی خواهند شد </a>
        <a href="http://www.zoomit.ir/2019/11/24/342691/visual-studio-code-the-default-development-environment-facebook/">ویژوال استودیو کد مایکروسافت به محیط توسعه پیش‌فرض فیسبوک تبدیل می‌شود </a>
        <a href="http://www.zoomit.ir/2019/11/23/342659/us-trump-administration-halt-huawei-license/">مخالفت سناتورهای آمریکایی با اعطای مجوز به شرکت‌ها برای همکاری با هواوی </a>
        <a href="http://www.zoomit.ir/2019/11/19/342391/beginner-geek-how-to-create-and-use-virtual-machines/">نحوه ایجاد و استفاده از ماشین‌های مجازی</a>
      </p>
      <hr/>
      <p>منبع <a href="https://www.theverge.com/2019/11/22/20977446/microsoft-huawei-us-export-license-windows-office-software">theverge</a> <a href="https://www.reuters.com/article/us-microsoft-huawei/microsoft-granted-license-to-export-mass-market-software-to-huawei-idUSKBN1XV2LE?feedType=RSS&amp;feedName=technologyNews">reuters</a></p>
    </article>
  </body>
</html>