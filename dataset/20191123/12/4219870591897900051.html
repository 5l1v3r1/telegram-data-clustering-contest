<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831903-Albnaci-zele-dominaciju-na-Balkanu-i-nece-se-smiriti-dok-im-to-ne-uspe-samo-glup-covek-to-ne-vidi-Vucic-za-Figaro-o-zlu-Velika-Albanija"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="&quot;Albnaci žele dominaciju na Balkanu i neće se smiriti dok im to ne uspe, samo glup čovek to ne vidi: Vučić za &quot;Figaro&quot; o zlu Velika Albanija"/>
    <meta property="og:description" content="Predsednik Srbije Aleksandar Vučić izjavio je za današnji francuski dnevnik"/>
  </head>
  <body>
    <article>
      <h1>"Albnaci žele dominaciju na Balkanu i neće se smiriti dok im to ne uspe, samo glup čovek to ne vidi: Vučić za "Figaro" o zlu Velika Albanija</h1>
      <address><time datetime="2019-11-23T12:45:00+00:00">23 Nov 2019, 12:45</time> by <a rel="author">Tanjug</a></address>
      <p>
        <b>Predsednik Srbije Aleksandar Vučić izjavio je za današnji francuski dnevnik "Figaro" da Priština ne čini ništa da se pronađe kompromisno rešenje</b>
      </p>
      <p>Predsednik Srbije Aleksandar Vučić izjavio je za današnji francuski dnevnik "Figaro" da Priština ne čini ništa da se pronađe kompromisno rešenje i naglasio da veoma ceni što šef francuske države Emanuel Makron ulaže napore u nešto za šta niko ne garantuje politički uspeh.<br/><br/>Upitan za nedavni sastanak sa Hašimom Tačijem, koji je priredio francuski predsednik Emanuel Makron na marginama "Mirovne konferencije" u Parizu, Vučić je rekao da nije veliki optimista za mogućnost za postizanje rešenja.<br/><br/>- Stalno smo pokušavali da nađemo kompromisno rešenje, ali se prištinska strana nije uopšte trudila, jer želi samo da se dopadne svom javnom mnjenju. Žele da Srbija prizna nezavisnost Kosova, a zauzvrat Srbija ne bi dobila ništa - rekao je Vučić.<br/><br/>Na pitanje da li je ideja razgraničenja, odnosno razmene teritorija još aktuelna, Vučić je odgovorio sa "ne", a upitan šta bi želeo da dobije za priznanje nezavisnosti Kosova, rekao je da se trenutno takvo pitanje ne postavlja.<br/><br/>- Priština je odlučila da uvede takse od 100 odsto na proizvode iz centralne Srbije kako bi nas naterala da priznamo bezuslovno nezavisnost Kosova. To nije civilizovano ponašanje. Ako odgovorni na Kosovu misle da njihovo stalno ucenjivanje može da donese rezultate - varaju se! Potpisali smo aprila 2013. u Briselu sporazum sa njima koji garantuje formiranje Zajednice srpskih opština. Nisu ga ni primenili i umesto toga izmišljaju neistine kako bi narušili naš imidž - rekao je Vučić.<br/><br/>Situacija, ocenjuje Vučić, krajnje je teška.<br/><br/>Vučić je rekao da ceni što predsednik Francuske Emanuel Makron ulaže lične napore u nešto za šta niko ne može garantovati uspeh.<br/><br/>- On je hrabar. Angažuje se oko važnih pitanja iako imaju male šanse da se politički isplate - rekao je Vučić.<br/><br/>Novinar "Figaroa" osvrnuo se i na ideju Velike Albanije i upitao da li i dalje postoji, a Vučić je ukazao da Albanci i dalje imaju takve težnje.<br/><br/>- To žele i samo glupe osobe to ne vide. Ponekad bi rekli da će se ujediniti pod krovom EU, a ponekad na drugi način, ali nikada nisu odustali od te ideje. Pogledajte Aljbina Kurtija koji je pobedio na izborima. Sedi, prilikom slikanja, a iza njega nema zastave takozvanog Kosova, već Albanije. I svi ambasadori, uključujući američkog i britanskog, seli su sa njim i pozirali ispred albanske zastave i to im nije smetalo - kazao je predsednik Srbije.<br/><br/>Vučić je ukazao da su od rata sa NATO 1999. godine Srbi u stalnoj defanzivi, a paralelno s tim Abanci su njihov dobar imidž, koji je stvorila propaganda NATO, koristili da postignu svoje ciljeve. <br/><br/>- Uspostavili su nove nacionalne interese koji imaju za cilj dominaciju na Balkanu. Tako je 28. novembar nacionalni praznik Albanije, a Kurti je već najavio veliki marš ka Tirani. Napao je i Edija Ramu pošto se Kurti protivi politici saradnje na Balkanu koju podržava albanski premijer - rekao je Vučić.<br/><br/>Kada je reč o odnosima sa Hrvatskom, Vučić je rekao da želi da ih poboljša, jer, strateški gledano, kako kaže, Srbi i Hrvati nemaju razloga da se spore. Upitan za odnose sa Slovencima rekao je da postoje izvanredni odnosi i da Slovenci imaju probleme sa Hrvatima, ali ne sa Srbijom. Što se Bosne i Hercegovine tiče kaže da Srbija čini sve što može da bude veoma konstruktivni partner - kao što to čini i sa Albanijom i Severnom Makedonijom.<br/><br/>- Zahvalan sam albanskom premijeru Rami i severnomakedonskom premijeru Zoranu Zaevu što su sa mnom pokrenuli projekat koji mnogi nazivaju "Mini Šengenom", a koji predviđa slobodan protok između naših zemalja - rekao je Vučić.<br/><br/>Upitan šta kaže Srbima koji žele priključenje Republike Srpske Srbiji, Vučić je odgovorio da Srbija mnogo investira u Srpsku, ali da priznaje teritorijalni integritet Bosne i Hercegovine i "tačka".<br/><br/>Na pitanje kakvi su odnosi Francuske i Srbije kazao je da smatra da je poseta Makrona Beogradu bila istorijska.<br/><br/>- Izazvao je istinsku i duboku emociju kod Srba govoreći na našem jeziku pred spomenikom Francuskoj na Kalemegdanu. Činjenice da je "Vansi" preuzeo naš aerodrom, da "Suez" brine o našoj javnoj administraciji i da Francuzi investiraju u Srbiju su veoma važne za našu budućnost - objasnio je Vučić.<br/><br/>Upitan za članstvo Srbije u EU je podvukao da je to strateški cilj Srbije i da je to nešto o čemu je najviše govorio sa predsednikom Makronom.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831905-Predsednik-Srbije-se-vanredno-obratio-javnostiNemojte-da-rusite-Srbiju-i-od-Rusije-joj-pravite-neprijatelja-Jasno-je-ko-stiti-Srbiju-a-ko-radi-sve-da-je-obori-na-kolena"/>
        <a href="http://www.novosti.rs/vesti/naslovna/politika/aktuelno.289.html:831896-Vucic-na-Regionalnom-forumu-mladih-Sunce-tudjeg-neba-nam-vise-sija-ali-svi-znaju-da-nije-bolje"/>
        <a href="http://www.novosti.rs/vesti/naslovna/politika/aktuelno.289.html:831814-Dobri-odnosi-medju-susedima-Vucic-i-Pendarovski-na-veceri-u-Beogradu-FOTO"/>
        <a href="http://www.novosti.rs/vesti/naslovna/politika/aktuelno.289.html:831875-Vucic-Pendarovski-i-Pahor-danas-na-Forumu-mladih-u-Novom-Sadu"/>
        <a href="http://www.novosti.rs/vesti/naslovna/politika/aktuelno.289.html:831743-Predsednik-Vucic-o-mini-sengenu-Igraj-sta-mozes-pripremi-se-za-najvisu-ligu-Mine-nismo-izvozili-u-Ukrajinu"/>
      </related>
    </article>
  </body>
</html>