<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622922/%D8%B7%D9%88%D9%85%D8%A7%D8%B1-%DB%B1%DB%B0%DB%B7-%D9%86%D9%85%D8%A7%DB%8C%D9%86%D8%AF%D9%87-%DA%A9%D9%86%DA%AF%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D9%BE%D8%A7%D9%85%D9%BE%D8%A6%D9%88-%D8%AF%D8%B1%D8%A8%D8%A7%D8%B1%D9%87-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C%E2%80%8C%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T12:10:00+00:00"/>
    <meta property="og:title" content="طومار ۱۰۷ نماینده کنگره آمریکا علیه اظهارات پامپئو درباره شهرک‌سازی‌ها"/>
    <meta property="og:description" content="۱۰۷ عضو دموکرات مجلس نمایندگان آمریکا با امضای طوماری از مایک پامپئو خواستند، سخنانش را درخصوص &quot;غیرقانونی&quot; دانستن شهرک سازی‌های اسرائیل در کرانه باختری پس بگیرد."/>
  </head>
  <body>
    <article>
      <h1>طومار ۱۰۷ نماینده کنگره آمریکا علیه اظهارات پامپئو درباره شهرک‌سازی‌ها</h1>
      <address>
        <time datetime="2019-11-23T12:10:00+00:00">23 Nov 2019, 12:10</time>
      </address>
      <p>
        <i>۱۰۷ عضو دموکرات مجلس نمایندگان آمریکا با امضای طوماری از مایک پامپئو خواستند، سخنانش را درخصوص "غیرقانونی" دانستن شهرک سازی‌های اسرائیل در کرانه باختری پس بگیرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در این طومار که اندی لوین، عضو دموکرات مجلس نمایندگان آمریکا از ایالت "میشیگان" تهیه کرده و نسخه‌ای از آن در اختیار خبرگزاری آناتولی ترکیه قرار گرفته، تصمیم وزرات خارجه آمریکا درباره قانونی دانستن شهرک‌سازی‌های اسرائیل در کرانه باختری رد شده است.</p>
      <p>نمایندگان آمریکا معتقدند، این تصمیم برخلاف سیاست آمریکا درخصوص شهرک‌سازی اسرائیل در کرانه باختری در طول دهه‌های گذشته است.</p>
      <p>در این طومار آمده است: موضع واشنگتن مبتنی بر این دیدگاه است که در سال ۱۹۷۸ توسط وزارت خارجه صادر و در آن تاکید شد که شهرک‌سازی در اراضی فلسطین با قوانین بین‌المللی مغایرت دارد و اقدام دونالد ترامپ، رئیس جمهوری آمریکا در کنار انتقال سفارت کشور از تل‌آویو به شهر قدس، اعتبار این کشور را به عنوان یک کشور میانجی‌گر بی‌طرف میان اسرائیل و فلسطین خدشه‌دار می‌کند و خسارت‌های جبران‌ناپذیری را به روند صلح در خاورمیانه وارد می‌کند. این اقدام دولت ترامپ امنیت آمریکا، اسرائیل و ملت فلسطین را به خطر خواهد انداخت.</p>
      <p>بر اساس این طومار، تصمیم اخیر وزارت خارجه آمریکا به معنای نقض آشکار ماده ۴۹ کنوانسیون چهارم ژنو است که بر اساس آن دولت اشغالگر نمی‌تواند بخش‌هایی از جمعیت غیرنظامی‌اش را به سرزمین‌های اشغالی منتقل کند.</p>
      <p>بر اساس آمارهای اسرائیلی و فلسطینی حدود ۶۵۰ هزار شهرک‌نشین در ۱۶۵ شهرک و ۱۱۶ کانون شهرک‌سازی در کرانه باختری و قدس اشغالی سکونت دارند.</p>
      <p>مایک پامپئو، وزیر خارجه آمریکا در چرخشی ۱۸۰ درجه‌ای در سیاست خارجه آمریکا پس از چهار دهه، روز دوشنبه، ۱۸ نوامبر اعلام کرد، کشورش دیگر شهرک‌سازی‌ها را غیرقانونی و مغایر با قانون بین‌الملل نمی‌داند.</p>
      <p>تا پیش از این تاریخ سیاست آمریکا دست‌کم به لحاظ نظری بر قانون صادره در سال ۱۹۷۸ از سوی وزارت خارجه که شهرک‌سازی‌ها در اراضی اشغالی را مغایر با قوانین بین‌المللی می‌دانست، تکیه داشت.</p>
    </article>
  </body>
</html>