<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112554"/>
    <meta property="og:site_name" content="MGR Online"/>
    <meta property="article:published_time" content="2019-11-23T12:26:00+00:00"/>
    <meta property="og:title" content="ยังคบกันอยู่ &quot;จ๋า&quot; แฮปปี้ รัก &quot;ตุ๊&quot; เวลาพิสูจน์ เสมอต้นเสมอปลาย"/>
    <meta property="og:description" content="จ๋า ณัฐฐาวีรนุช เผยสัมพันธ์รัก ตุ๊ ธนานันต์ ทุกอย่างฉลุย เวลาพิสูจน์อีกฝ่ายเสมอต้นเสมอปลาย เลี่ยงตอบเรียกแฟน ไม่ได้กั๊ก เรื่องแต่งขอให้ฝ่ายชายเป็นคนพูด"/>
  </head>
  <body>
    <article>
      <h1>ยังคบกันอยู่ "จ๋า" แฮปปี้ รัก "ตุ๊" เวลาพิสูจน์ เสมอต้นเสมอปลาย</h1>
      <address><time datetime="2019-11-23T12:26:00+00:00">23 Nov 2019, 12:26</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011643301.JPEG"/>
      </figure>
      <p><b>"จ๋า ณัฐฐาวีรนุช" เผยสัมพันธ์รัก "ตุ๊ ธนานันต์" ทุกอย่างฉลุย เวลาพิสูจน์อีกฝ่ายเสมอต้นเสมอปลาย เลี่ยงตอบเรียกแฟน ไม่ได้กั๊ก เรื่องแต่งขอให้ฝ่ายชายเป็นคนพูด <br/></b><br/>หลังจับมือฝ่ามรสุมมาก่อนหน้านั้น ตอนนี้แม้ความสัมพันธ์ระหว่าง<b> "จ๋า ณัฐฐาวรนุช ทองมี"</b> กับ<b> "ตุ๊ ธนานันต์ เอื้ออารักษ์"</b> จะไม่ออกสื่อ ทั้งไม่มีรูปคู่ และไม่ค่อยพูดเรื่องนี้ แต่ล่าสุดสาวจ๋าก็ยืนยันแล้วว่ายังคบกันอยู่ ทุกอย่างแฮปปี้ดี เวลาพิสูจน์แล้ว ฝ่ายชายเป็นคนเสมอต้นเสมอปลาย <br/><br/>"ถ้ามีความรัก คือมีก็ได้ไม่มีก็ได้ ถ้ามีความรักต้องไม่ทุกข์ ถ้าทุกข์แล้วหน้าเหี่ยวมาก ทั้งเหี่ยวทั้งหมอง ถามว่าตอนนี้แฮปปี้ไหม ก็ไม่ทุกข์อะไรค่ะ (กับคุณตุ๊ยังคุยกันอยู่?) <b>ค่ะ จ๋าว่าเวลาก็พิสูจน์ได้เยอะเลยค่ะ คือคนเราพูดอะไรบางอย่าง ถ้าไม่เห็นการกระทำก็บอกไม่ได้ว่าเขาหมายความอย่างนั้นจริงๆ จ๋าก็ให้เวลามันช่วยในเรื่องของการกระทำ </b>และการกระทำมันก็เป็นตัวกำหนดด้วยว่าอันนี้คือเขาทำจริงๆ และสม่ำเสมอไหม เขาก็เสมอต้นเสมอปลายค่ะ ดีขึ้นเรื่อยๆ ค่ะ"<br/><br/>เลี่ยงเรียกแฟน ยันไม่ได้กั๊ก ทุกอย่างแฮปปี้ <br/>"ก็ตามนั้นค่ะ<b> ถามว่าเรียกแฟนได้ไหม นี่ก็ไม่ได้กั๊กนะ (หัวเราะ) ก็แฮปปี้ดี ไม่เปิดตัวออกสื่อค่ะ แต่ในความเป็นจริงคือถามจ๋าก็ตอบ ไม่ได้กั๊กอะไร อย่างบางทีเอาตามความอยาก </b>ตามความเหมาะสมดีกว่า รูปคู่ยังไม่ได้เห็นเลยแหละ (หัวเราะ) เพราะอะไร คือตอนหลังจ๋ารู้สึกว่าอยากให้ถึงเวลาที่เราอยากจะทำ เราก็จะทำค่ะ แต่ก็ไม่ได้ปิดอะไร"<br/><br/>รูปคู่ในสต็อกเพียบ ยังไม่ออกสื่อตอนนี้ <br/>"ส่วนรูปคู่จะมีเฉพาะโอกาสพิเศษไหม ไม่ได้คิดขนาดนั้น แต่เราก็รู้สึกว่ามันไม่ได้เป็นเรื่องแปลกอะไรที่จะยังไม่ลง แต่ถ้าพร้อมจ๋าก็จะลง ถ้ามีรูปที่จ๋าอยากจะลงก็จะลง <b>ถามว่ารูปในสต๊อกเยอะไหม เยอะค่ะ (หัวเราะ) เราอยากอยู่ในเซฟโซนไหม จริงๆ ถ้าพูดอย่างนั้นก็ไม่ถูกซะทีเดียวเพราะถ้าเซฟโซนเราต้องไม่พูดถึงเรื่องนี้เลยในความรู้สึกของจ๋านะ</b> แต่ในส่วนตัวของจ๋าตอนนี้รูปที่อยากจะลงมันเป็นรูปเที่ยว เป็นรูปของการออกกำลังกาย เป็นรูปไลฟ์สไตล์บางอย่าง แต่ถ้ามาถามเรื่องความรักก็ตอบได้ จ๋าเลยคิดว่ามันก็แฟร์ๆ ไม่ใช่ไม่อยากพูดถึงไม่บอก"<br/><br/>ไม่กลัวกระแสวิจารณ์<br/>"ไม่กลัวค่ะ<b> เพระจ๋ารู้สึกว่ามันผ่านไปแล้วและอยู่ในจุดที่ทุกอย่างมันไม่ได้มีอะไรที่เป็นปัญหาแล้วค่ะ</b> มันเป็นแค่เรื่องของความพร้อมที่อยากจะลงเท่านั้นเอง (ไม่ใช่ลงปุ๊บแต่งเลย?) อย่างนั้นเลยเหรอคะ (หัวเราะ)"<br/><br/>โบ้ยถามฝ่ายชายเรื่องแต่งงาน <br/>"อันนี้รอให้เป็นฝั่งผู้ชายดีกว่าค่ะ แต่สำหรับตัวจ๋า ถ้ามีใครถามเรื่องความรัก ทุกครั้งก็จริงจังทุกครั้ง แต่จะไปได้อะไรยังไง มันอยู่ที่คนสองคนค่ะ เรื่องครอบครัว <b>จ๋าคิดว่าเราพร้อมไหมมันขึ้นอยู่กับอีกคนหนึ่งด้วยจริงๆ ตอนแรกตอนเด็กๆ คิดว่าตัวเองพร้อมก่อนหน้านี้ ก่อน 30 เราคิดว่า 24 ก็ได้แล้ว พอ 24 ก็ 28 แล้วกัน รู้สึกยังใช้ชีวิตได้ไม่เต็มที่เลย </b>พอ 28 แล้วก็คิดว่าสัก 32 หน่า ไปเรื่อยๆ จนอีกทีหนึ่งก็ไปไกลแล้วนะ ไม่ได้รู้สึกว่าพร้อมแล้ว หรือว่ายังไม่พร้อม จ๋าว่ามันต้องอยู่ที่สองคน พอมาอยู่ด้วยกันแล้วพอดีกัน เดินหน้าไปพร้อมกัน จ๋าว่ามันโอเค แต่ถ้าถามในส่วนของความนิ่งหรือยัง จ๋านิ่งนานแล้วค่ะ”<br/><br/>"คุณพ่อคุณแม่เขาก็แฮปปี้กับทุกวันนี้อยู่แล้วค่ะ เขาเลิกเร่งเรื่องหลานไปแล้วค่ะ คือตอนนี้คุณพ่อ คุณแม่ยังเห็นลูกทุกวันคือเป็นเด็กเหมือนเดิม จนเราขนาดนี้แล้ว <b>แต่ถามว่าเขาอยากให้มีครอบครัวเป็นฝั่งเป็นฝาไหม เขาคงอยากตั้งนานแล้ว แต่ไม่ได้กดดันอะไร แต่ก็เคยมีโอกาสได้เจอคุณพ่อคุณแม่แล้วค่ะ</b>”<br/><br/>หน้าเด็กเพราะดูแลตัวเอง ออกกำลังกาย ไม่คิดว่าแก่ <br/>"ขอบคุณมากค่ะ​ ก็ออกกำลังกาย<b> ดูแลผิวหน้าผิวพรรณ หาหมอบ้าง ถ้าเคล็ดลับจริงๆ จะเป็นคนไม่คิดเยอะเรื่องอายุ จ๋าว่ายิ่งกังวลยิ่งแก่นะ จ๋าว่าจะอายุเท่าไหร่ก็ช่างมันเถอะ มีความสุขในชีวิตในทุกๆ วัน</b> จ๋าว่ามันออกมาจากข้างในเอง เรามีความสุขอยู่ หลายคนก็ไม่เชื่อว่าเราอายุเยอะแล้วค่ะ"<br/><br/>"จ๋ามองว่าทุกวันนี้มันมีตัวช่วยเยอะมาก ที่จะทำให้เราได้ดูแลตัวเองได้ดีมากขึ้น ไม่ว่าจะเข้าคลินิกเสริมความงาม ทรีตเมนต์ กินอาหารที่มีประโยชน์ จ๋าคือหนึ่งอย่างที่ทำเป็นประจำคือนอน เป็นคนนอนเยอะ พักผ่อนเพียงพอ และออกกำลังกาย ที่สำคัญคือเรื่องกังวล พอลืมเรื่องนี้ไปก็ไม่แก่เองค่ะ"</p>
      <figure>
        <img src="https://mpics.mgronline.com/pics/Images/562000011643302.JPEG"/>
      </figure>
      <figure>
        <img src="https://mpics.mgronline.com/pics/Images/562000011643303.JPEG"/>
      </figure>
      <figure>
        <img src="https://mpics.mgronline.com/pics/Images/562000011643304.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112554"/>
      </related>
    </article>
  </body>
</html>