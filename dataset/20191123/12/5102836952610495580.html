<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/23/migrasjon-pa-forste-klasse/"/>
    <meta property="og:site_name" content="Document"/>
    <meta property="article:published_time" content="2019-11-23T12:09:44+00:00"/>
    <meta property="og:title" content="– Migrasjon på første klasse"/>
    <meta property="og:description" content="Hvor omfattende er fenomenet med ulovlige migranter som kommer sjøveien til det italienske fastlandet uten NGO-ers hjelp?"/>
  </head>
  <body>
    <article>
      <h1>– Migrasjon på første klasse</h1>
      <address><time datetime="2019-11-23T12:09:44+00:00">23 Nov 2019, 12:09</time> by <a rel="author">Christian Skaug</a></address>
      <figure>
        <img src="https://www.document.no/wp-content/uploads/2019/11/9dg1-nj-ppi.jpg"/>
        <figcaption>
          <i>En seilbåt ligger ved Calopezzati i Calabria på det italienske fastlandet etter at kurdiske migranter fra Iran og Irak er gått i land i grålysningen den 3. juni 2019. Til høyre et fartøy fra italiensk grensepoliti. Foto: Alfonso Di Vincenzo / Ipa / Pa Photos / Scanpix.</i>
        </figcaption>
      </figure>
      <p>Hvor omfattende er fenomenet med ulovlige migranter som kommer sjøveien til det italienske fastlandet uten NGO-ers hjelp?</p>
      <p>Spørsmålet er umulig å besvare med sikkerhet, all den tid Italia har en kjempelang kyst, hvor en rekke fartøyer vil være i stand til å levere en last med menneskelige varer ubemerket.</p>
      <p>Fenomenet vil naturlig nok i hovedsak berøre de tre sydligste regionene Calabria, Basilicata og Puglia, og statistikk fra politi og påtalemyndighet i disse regionenes provinser kan således gi en slags indikasjon.</p>
      <p>Av disse ser Crotone i Calabria ut til å ha det største antallet ulovlige ilandstigninger. Senest fredag kom en seilbåt til kysten av Crotone med 31 migranter fra Midtøsten og Sentral-Asia samt to ukrainske menneskesmuglere ombord.</p>
      <figure>
        <img src="https://www.document.no/wp-content/uploads/2019/11/gwgy8-6-qq.jpg"/>
        <figcaption>
          <i>Kurdiske migranter fra Iran og Irak er gått i land i Calopezzati den 3. juni 2019. Foto: Alfonso Di Vincenzo / Ipa / Pa Photos / Scanpix.</i>
        </figcaption>
      </figure>
      <p>Påtalemyndighetene i Crotone opplyste nylig til <a href="https://www.corriere.it/cronache/19_ottobre_29/i-nuovi-scafisti-ucrainidei-barconi-di-lusso10-mila-euro-passeggero-1e173f1a-fa86-11e9-88c1-96c4008e4167.shtml">Corriere della Sera</a> at de i 2016 og 2017 registrerte 26 tilfeller av menneskesmugling med seilbåter og yachter, og 18 tilfeller i 2018. Antallet forventes å øke ytterligere i inneværende år.</p>
      <p>Bare i september var det 15 tilfeller i Crotone, de fleste av dem ignorert av mediene. Flere mønstre går igjen, ifølge påtalemyndighetene:</p>
      <blockquote>Det er aldri færre enn 30 migranter, og aldri flere enn 60. Til rors står det alltid menneskesmuglere fra Øst-Europa. Alle har vært ukraniske, bortsett fra to latviere.</blockquote>
      <p>Myndighetene omtaler det hele som «migrasjon på første klasse». Fenomenet er uavhengig av migrasjonen fra Afrika, forklarer statsadvokat i Crotone Giuseppe Capoccia:</p>
      <blockquote>«Her snakker vi om kurdiske og pakistanske migranter, ikke sjelden også fra Sørøst-Asia, som nesten alle har tenkt seg til Tyskland. De er økonomiske migranter med en viss skolegang, hele familier som er informerte og veloverveide. De betaler masse, de får reise med omtrent akseptabel komfort, og ofte klarer vi ikke å anføre umenneskelig eller nedverdigende oppførsel fra menneskesmuglernes side.»</blockquote>
      <p>Dermed ligger de i kortene at ukrainerne forholdsvis raskt kan vende tilbake til virksomheten etter ikke altfor hard straff. Det er et faktum at noen smuglere har gjennomført flere mennesketransporter. Vel fremme i Tyskland blir migrantene sannsynligvis møtt og hjulpet av noen med samme bakgrunn.</p>
      <p>Båtene er upåfallende, og de skifter til falske tyrkiske, greske og italienske flagg underveis. Hvordan skille dem fra legitim lystbåttrafikk?</p>
      <p>En 29 år gammel ukrainsk sjømann forteller Corriere della Sera at han for en tid tilbake rykket inn en annonse i en ukrainsk avis hvor han søkte etter arbeid. Kort etter ble han kontaktet med tilbud om å gjennomføre en overfart for 2600 euro. Båten dro fra Ukraina og stanset i Tyrkia, hvor migrantene ble hentet. Etter fem dager var de fremme i Italia.</p>
      <p>Migranter som kommer til Italia på denne måten, opplyser til politiet at de har betalt rundt ti tusen euro for transporten. Betalingen skjer i Tyrkia.</p>
      <blockquote>«Eksistensen av en organisert kriminell internasjonal trafikk virker nå bevist», skriver dommerne. Nå etterforsker da også den lokale antimafiaenheten i Catanzaro.</blockquote>
      <p>Kundepotensialet blant migranter i Tyrkia er kolossalt. 2,6 millioner av dem befinner seg der til lands.</p>
      <p>Vi ser altså en illegal migrasjon på første klasse i tillegg til den svært ukomfortable migrasjonen via f.eks. greske øyer, som kanskje kan sies å være på tredje klasse.</p>
      <p>Det er lett å tenke seg at menneskesmuglerne også øyner et marked for migrasjon på andre klasse. Hvordan unngå ukomfortable leirer, men samtidig slippe å betale 10.000 euro?</p>
      <p>
        <a href="https://www.documentforlag.no/produkt/douglas-murray-europas-merkelige-dod-forhandsbestilling/">Bestill Douglas Murrays bok «Europas underlige død» fra Document Forlag her!</a>
      </p>
      <figure>
        <a href="https://www.documentforlag.no/produkt/douglas-murray-europas-merkelige-dod-forhandsbestilling/">
          <img src="https://www.document.no/wp-content/uploads/2018/09/murray-bokannonse-27918.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/07/07/sjoveien-til-europa-fra-pakistan/"/>
        <a href="https://www.document.no/2017/08/03/dokumentasjonen-av-et-kriminelt-samarbeid/"/>
        <a href="https://www.document.no/2019/10/21/ocean-viking-ber-italia-og-malta-om-en-trygg-havn/"/>
        <a href="https://www.document.no/2019/11/23/ny-smuglermetode-bruk-folgebat-nesten-helt-til-italias-fastland/"/>
        <a href="https://www.document.no/2019/03/19/dette-er-ikke-rednings%c2%adarbeid-det-er-menneske%c2%adsmugling/"/>
        <a href="https://www.document.no/2019/01/27/la-oss-sende-migrantene-til-nederland/"/>
        <a href="https://www.document.no/2019/08/06/ny-og-strengere-sikkerhetslov-vedtatt-i-italia/"/>
        <a href="https://www.document.no/2018/07/18/menneskesmuglerne-flytter-virksomheten-fra-libya/"/>
        <a href="https://www.document.no/2019/10/19/ocean-viking-sier-nei-til-en-havn-i-tripoli-fyller-opp-skipet-sa-lenge/"/>
        <a href="https://www.document.no/2018/10/22/nigeriansk-mafia-fester-grepet-i-italia/"/>
      </related>
    </article>
  </body>
</html>