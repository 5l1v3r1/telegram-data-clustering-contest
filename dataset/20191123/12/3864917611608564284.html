<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824060-storm-na-azovi-se-patoh-evakuuvali-z-ostrova-birucij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T12:20:00+00:00"/>
    <meta property="og:title" content="Шторм на Азові: ще п’ятьох евакуювали з острова Бірючий"/>
    <meta property="og:description" content="На узбережжі Азовського моря, в курортній зоні смт Кирилівка Якимівського району Запорізької області, триває рятувальна операція, співробітники ДСНС евакуювали з острова Бірючий ще 5 людей."/>
  </head>
  <body>
    <article>
      <h1>Шторм на Азові: ще п’ятьох евакуювали з острова Бірючий</h1>
      <h2>На узбережжі Азовського моря, в курортній зоні смт Кирилівка Якимівського району Запорізької області, триває рятувальна операція, співробітники ДСНС евакуювали з острова Бірючий ще 5 людей.</h2>
      <address>
        <time datetime="2019-11-23T12:20:00+00:00">23 Nov 2019, 12:20</time>
      </address>
      <p>Про це повідомляє <a href="https://zp.dsns.gov.ua/ua/Nadzvichayni-podiyi/15655.html">ГУ ДСНС в Запорізькій області.</a></p>
      <p>"23 листопада на узбережжі <a href="https://www.ukrinform.ua/tag-azovske-more">Азовського моря</a> смт Кирилівка зберігається штормова погода... Завдяки оперативним і злагодженим діям та своєчасно вжитим заходам рятувальники доставили на суходіл ще 5 людей. Медична допомога евакуйованим не знадобилась. Крім цього, рятувальники витягнули із піску трактор Т-150, який застряг під час повернення з острова на суходіл", - зазначають рятувальники.</p>
      <figure>
        <img src="https://static.ukrinform.com/photos/2019_11/1574514755-402.jpg"/>
      </figure>
      <p>Загалом з початку вчорашньої доби рятувальники надали допомогу 18 людям.</p>
      <p>Окрім того, рятувальники спільно з працівниками Якимівського РЕМ Запоріжобленерго провели роботи з відновлення обірваної лінії електропередач на острові Бірючий. О 10:30 живлення було відновлено.</p>
      <figure>
        <img src="https://static.ukrinform.com/photos/2019_11/1574514756-732.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823684-zatoplenna-kurortnoi-kirilivki-dsns-perekidae-tehniku-na-vipadok-evakuacii.html">Затоплення курортної Кирилівки: ДСНС перекидає техніку на випадок евакуації</a>
      </blockquote>
      <p>Як раніше повідомлялося, з 20 по 22 листопада впродовж яких на Азовському узбережжі вирувала негода, сильні пориви східного вітру до 28 м/с та хвилі висотою 15-20 дм призвели до часткового затоплення Федотової коси у смт Кирилівка Якимівського району. Острів Бірючий, який з'єднується з косою вузьким перешийком, залишився відрізаним від суходолу, піщана дорога по перешийку вкрита водою.</p>
      <p>Рятувальники ДСНС спільно з органами місцевої влади проводять постійний моніторинг ситуації.</p>
    </article>
  </body>
</html>