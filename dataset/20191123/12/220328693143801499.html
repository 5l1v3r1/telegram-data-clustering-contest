<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/nikol-kidman-pak-pee-407430.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T12:20:30+00:00"/>
    <meta property="og:title" content="Никол Кидман пак пее"/>
    <meta property="og:description" content="Звездата влезе в студиото на Джон Ленън и Джони Мичъл"/>
  </head>
  <body>
    <article>
      <h1>Никол Кидман пак пее</h1>
      <address><time datetime="2019-11-23T12:20:30+00:00">23 Nov 2019, 12:20</time> by <a rel="author">Агенция Стандарт</a></address>
      <p>Никол Кидман се завърна в звукозаписното студио. Актрисата застана зад микрофона в легендарното „The Henson Recording Studio“ в Холивуд, където са били осъществени хитове на Джон Ленън, Джони Мичъл и Керъл Кинг. Кидман, която е омъжена за кънтри звездата Кийт Ърбън, винаги е проявявала интерес към музиката и от време на време е радвала феновете си с изпълнения. За първи път тя пя в мюзикъла на Баз Лурман „Мулен Руж“ през 2001-а. Дуетът й с Юън Макгрегър „Come What May“ се превърна в хит. Впечатлен от представянето й във филма, същата година Роби Уилямс потърси Кидман и й предложи да запишат заедно кавър на „Somethin' Stupid“ на Франк и Нанси Синатра. Версията на звездите покори класациите. През 2014-а актрисата разказа: „Тогава бях в средата на снимки, но се съгласих да се пробвам. Това беше точно след „Мулен Руж“ и бях много срамежлива, защото трябваше да изпея хармониите, които ми бяха доста трудни. Но Роби беше много мил и успяхме да свършим работа само за един час.“ Никол е пяла и с колегата си и сънародник Хю Джакман. Австралийците имат съвместни изпълнения на класики като „Kiss“ на Принц и „Heartbreak Hotel“ на Елвис. Разбира се, звездата е била в дует със съпруга си Ърбън много пъти.</p>
    </article>
  </body>
</html>