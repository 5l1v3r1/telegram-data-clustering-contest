<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="مهناز افشار از حب‌الایران به حب السعودی رسید؟!"/>
    <meta property="og:description" content="صبح‌نو نوشت: فیلمی کوتاه از حضور مهناز افشار در خارج از کشور پخش شد که نشان می‌داد این بازیگر سینما به‌عنوان یکی از داوران مسابقه استعدادیابی حضور دارد. از مدت‌ها خبر این مسابقه پخش شده بود و برخی داوران آن _که دو خواننده لس‌آنجلسی بودند_ هم مشخص شده بود اما نفر چهارم آن معرفی نشده بود. در فیلم کوتاه پخش‌شده مشخص است که مهناز افشار، بازیگر سینمای ایران داور چهارم این مسابقه است. مساله مهم درباره حضور افشار این است که برگزارکننده این مسابقه شبکه MBC Persia است که زیر نظر دولت سعودی اداره می‌شود؛ همانند دیگر شبکه خبری فارسی‌زبانی که این روزها علیه مردم ایران نفرت‌پراکنی می‌کند و هر کسی به آن پیوسته در نظر مردم ایران منفور شده است."/>
  </head>
  <body>
    <article>
      <h1>مهناز افشار از حب‌الایران به حب السعودی رسید؟!</h1>
      <address>
        <time datetime="2019-11-23T12:45:00+00:00">23 Nov 2019, 12:45</time>
      </address>
      <p>افشار آن روزی که برای مقابله‌سازی با شعار «حب‌الحسین یجمعنا» توییت معروف خود را با استفاده از عبارت «حب الایران یجمعنا» منتشر می‌کرد، فکرش را هم نمی‌کرد روزی در آینده‌ای نزدیک برای کسب درآمد برود.</p>
      <p>صبح‌نو نوشت: فیلمی کوتاه از حضور مهناز افشار در خارج از کشور پخش شد که نشان می‌داد این بازیگر سینما به‌عنوان یکی از داوران مسابقه استعدادیابی حضور دارد. از مدت‌ها خبر این مسابقه پخش شده بود و برخی داوران آن _که دو خواننده لس‌آنجلسی بودند_ هم مشخص شده بود اما نفر چهارم آن معرفی نشده بود. در فیلم کوتاه پخش‌شده مشخص است که مهناز افشار، بازیگر سینمای ایران داور چهارم این مسابقه است. مساله مهم درباره حضور افشار این است که برگزارکننده این مسابقه شبکه MBC Persia است که زیر نظر دولت سعودی اداره می‌شود؛ همانند دیگر شبکه خبری فارسی‌زبانی که این روزها علیه مردم ایران نفرت‌پراکنی می‌کند و هر کسی به آن پیوسته در نظر مردم ایران منفور شده است.<br/> <br/>مهناز افشار در ایران بازیگری را از فیلم‌های نازل شروع کرد و در ادامه سعی کرد در آثاری حضور پیدا کند که معنای روشنفکری هم از آن متبادر می‌شود. هر چند عموم این فیلم‌ها در گیشه به موفقیت زیادی دست نیافت اما مهناز افشار از همان حضور توانست برای خود ردایی از یک کنشگر اجتماعی و البته سیاسی بسازد. این مهم را البته وقتی تکمیل کرد که در شبکه توییتر حضور پیدا کرده و با اظهارنظرهایش خود را جلوی چشم‌ها نگه داشت. البته در رفتار اجتماعی هم سعی کرد مخالف‌خوانی پیشه کند که یکی از مصادیق آن دیدار با محکومان امنیتی پس از آزادی بود. این بازیگر عموما در مصاحبه‌هایش حرف‌های جدی و تحلیل‌های اجتماعی نمی‌زد و این مساله را به این مدل دیدارهای خاص گره زده بود. آخرین فیلمی هم که وی در ایران در آن حضور پیدا کرد «قسم» ساخته محسن تنابنده درباره ماجرای فقهی قسامه بود که آن هم در گیشه موفقیت زیادی نداشت اما محتوای فیلم کاملا با رویکردهای اخیر این بازیگر هماهنگ بود.</p>
      <p>درباره مهناز افشار البته ماجرا کمی فرق می‌کند و باید درباره حضور وی کمی حرف زد. مهناز افشار بازیگری است که بیشتر ازآنکه به واسطه فیلم‌هایش مورد توجه باشد به واسطه رفتارها و کنش‌های اجتماعی‌اش مورد توجه قرار می‌گیرد. آخرین کنش اجتماعی وی درباره توییتی جعلی بود که گفته می‌شد یکی از روحانیون زنان را تشویق به صیغه‌شدن برای عراقی‌ها می‌کند و خیلی‌ها این توییت را دلیل قتل یک طلبه همدانی توسط اوباشی دانستند که به‌وسیله توییت افشار تهییج شده است. افشار بعد از این توییت بود که از کشور خارج شد و در همان‌جا نیز مساله جدایی از همسرش را هم رسانه‌ای کرد و به نظر می‌رسید که دیگر قصد بازگشت ندارد. هر چند وی چندین بار با انتشار فیلم‌هایی از پشت صحنه حضورش در فیلم «قسم» وانمود کرد در ایران حضور دارد اما در نهایت وی به ایران بازنگشته است. حضور در اکران فیلم‌های ایرانی در خارج از کشور و البته برگزاری کارگاه‌های بازیگری توسط وی از جمله فعالیت‌های این بازیگر در خارج کشور بوده است. حالا حضور در کنار دو خواننده خارج‌نشین که این روزها مواضع ضدایرانی غلیظی هم اتخاذ کرده و البته حضور در برنامه‌ای در شبکه متعلق به عربستان‌سعودی در کارنامه افشار ثبت شده و به نظر می‌رسد که این بازیگر فعلا قید حضور در ایران را زده و راه ارتزاق خود را هم پیدا کرده است.</p>
      <p>خبرنگار صبح‌نو برای اطمینان از حضور افشار در این مسابقه سرگرمی به صورت مستقیم در شبکه توییتر از وی درباره این فیلم سوال پرسید اما جوابی دریافت نکرد؛ اما مهناز افشار در ذیل یکی از پست‌هایش در پاسخ به یکی از مخاطبانش که زیبایی او را در مسابقه پرشیا گات تلنت ستوده بود با درج گل و شکلک خجالت این حضور را تلویحا تایید کرد.</p>
      <p>چند هفته قبل در گزارشی درباره شبکه MBC Persia گزارشی نوشتیم و تاکید داشتیم که این شبکه سعودی عموما محتوایی بازپخشی از سایر شبکه‌های غربی دارد و تک‌برنامه‌های تولیدی‌اش هم تقلیدی از سایر برنامه‌های موفق در نوع خود در جهان است. در آن گزارش عنوان شد «چیدمان محتوایی برنامه‌های این شبکه نشان می‌دهد همان‌طور که سخنگوی MBC نیز اشاره کرده بود، این شبکه برنامه‌های تولیدی شبکه‌های غربی را بازپخش می‌کند و طبعا فرهنگ و سبک زندگی و سرگرمی‌هایی از این ‌دست را در سبد فرهنگی مخاطبانش می‌گذارد.» و برنامه تازه‌اش نیز چیزی فراتر از سایر برنامه‌ها نیست و آنچه می‌تواند برای مخاطب ایرانی جلب توجه کند همانا حضور چند خواننده لس‌آنجلسی و البته بازیگر ایرانی آن است.</p>
      <p>شاید مهناز افشار آن روزی که برای مقابله‌سازی با شعار «حب‌الحسین یجمعنا» توییت معروف خود را با استفاده از عبارت «حب الایران یجمعنا» منتشر می‌کرد، فکرش را هم نمی‌کرد روزی در آینده‌ای نزدیک برای کسب درآمد برود در شبکه‌ای کار کند که زیرنظر سعودی‌هاست؛ سعودی‌هایی که این روزها دشمن درجه یک مردم ایران هستند و حالا او با استفاده از دلارهای این کشور مثلا یک فعالیت فرهنگی دارد.</p>
      <p>اکثر هنرمندان ایرانی عموما با خود درگیر چنین تناقضاتی هستند و یکی از داورانی که افشار در این مسابقه در کنارش قرار است فعالیت کند به خاطر اینکه از فعالیتش در امارات جلوگیری نکنند، از خواندن آهنگ خود درباره خلیج‌فارس خودداری کرد. عجیب‌تر آنکه روشنفکران ایرانی که عموما در ظاهر سعی می‌کنند خود را ضدعرب و عرب‌ستیز نشان دهند، در باطن از گرفتن دلارهایی که توسط وابستگان این دولت‌ها تقدیم می‌شود، دریغ ندارند.</p>
    </article>
  </body>
</html>