<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://businessinsider.com.pl/rozwoj-osobisty/zdrowie/ile-godzin-spac-zeby-sie-wysypiac-jak-to-sprawdzic/rw517eb"/>
    <meta property="og:site_name" content="Business Insider"/>
    <meta property="article:published_time" content="2019-11-23T12:42:00+00:00"/>
    <meta property="og:title" content="Jak sprawdzić, ile godzin powinniśmy spać każdej nocy?"/>
    <meta property="og:description" content="Przyjęło się, że osiem godzin to odpowiednia ilość snu dla dorosłego człowieka. To jednak wcale nie musi być prawda. Dr Michael Breus, specjalista do spraw snu i autor książki &quot;The Power of When&quot; twierdzi, że przeciętny człowiek potrzebuje jedynie 7,5 godziny snu na dobę."/>
  </head>
  <body>
    <article>
      <h1>Jak sprawdzić, ile godzin powinniśmy spać każdej nocy?</h1>
      <address><time datetime="2019-11-23T12:42:00+00:00">23 Nov 2019, 12:42</time> by <a rel="author">Iwona Sobczak</a></address>
      <figure>
        <img src="http://ocdn.eu/images/pulscms/MDQ7MDA_/5b4c9fd74ceb8615f1366d2b669f143a.jpeg"/>
        <figcaption>Z reguły większość ludzi podczas snu przechodzi przez ok. pięć cykli - po ok. 90 minut każdy. Pięć cykli po 90 minut daje łącznie 450 minut, co stanowi dokładnie 7,5 godziny.<cite>Foto: Sokolova Maryna / Shutterstock</cite></figcaption>
      </figure>
      <p>Przyjęło się, że osiem godzin to odpowiednia ilość snu dla dorosłego człowieka. To jednak wcale nie musi być prawda. Dr Michael Breus, specjalista do spraw snu i autor książki "The Power of When" twierdzi, że przeciętny człowiek potrzebuje jedynie 7,5 godziny snu na dobę.</p>
      <p>- Niektórzy ludzie potrzebują więcej, a niektórzy mniej. Odkąd pamiętam, spałem ok. 6,5 godziny, ale moja żona potrzebuje 8.5 godzin, żeby się wyspać. Każdy jest inny. Potrzeba snu jest uwarunkowana genetycznie - mówi Breus w rozmowie z amerykańskim BI.</p>
      <p>- To tak, jak z głodem. Jeśli jesteś głodny, zaspokajasz tę potrzebę, jedząc. Jeśli jesteś zmęczony - idziesz spać. To proste. <a href="http://businessinsider.com.pl/lifestyle/edukacja/co-zrobic-przed-snem-by-dobrze-sie-wyspac/yet2l1m">Jednak twój organizm sam wie, ile potrzebuje snu, aby się zregenerować</a> - wyjaśnia ekspert.</p>
      <h3>Pięć cykli snu</h3>
      <p><b>Z reguły większość ludzi podczas snu przechodzi przez ok. pięć cykli - po ok. 90 minut każdy, zaznacza Breus. </b>Pięć cykli po 90 minut daje łącznie 450 minut, co stanowi dokładnie 7,5 godziny. Jednak cykle niektórych ludzi są dłuższe lub krótsze, stąd różnice w potrzebach.</p>
      <p>Aby dowiedzieć się, ile dokładnie potrzebujemy snu, Breus sugeruje, aby zacząć od wspomnianych 7,5 godziny.</p>
      <p>- Pomyśl, o której zazwyczaj się budzisz i odlicz od tego czasu 7,5 godziny - radzi ekspert. I dodaje:</p>
      <pre>Jeśli na przykład wstajesz o 7.00 rano, oznacza to, że musisz pójść spać o 23.30. Spróbuj kłaść się spać o tej porze przez kolejnych dziesięć dni.<br/></pre>
      <p>Specjalista zaznacza, że jeśli pod koniec tego eksperymentu będziesz się budzić pięć minut przed budzikiem, oznacza to, że jest to idealna długość twojego snu. Jeśli jednak w dalszym ciągu będziesz potrzebować budzika, <a href="http://businessinsider.com.pl/lifestyle/jak-brak-snu-wplywa-na-zdrowie-i-organizm/4q0l3x5">spróbuj pójść spać pół godziny wcześniej, niż dotychczas.</a> <b>Krótko mówiąc, znajdź taką długość snu, abyś budził się na kilka minut przed alarmem.</b></p>
      <h3>Nocne marki i ranne ptaszki</h3>
      <p>Niestety, ta metoda nie zadziała na każdego. <b>Breus tłumaczy, że każdy ma swój własny zegar biologiczny. To właśnie dlatego niektórzy określani są jako "poranne ptaszki", a inni jako "nocne marki".</b></p>
      <p>Jedni i drudzy muszą dopasować sen do swojego wewnętrznego zegara. Ekspert podkreśla, że jeśli ktoś np. nigdy nie kładzie się spać przed północą, jego cały cykl się przesunie. <b>Sam jest "nocnym markiem" i przyznaje, że jest o wiele bardziej produktywny, kiedy budzi się później w ciągu dnia, bo tak funkcjonuje jego organizm. </b><a href="http://businessinsider.com.pl/lifestyle/znaczenie-snu-dla-zdrowia/g2jsv9n">Sen jest ważną częścią życia, więc warto poznać swoje potrzeby i dopasować je do swojego cyklu życia.</a></p>
      <related>
        <h4>Zobacz także</h4>
        <a href="https://businessinsider.com.pl/rozwoj-osobisty/paraliz-senny-dlaczego-nie-mozna-sie-wybudzic/j5g4lrh"/>
        <a href="https://businessinsider.com.pl/rozwoj-osobisty/zdrowie/co-zamiast-kawy-sposoby-na-pobudzenie-i-zmeczenie/92exymz"/>
      </related>
    </article>
  </body>
</html>