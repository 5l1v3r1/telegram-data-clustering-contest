<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806816/%D8%AF%D8%B1%D8%AE%D9%88%D8%A7%D8%B3%D8%AA-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%B4%D8%A8%DA%A9%D9%87%E2%80%8C%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%A8%D8%B1%D8%A7%DB%8C-%D8%A8%D8%B3%D8%AA%D9%86-%D8%AD%D8%B3%D8%A7%D8%A8-%D8%B3%D8%B1%D8%A7%D9%86-%D8%A7%DB%8C%D8%B1%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:32:00+00:00"/>
    <meta property="og:title" content="درخواست آمریکا از شبکه‌های اجتماعی برای بستن حساب سران ایران"/>
    <meta property="og:description" content="رئیس کارگروه اقدام علیه ایران در وزارت خارجه آمریکا با تهدید به اعمال تحریم‌های بیشتر علیه تهران، خواستار مسدود شدن حساب‌های کاربری سران جمهوری اسلامی شد."/>
  </head>
  <body>
    <article>
      <h1>درخواست آمریکا از شبکه‌های اجتماعی برای بستن حساب سران ایران</h1>
      <h2>رئیس کارگروه اقدام علیه ایران در وزارت خارجه آمریکا با تهدید به اعمال تحریم‌های بیشتر علیه تهران، خواستار مسدود شدن حساب‌های کاربری سران جمهوری اسلامی شد.</h2>
      <address>
        <time datetime="2019-11-23T12:32:00+00:00">23 Nov 2019, 12:32</time>
      </address>
      <p>به گزارش گروه بین‌الملل خبرگزاری دانشجو، «برایان هوک» نماینده ویژه رئیس‌جمهور آمریکا در امور ایران و رئیس «گروه اقدام ایران» در وزارت خارجه این کشور، از شرکت‌های گرداننده شبکه‌های اجتماعی بین‌المللی خواست حساب‌های متعلق به سران تهران را مسدود کنند.<br/><br/>هوک در مصاحبه با شبکه «بلومبرگ» ضمن گرفتن ژست حامی مردم ایران – همزمان با حمایت از اغتشاشات در این کشور – از کمپانی‌های آمریکایی صاحب شبکه‌های اجتماعی «فیسبوک»، «اینستاگرام» و «توئیتر» خواست به دلیل قطع اینترنت در ایران، حساب‌های متعلق به مقام معظم رهبری، رئیس‌جمهور و وزیر خارجه مسدود شوند.<br/><br/>وی در پاسخ به سوالی درباره اینکه آیا وزارت خارجه آمریکا با این کمپانی‌های شبکه‌های اجتماعی برای مسدود کردن حساب‌های سران ایران در تماس است، گفت: «وقتی با دولتی سر و کار دارید که ابتدا اینترنت را قطع می‌کند سپس خودش به استفاده از آن مبادرت می‌ورزد، از نظر ما کمپانی‌های رسانه‌های اجتماعی باید بیانیه صادر کرده و با آن مخالفت کنند».<br/><br/>این مقام آمریکایی با بیان اینکه کاخ سفید برای کمپانی‌های فناور، معافیت‌های تحریمی قائل شده تا برخی فناوری‌های خاص جهت اتصال به اینترنت را به دست مردم ایران برسانند، توضیح داد: «تا در زمانی که دولت تصمیم بگیرد قابلیت ارتباط [آنلاین]آن‌ها با یکدیگر را قطع کند، بتوانند تصاویر و ویدئو‌های خود را به جهان بیرون انتقال دهند».<br/><br/>هوک با «بی‌سابقه» توصیف کردن قطعی اینترنت در ایران، به حمایت مجدد از آشوبگری و اغتشاش در ایران پرداخت: «تظاهرات‌هایی در سال‌های ۲۰۱۷ و ۲۰۱۸ در ایران رخ داد. ما در آن زمان از آن‌ها حمایت کردیم. ما الان هم از آن‌ها حمایت می‌کنیم. بعد از اعتراضات سال گذشته، ما درس‌هایی گرفتیم که بعد از این [اعتراضات]و قطع اینترنت، آن‌ها را اجرا خواهیم کرد. به نظر من، بعد از آن ما در شکست دادن تلاش‌های رژیم [ایران]برای ساکت کردن مردم هوشمندتر خواهیم شد».<br/><br/>وی با بیان اینکه با «بنیامین نتانیاهو» نخست‌وزیر رژیم صهیونیستی و «بنی گانتز» رهبر حزب آبی‌وسفید و رقیب انتخاباتی نتانیاهو، دیدار داشته و ضمن بررسی بن‌بست و بحران سیاسی در این رژیم، درباره ایران نیز صحبت کرده، افزود: «به نظرم همه [در اسرائیل]می‌خواهند از سومین انتخابات [در سال جاری]جلوگیری کنند».<br/><br/>هوک ضمن اشاره به تحریم وزیر ارتباطات جمهوری اسلامی ایران به اتهام قطع اینترنت، مدعی شد: «تحریم‌های بیشتری [برای اعمال علیه ایران]وجود دارد... دیگر کاری که طی یک سال و نیم قبل انجام دادیم، این بود که استقرار فناوری‌هایی را که به معترضان ایرانی اجازه ارتباط و ارسال ویدئو در عین زمان قطع اینترنت می‌داد، تسهیل کردیم».<br/><br/>نماینده ویژه رئیس‌جمهور آمریکا در امور ایران، در پایان با تهدید مجدد بر اینکه تحریم‌های بیشتری در انتظار جمهوری اسلامی ایران است، گفت: تا آن‌ها مجبور شوند به پای میز مذاکره باز گردند.<br/><br/>وی پیشتر هم طی اظهاراتی مداخله‌جویانه گفته بود واشنگتن قویاً از اغتشاشات و آشوب‌ها در این کشور حمایت می‌کند.</p>
    </article>
  </body>
</html>