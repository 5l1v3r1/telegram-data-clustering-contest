<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/zdrogovany-muz-v-mitsubishi-se-celne-stretl-s-mazdou-jeji-ridicka-zemrela-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T12:32:00+00:00"/>
    <meta property="og:title" content="Zdrogovaný řidič čelně narazil do protijedoucího vozu. Uvnitř zemřela žena"/>
    <meta property="og:description" content="/FOTOGALERIE/ V pátek 22. listopadu před jednadvacátou hodinou došlo mezi obcemi Staré město u Uherského Hradiště a Huštěnovice na Uherskohradišťsku k dopravní nehodě dvou osobních vozidel."/>
  </head>
  <body>
    <article>
      <h1>Zdrogovaný řidič čelně narazil do protijedoucího vozu. Uvnitř zemřela žena</h1>
      <address><time datetime="2019-11-23T12:32:00+00:00">23 Nov 2019, 12:32</time> by <a rel="author">Dita Mrázková</a></address>
      <p>Sedmačtyřicetiletý řidič vozidla Mitsubishi Outlander z blízké obce ve vysoké rychlosti předjížděl kolonu vozidel jedoucích ve směru od Starého Města na Otrokovice, poté se zařadil zpět do svého jízdního pruhu, nicméně z něj záhy zase vyjel do protisměru, aby předjel další vozidlo.</p>
      <p>Tam se čelně střetl s protijedoucím osobním vozidlem Mazda 323, které řídila třiašedesátiletá řidička z Uherského Hradiště. Obě vozidla byla vlivem nárazu odhozena mimo komunikaci.</p>
      <p>"Bilance této dopravní nehody je bohužel tragická. Jeden mrtvý a jeden zraněný člověk," uvedla mluvčí zlínské Policie Monika Kozumplíková.</p>
      <p>Řidička na místě podlehla způsobenému zranění, řidiče, který nehodu pravděpodobně zavinil, převezli záchranáři do nemocnice.</p>
      <p>Podle slov mluvčí Moniky Kozumplíkové byla u řidiče dechová zkouška negativní, zkouška na přítomnost drog však pozitivní.</p>
      <p>„Zda a v jakém množství řidič před jízdou drogy užil, určí až lékařské vyšetření. Škoda na obou vozidlech činí předběžně dvě stě tisíc korun,“ oznámila mluvčí.</p>
      <p>Hlavní silniční tah ze Starého Města na Otrokovice byl po dobu vyšetřování dopravní nehody obousměrně uzavřen. Veškeré okolnosti této tragické dopravní nehody prověřují kriminalisté ve spolupráci s dopravními policisty.</p>
      <figure>
        <img src="https://g.denik.cz/62/2e/parkovaci-automat-parkovani-uherske-hradiste-2015_denik-150-3x2.jpg"/>
      </figure>
      <aside>
        <a href="https://slovacky.denik.cz/zpravy_region/parkovani-za-korunu-v-casti-mesta-uherske-hradiste-rusi-20191122.html">Parkování za korunu v části města Uherské Hradiště ruší Přečíst článek ›</a>
      </aside>
      <figure>
        <img src="https://g.denik.cz/13/79/451699rfv4-most-policie-ilustracni-snimek-napis-pcr_denik-150-3x2.jpg"/>
      </figure>
      <aside>
        <a href="https://slovacky.denik.cz/zlociny-a-soudy/kamion-s-pouzitym-textilem-zmizel-z-kunovicke-benzinky-20191121.html">Kamion s použitým textilem zmizel z kunovické benzinky Přečíst článek ›</a>
      </aside>
    </article>
  </body>
</html>