<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/metin-tukenmez/galatasaray-neden-kaybetti-2103775"/>
    <meta property="og:site_name" content="Fanatik"/>
    <meta property="article:published_time" content="2019-11-23T12:31:00+00:00"/>
    <meta property="og:title" content="Galatasaray neden kaybetti?"/>
    <meta property="og:description" content="Metin Tükenmez"/>
  </head>
  <body>
    <article>
      <h1>Galatasaray neden kaybetti?</h1>
      <address><time datetime="2019-11-23T12:31:00+00:00">23 Nov 2019, 12:31</time> by <a rel="author">Metin Tükenmez</a></address>
      <p>Türk Telekom Stadı’nda tam 41 maç yenilmeyen Galatasaray bu serisini Başakşehir karşısında aldığı mağlubiyetle noktalamış oldu. İstanbul Büyükşehir Belediyesi olarak zirve mücadelesi verdiği günlerden, Başakşehir’e geçiş yaptığı dönem arasında en çok Galatasaray’a yenilen, buna rağmen İstanbul’un diğer büyükleri karşısında daha başarılı olan Başakşehir bu yıl da ligin çetin cevizlerinden biri olacak gibi.</p>
      <p>Başakşehir’in,  Abdullah Avcı ile başlattığı pas oyununa dayalı gelenek Okan Buruk ile de devam ediyor. Hatta Buruk, eski bir forvet olarak rakip savunma arasına nasıl sızılacağının deneyimini de takımına aktarmış gibi. Çok atak yapmaktansa yapılacak atakların kalitesine ve sonuç alıcı olmasına dikkat ediyor Buruk.</p>
      <p>Böyle bir takıma karşı Galatasaray birçok eksikle alana çıktı. Her ne kadar özellikle büyük takımların hocaları “sahaya çıkan her oyuncu takımını gereği gibi temsil eder” deseler de, futbolun pratiğinde durum böyle olmuyor. Oyuncularınızı antrenmanlar da, ne kadar maç formunda hazırlarsanız hazırlayın “gerçek maç” gibi olamaz. Eskiden beri söylenegelen ve bugünde geçerli olan “maç formu” yedekten gelen oyuncuların en önemli sorunudur.</p>
      <p>Yedekten gelen oyuncuların içinde Ömer Bayram gibi olağanüstü bir çıkış yakalayan oyuncular olabilir. Ama o da o kadar özveriyle koştu ki, altmışıncı dakikadan sonra oyundan düştü. Ahmet Çalık’ta kötü oynamıyor. Ancak toplamda maçın 11’inde yedekten gelen dört oyuncu, Emre Mor’da katılınca beş oyuncu sahada olursa Başakşehir gibi zorlu rakiplerin üstesinden gelemezsiniz. Yedekten gelen oyuncularla ligin ortalarına oynayan ya da düşmeme mücadelesi veren takımları rahat yenebilirsiniz ancak şampiyonluğa oynayanların karşısında bocalarsınız.</p>
      <p>Maçın normal süresinin bitimine 5-6 dakika kala oyuna Belhanda’yı alıp ondan ne beklenebilirsiniz? Kendi başına topla oynamaktan başka bir şey yapmayan, değişik şeyler denemeye hiç yanaşmayan Emre Mor’u Feghouli’nin yerine oyuna almak da sorunlu bir değişiklik olsa gerek. Söz gelimi, Feghouli sahada kalsa, Belhanda da biraz erken sahaya sürülse bu maçı en azından kaybetmezdi Galatasaray. Çünkü Belhanda kötü oynasa da bir tehdit unsuru olabilirdi. Asıl yerinde oynamayan Babel’in de oyunda pek görünmediği, bana kalırsa Beşiktaş’taki oyununa asla ulaşamayacak olan Hollandalının da yetersiz performansı Galatasaray’ın 41 maçlık yenilmezliğini ortadan kaldıran nedenlerden biriydi. </p>
    </article>
  </body>
</html>