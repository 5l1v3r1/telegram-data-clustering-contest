<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ut-mot-uakseptabel-bildetaking/71852564"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T12:26:05+00:00"/>
    <meta property="og:title" content="Ut mot «uakseptabel» bildetaking"/>
    <meta property="og:description" content="Auschwitz-museet ber folk vise respekt for stedets grusomme historie."/>
  </head>
  <body>
    <article>
      <h1>Ut mot «uakseptabel» bildetaking</h1>
      <h2>Auschwitz-museet ber folk vise respekt for stedets grusomme historie.</h2>
      <address><time datetime="2019-11-23T12:26:05+00:00">23 Nov 2019, 12:26</time> by <a rel="author">Marthe Ihle</a></address>
      <p>Fryktede Auschwitz, konsentrasjonsleiren der godt og vel en million mennesker ble drept under andre verdenskrig, er nå et museum åpent for besøkende som vil lære om krigens grusomheter.</p>
      <p>Nå går stiftelsen, Auschwitz Memorial, hardt ut mot turister som tar bilder de mener virker upassende i den gamle konsentrasjonsleiren. Spesielt reagerer de på et bilde av en gummiand foran «Dødsporten», som ble publisert i sosiale medier.</p>
      <p>
        <b>- Er bildet av anda foran porten respektløst - selv om det ikke er ment sånn? Eller er det en bieffekt av den visuelle verden vi lever i, som vi skal godta? spør stiftelsen på <a href="https://twitter.com/auschwitzmuseum">Twitter</a>.</b>
      </p>
      <p>Det florerer med sterke reaksjoner i kommentarfeltet under bildet, som kalles både «uakseptabelt», «respektløst» og «smakløst». Bildet er seinere slettet.</p>
      <figure>
        <iframe data-src="https://twitter.com/AuschwitzMuseum/status/1192165956849717248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Balanserer på togskinnene</h3>
      <p>Overfor danske <a href="https://www.bt.dk/udland/auschwitz-har-faaet-nok-haenger-folk-med-upassende-opfoersel-ud">BT</a> utdyper talsperson Pawel Sawicki:</p>
      <p>- Det er en vanskelig sak. De aller fleste av de to millioner besøkende som kommer hit årlig, ter seg med respekt. Men det er eksempler på at folk tar bilder på steder og måter som gjør at vi velger å ta det med dem, sier han.</p>
      <p>Nå har det blitt sånn at de ansatte ved museet tar kontakt med personer de mener tar upassende bilder på stedet. Likeledes tar de kontakt med personer som har publisert upassende bilder i sosiale medier, og ber dem vise respekt og/eller slette bildet.</p>
      <p>
        <b>- Det er sjelden at selve bildet er problemet. Selve tanken bak kan være god, selv om et bilde eller en posering umiddelbart kan virke upassende. Hvis det er snakk om en direkte spøk eller noe respektløst, så er det selvsagt et problem. Det kan være folk som balanserer på togskinnene, hvor en million mennesker ankom for å dø, sier Sawicki.</b>
      </p>
      <figure>
        <img src="https://dbstatic.no/71852640.jpg?imageId=71852640&amp;width=1024&amp;height=615"/>
        <figcaption><b>INGEN BALANSERING:</b> Styreren av stiftelsen Auschwitz Memorial håper at de millioner av besøkende årlig kan avstå fra å ta upassende bilder, blant annet balanserende på togskinnene hvor en million mennesker ankom for å dø. Foto: NTB Scanpix Vis mer</figcaption>
      </figure>
      <p>Ovennevnte eksempel har organisasjonen selv lagt ut eksempler på på <a href="https://twitter.com/AuschwitzMuseum/status/1108337507660451841?ref_src=twsrc%5Etfw%7Ctwcamp%5Etweetembed%7Ctwterm%5E1108337507660451841&amp;ref_url=https%3A%2F%2Fwww.bt.dk%2Fudland%2Fauschwitz-har-faaet-nok-haenger-folk-med-upassende-opfoersel-ud">Twitter</a>. Også der bes det om at besøkende viser respekt.</p>
      <h3>Samme problem i Tsjernobyl</h3>
      <p>Turistene strømmer til Tsjernobyl i Ukraina, der et kjernekraftverk eksploderte i 1986 og fikk katastrofale følger. Også her har det kommet reaksjoner på <a href="https://www.dagbladet.no/kultur/raser-mot-dette---faen-sa-skamlost/71183237">hva slags bilder folk deler</a> etter besøket.</p>
      <p>Blant bildene som har dukket opp på Instagram, er flere av unge kvinner som står i ulike modellpositurer med kjente scener fra Tsjernobyl og Pripjat i bakgrunnen. Apparatene som turistene får utdelt for å måle radioaktiviteten i lufta er også et yndet fotomotiv.</p>
      <p>
        <b>- Hvis du besøker Tsjernobyl, vær så snill å husk at en forferdelig tragedie skjedde der. Oppfør dere med respekt for alle de som led og ofret seg, skriver «Chernobyl»-serieskaper Craig Mazin på <a href="https://twitter.com/clmazin/status/1138576162781683712">Twitter</a>.</b>
      </p>
      <p>Et bilde viser en ung kvinne som står med ryggen til, med beskyttelsesdrakta dratt halvveis ned, slik at hennes bare rygg og rumpe synes.</p>
      <p>
        <b>- Folk døde der, det er faen så skamløst å gjøre dritt som dette for popularitetens skyld, skriver en person i kommentarfeltet under bildet.</b>
      </p>
    </article>
  </body>
</html>