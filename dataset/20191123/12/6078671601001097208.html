<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/skymriya-sydzhyk-hranite-1618633.html"/>
    <meta property="og:site_name" content="Cross"/>
    <meta property="article:published_time" content="2019-11-23T12:03:00+00:00"/>
    <meta property="og:title" content="Близо 100 кг. суджук и скумрия, заразени с Листерия, са продадени на пазара"/>
    <meta property="og:description" content="/КРОСС/ Българската агенция по безопасност на храните взе извънредно 300 проби от готови за консумация храни за наличие на Листерия моноцитогенес. Бяха изследвани три групи продукти, в които е най-вероятно развитието на бактерията: месни сурово-сушени продукти, сирена с кратък период на зреене и пушени рибни продукти. Стигна се и до изтегляне на стоки от пазара- суджук и пушена скумрия, съобщава Нова тв."/>
  </head>
  <body>
    <article>
      <h1>Близо 100 кг. суджук и скумрия, заразени с Листерия, са продадени на пазара</h1>
      <address>
        <time datetime="2019-11-23T12:03:00+00:00">23 Nov 2019, 12:03</time>
      </address>
      <p>/КРОСС/ Българската агенция по безопасност на храните взе извънредно 300 проби от готови за консумация храни за наличие на Листерия моноцитогенес. Бяха изследвани три групи продукти, в които е най-вероятно развитието на бактерията: месни сурово-сушени продукти, сирена с кратък период на зреене и пушени рибни продукти. Стигна се и до изтегляне на стоки от пазара- суджук и пушена скумрия, съобщава Нова тв.</p>
      <p>"Замърсяването с Листерия е вторично, тъй като тя съществува в околната среда и се пренася чрез контакт. Предписват се редица хигиенни мерки в засегнатите предпрития, а храните са били разпространени в търговска мрежа. Уведомени са клиентите на всички производители, за да връщат засегнатите храни", каза д-р Кремена Стоева от Българска агенция по безопасност на храните.</p>
      <p>По думите ѝ бизнесоператорите са задължени да гарантират безопасността на храната, която се пуска на пазара. "Производителят не е знаел, че продуктите са били замърсени. Засегнати са два вида храни - скумрия на шайби от Сливен и домашен суджук от Русе. Това са малки производители. Рибата е произведена близо 60 кг., а от суджука близо 50 кг.", каза още тя.</p>
      <p>Доц. Атанас Мангъров обясни, че листерията не е често срещано заболяване, но може да засегне хора във всяка възраст. "Когато се появи тази болест, увеличава смъртния риск. Симптомите при нея са висока температура, повръщане, главоболие и нарушаване на съзнанието, различни от тези на бактериалните менингити. За да се реагира на тази болест, трябва да се докаже причинителя в ликвора или в кръвта, което изисква добра лаборатория", заяви той.</p>
    </article>
  </body>
</html>