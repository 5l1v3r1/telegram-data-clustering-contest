<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=962560"/>
    <meta property="og:site_name" content="Andhrajyothy"/>
    <meta property="article:published_time" content="2019-11-23T12:06:21+00:00"/>
    <meta property="og:title" content="ఆయనకు పట్టిన గతే జగన్‌కు పడుతుంది: నారాయణ"/>
    <meta property="og:description" content="ADVT"/>
  </head>
  <body>
    <article>
      <h1>ఆయనకు పట్టిన గతే జగన్‌కు పడుతుంది: నారాయణ</h1>
      <address>
        <time datetime="2019-11-23T12:06:21+00:00">23 Nov 2019, 12:06</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>గుంటూరు:</b> మహారాష్ట్ర రాజకీయ పరిణామాలపై సీపీఐ జాతీయ కార్యదర్శి నారాయణ స్పందించారు. మహారాష్ట్ర రాజకీయ పరిణామాలు ప్రజాస్వామ్యాన్ని అపహాస్యం చేశాయని విమర్శలు గుప్పించారు. రాజకీయ విలువలు తుంగలో తొక్కారని అని అన్నారు. కాంగ్రెస్, ఎన్సీపీ, శివసేన పార్టీలది కూడా అపవిత్ర కలయికే అని విమర్శించారు. శనివారం ఇక్కడ మీడియాతో మాట్లాడిన నారాయణ.. శత్రువులుగా పోటీ చేసి ఫలితాల తర్వాత అధికారమే పరమావదిగా పొత్తులు పెట్టుకోవడం దారుణం అని పేర్కొన్నారు. మహారాష్ట్రలో రాష్ట్రపతి పాలన అమలులో ఉండగా సీఎం ప్రమాణ స్వీకారం చేయడం రాజ్యాంగ విరుద్ధం అన్నారు. ఆర్ఎస్ఎస్ వ్యక్తి రాష్ట్రపతిగా ఉండటం వల్లే ఇలాంటి పరిణామాలు చోటుచేసుకుంటున్నాయని వ్యాఖ్యానించారు. పార్టీ మారిన అభ్యర్థులకు ఆ క్షణమే వారి పదవి రద్దు చేయాలని ఉపరాష్ట్రపతి వెంకయ్య నాయుడు చెప్పిన విషయాన్ని ఈ సందర్భంగా గుర్తుచేశారు. మహారాష్ట్రలో నడి రోడ్డుపై రాజకీయ వ్యభిచారం జరుగుతోందని తీవ్ర వ్యాఖ్యలతో విమర్శలు గుప్పించారు నారాయణ. పవార్-మోదీ చేసుకున్న ఒప్పందంలో భాగంగానే ఈ కలయిక సాధ్యమైందన్నారు. ఎంతటి అవినీతిపరులైనా బీజేపీతో కలిస్తే పవిత్రులు అవుతున్నారని దుయ్యబట్టారు. ఇలాంటి అపవిత్రమైన రాజకీయాలు దేశ వ్యాప్తంగా జరుగుతున్నాయని ఆందోళన వ్యక్తం చేశారు.</p>
      <p> </p>
      <p>
        <b>అయోధ్య తీర్పును స్వాగతిస్తున్నాం..</b>
      </p>
      <p>అయోధ్య కేసులో దేశ సర్వోన్నత న్యాయస్థానం వెల్లడించిన తీర్పును స్వాగతిస్తున్నామని ఈ సందర్భంగా నారాయణ స్పష్టం చేశారు. అయితే బాబ్రీ కూల్చివేసిన వారిపై చర్యలు ఉంటేనే అయోధ్య తీర్పునకు న్యాయం జరుగుతుందని పేర్కొన్నారు. ఇదే సమయంలో ఎన్ఆర్సీపైనా నారాయణ స్పందించారు. బీజేపీకి వ్యతిరేకంగా మాట్లాడే వారిని దేశం దేశం నుంచి తరిమేందుకే ఎన్ఆర్సీని అమలు చేయతలపెట్టారని ఆరోపించారు. బీజేపీ నేతలు దేశంలో మత విద్వేషాలు రెచ్చగొట్టే ప్రయత్నం చేస్తున్నారని దుయ్యబట్టారు.</p>
      <p> </p>
      <p>
        <b>బహిరంగ వ్యాపారంలా సుజనా ప్రకటనలు..!</b>
      </p>
      <p>ఇతర పార్టీల నేతలు బీజేపీతో టచ్‌లో ఉన్నారంటూ బీజేపీ నేతలు చేస్తున్న ప్రకటనలను నారాయణ తీవ్రంగా తప్పుపట్టారు. ఇతర పార్టీల నేతలు తమతో టచ్‌లో ఉన్నారంటూ సుజనా చేసిన వ్యాఖ్యలు బహిరంగ వ్యాపారాలు చేయడం లాంటిదేనని ధ్వజమెత్తారు. ప్రభుత్వ ఆస్తులు అమ్మి జగన్ పాలన సాగించాలని చూస్తున్నారని విమర్శించారు. పంట పండించకుండా విత్తనాలు దంచుకొని తినడం ఎంత పాపమో.. జగన్ ఆస్తుల అమ్మకం కూడా అలాంటిదేనని వ్యాఖ్యానించారు. ప్రజా సమస్యలపై మాట్లాడితే బ్లాక్ మెయిల్ రాజకీయాలకు పాల్పడుతున్నారని ధ్వజమెత్తారు. పాఠశాలల్లో మాతృభాష తప్పకుండా ఉండాల్సిందేనని రాష్ట్ర ప్రభుత్వాన్ని నారాయణ డిమాండ్ చేశారు. విధానాల గురించి మాట్లాడితే వ్యక్తిగత దూషణలకు దిగడం సరికాదని రాష్ట్ర మంత్రులకు హితవుచెప్పారు. టీడీపీ ఇంగ్లీష్ ప్రవేశపెడితే గగ్గోలు పెట్టిన యార్లగడ్డ లక్ష్మీప్రసాద్ ఇప్పుడెందుకు సైలెంట్‌‌గా ఉన్నారని ప్రశ్నించారు. మేధావులు కూడా ప్రభుత్వానికి భజన చేస్తే సమాజానికి తీవ్ర నష్టం అని పేర్కొన్నారు. జగన్ యువకుడు కాబట్టి బెస్ట్ సీఎం కావాలనుకోవడం మంచిదేనని అన్నారు. అయితే పాలన రివర్స్‌లో వెళ్లడం బెస్ట్ పాలన అనిపించదని సీఎం జగన్‌కు నారాయణ చురకలంటించారు. ఇంతకు ముందు సినిమా హాల్ వద్ద బ్లాక్ టికెట్ల కోసం కొట్లాడుకునేవారని, కానీ నేడు బ్లాక్ టికెట్లు అమ్మేవారిలా రాజకీయ నేతలు కొట్లాడుకుంటున్నారని విమర్శించారు. అయ్యప్ప మాల వేసుకొని అసభ్య దూషణలు చేస్తున్నారని ఎమ్మెల్యే వల్లభనేని వంశీనుద్దేశించి విమర్శించారు. రాష్ట్రంలో నేతలు సభ్యత మరిచి విమర్శలు చేసుకుంటున్నారని అసహనం వ్యక్తం చేశారు. వైజాగ్ భూ కుంభకోణంలో టీడీపీ-వైసీపీ ఇద్దరూ దొంగలేనని నారాయణ ఆరోపించారు. పార్టీ ఫిరాయింపుల విషయంలో చంద్రబాబు చేసిన పనే జగన్ చేస్తున్నారని, బాబుకు పట్టిన గతే జగన్‌కు పడుతుందని వ్యాఖ్యానించారు.</p>
    </article>
  </body>
</html>