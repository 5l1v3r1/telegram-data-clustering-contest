<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23509155-marea-britanie-liderul-laburist-jeremy-corbyn-ramane-neutru-cazul-unui-doilea-referendum-pentru-brexit.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T12:37:00+00:00"/>
    <meta property="og:title" content="Marea Britanie: Liderul laburist Jeremy Corbyn va rămâne &quot;neutru&quot; în cazul unui al doilea referendum pentru Brexit"/>
    <meta property="og:description" content="Liderul Partidului Laburist, Jeremy Corbyn, principalul partid de opoziţie din Regatul Unit, a declarat vineri că va rămâne &quot;neutru&quot; în cazul unui nou referendum pentru Brexit,"/>
  </head>
  <body>
    <article>
      <h1>Marea Britanie: Liderul laburist Jeremy Corbyn va rămâne "neutru" în cazul unui al doilea referendum pentru Brexit</h1>
      <address><time datetime="2019-11-23T12:37:00+00:00">23 Nov 2019, 12:37</time> by <a rel="author">N.O.</a></address>
      <p><b>Liderul Partidului Laburist, Jeremy Corbyn, principalul partid de opoziţie din Regatul Unit, a declarat vineri că va rămâne "neutru" în cazul unui nou referendum pentru Brexit, pe care vrea să îl organizeze dacă va ajunge la putere în Marea Britanie în urma alegerilor de luna viitoare, informează dpa şi AFP, scrie </b><a href="https://www.agerpres.ro/politica-externa/2019/11/23/marea-britanie-liderul-laburist-jeremy-corbyn-va-ramane-neutru-in-cazul-unui-al-doilea-referendum-pentru-brexit--407874">Agepres. <br/></a><br/>"În calitate de premier voi adopta o poziţie neutră, astfel încât să pot aplica în mod credibil rezultatul obţinut şi să pot reuni comunităţile şi ţara noastră, mai degrabă decât să continui o dezbatere fără sfârşit despre UE şi Brexit" a afirmat Corbyn într-o dezbatere difuzată de BBC.<br/><br/>Aceasta este poziţia cea mai clară a liderului Partidului Laburist, care a fost foarte criticat pentru că a refuzat să spună pentru ce opţiune va face campanie în cazul unui al doilea referendum.<br/><br/>Dacă va fi ales, Jeremy Corbyn doreşte să renegocieze un acord de ieşire cu Uniunea Europeană în termen de trei luni de la preluarea funcţiei şi să supună în termen de şase luni acest acord votului britanicilor care ar avea şi opţiunea de a anula Brexitul şi de a rămâne în UE.<br/><br/>"Rolul meu şi rolul guvernului nostru vor fi să ne asigurăm că acest referendum se va desfăşura într-o atmosferă bună şi că vom respecta rezultatul", a spus liderul laburist, referindu-se la diviziunile profunde provocate de referendumul din 2016 asupra Brexitului, în care 52% dintre britanici au votat pentru ieşirea ţării lor din UE.<br/><br/>Primul ministru Boris Johnson, al cărui Partid Conservator se află în fruntea sondajelor de opinie privind intenţia de vot, a fost de asemenea intervievat în emisiune, alături de Jo Swinson, lidera Partidului Democrat Liberal pro-UE şi de liderul mişcării de independenţă scoţiană SNP, Nicola Sturgeon.<br/><br/>Boris Johnson doreşte să obţină majoritatea în parlament la alegerile din 12 decembrie, ceea ce îi va permite să ratifice acordul de ieşire din UE negociat cu greu cu Bruxelles-ul. El se angajează ca parlamentul să ratifice acest acord şi ca Marea Britanie să iasă din UE până la sfârşitul lunii ianuarie.<br/><br/>Şeful guvernului conservator a fost întrebat despre o serie de observaţii făcute în unele din articolele sale, considerate jignitoare, pentru care a refuzat însă să îşi ceară scuze. De asemenea, el a apărat decizia guvernului de a refuza publicarea unui raport privind o posibilă ingerinţă rusă în alegerile din Marea Britanie, explicând că nu a văzut dovada vreunui amestec.<br/><br/>Dacă doreşte un al doilea referendum pentru Brexit, rivalul său, Jeremy Corbyn, a spus că un guvern laburist nu va permite organizarea unui al doilea referendum pentru independenţa Scoţiei "cel puţin" în "primii doi ani" de putere. Un referendum pe această temă desfăşurat în 2014 a dat câştig de cauză unioniştilor, cu 55%.<br/><br/>Nicola Sturgeon, primul ministru scoţian, a pus la îndoială poziţia liderului laburist, care ar putea avea nevoie să se alieze cu partidul său SNP pentru a obţine majoritatea în parlament.</p>
    </article>
  </body>
</html>