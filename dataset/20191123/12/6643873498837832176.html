<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/7015R8/har-faatt-6080-klager-paa-svaert-glatte-veier-loerdag-formiddag"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T12:01:21+00:00"/>
    <meta property="og:title" content="Har fått 60–80 klager på svært glatte veier lørdag formiddag"/>
    <meta property="og:description" content="Vegtrafikksentralen og politiet advarer om glatte veier mange steder i Hordaland og Sogn og Fjordane."/>
  </head>
  <body>
    <article>
      <h1>Har fått 60–80 klager på svært glatte veier lørdag formiddag</h1>
      <h2>Vegtrafikksentralen og politiet advarer om glatte veier mange steder i Hordaland og Sogn og Fjordane.</h2>
      <address><time datetime="2019-11-23T12:01:21+00:00">23 Nov 2019, 12:01</time> by <a rel="author">Hilde Heian</a></address>
      <p>Trafikkoperatør John Andreas Omdal hos Vegtrafikksentralen anslår at de har fått mellom 60 og 80 telefoner fra folk som klager på glatte veier i morgentimene lørdag.</p>
      <p>– Vi har varslet entreprenørene som har kalt ut folk for å strø salt, og nå kan det være at det roer seg litt når saltet er kommet ut på veiene, sier Omdal.</p>
      <p>På disse stedene er Vegtrafikksentralen blitt varslet om glatte veier:</p>
      <ul>
        <li>Voss</li>
        <li>Stalheimskleiva</li>
        <li>Bulken</li>
        <li>Hamlagrø</li>
        <li>Fylkesvei 565 mellom Sletta og Austmarka i Lindås</li>
        <li>Fylkesvei 565 mellom Austrheim og Knarvik</li>
        <li>Manger</li>
        <li>Radøy</li>
        <li>Meland</li>
        <li>Osterøy mellom Småland og Valestrand</li>
        <li>Fylkesvei 57 fra Sande mot Dale i Sunnfjord</li>
        <li>Fylkesvei 610 mellom Sande og Eldalsosen i Gaular</li>
        <li>Riksvei 5 ved Naustdal</li>
        <li>Breimsvatnet i Gloppen</li>
        <li>Riksvei 5 mellom Jølster og Sogndal</li>
      </ul>
      <figure>
        <img src="https://images.sacdn.no/v2/images/656f9c2f-5f3a-474e-8054-b8dd0b97e204?fit=crop&amp;h=576&amp;w=736&amp;s=56e1d2c40ade2907eea8361ddc75903abae99711"/>
        <figcaption>VANSKELIGE KJØREFORHOLD: Ved Sande bru i Gaular er det kommet meldinger om at det er svært glatt lørdag.<cite>Statens vegvesens webkamera</cite></figcaption>
      </figure>
      <h3>Frøs på plussgrader</h3>
      <p>– En entreprenør på Voss fortalte at det hadde vært lokale regnbyger i 5-tiden lørdag morgen som hadde fjernet saltet. Der frøs veien til på to plussgrader, og det forventer ikke folk, sier trafikkoperatøren.</p>
      <p>– Hva er ditt råd til folk som skal ut på veiene?</p>
      <p>– Du må kjøre etter forholdene, og ikke stole på at svart asfalt betyr at det ikke er glatt. Selv om det er plussgrader kan det være glatt.</p>
      <figure>
        <img src="https://images.sacdn.no/v2/images/e01946d9-cca2-48ee-a63f-782d7f1100e7?fit=crop&amp;h=1184&amp;w=1900&amp;s=7f1dfc9248186219cf4a2139d00b539c7a8d2c36"/>
        <figcaption>HER GIKK DET GALT: En bil skled av veien og traff autovernet på Austrheim lørdag. Tre personer ble sendt til legevakten for sjekk.<cite>Politiet</cite></figcaption>
      </figure>
      <p>– Har det vært ulykker på grunn av glatte veier?</p>
      <p>– Det var et mindre trafikkuhell på Hardangervegen ved Unnelandsvegen der en bil kjørte ned et skilt lørdag morgen. Og i Austrheim skled en bil av veien fordi det var glatt på stedet. Lørdag morgen sperret også et vogntog trafikken i Røldal, sier Omdal.</p>
      <p>Trafikkoperatøren forteller at en entreprenør i Nordhordland har rapportert at selv om det var ti plussgrader der, så var det minus en halv grad i veien.</p>
      <p>Vest politidistrikt sendte lørdag formiddag ut advarsel om svært glatte veier i Nordhordland og i Sogn og Fjordane.</p>
      <h3>Nødetatene senket farten</h3>
      <p>– Nødetatene måtte senke farten på vei ut til en trafikkulykke i Austrheim fordi det var et tynt islag på veien og svært glatt. Vi har fått meldinger om svært glatte veier fra Nordhordland og nordover, sier operasjonsleder Bjarte Rebnord i politiet.</p>
      <p>– Er det andre problemer i trafikken?</p>
      <p>– En trailer sto fast ved Gullbrå mellom Evanger og Eksingedalen i formiddag. En mannlig MC-fører på 18 år er også fraktet til akuttmottaket på Haukeland med skader i en fot etter at han hadde veltet ved Skarholmvegen på Askøy lørdag morgen, forteller Rebnord.</p>
      <p>– Hva vil du si til bilistene?</p>
      <p>– Senk farten. Hvis det er et tynt islag oppdager du det ikke hvis du ikke forsøker å bremse. Er det glatt nok, må man også spørre seg om man må ut og kjøre, sier operasjonslederen i politiet.</p>
      <related>
        <h4>Les også</h4>
        <a href="https://www.bt.no/nyheter/lokalt/i/wEj8rL/ferieturen-hadde-vart-i-45-minutter-da-smaabarnsfamilien-fikk-en-jernst"/>
        <a href="https://www.bt.no/nyheter/lokalt/i/p6jBqj/bil-og-campingvogn-tatt-av-ras-vi-vaaknet-av-et-kjempebrak"/>
        <a href="https://www.bt.no/nyheter/lokalt/i/1kpOVJ/isak-4-satt-i-baksetet-da-steinen-traff-bilen-det-tok-48-minutter-f"/>
        <a href="https://www.bt.no/nyheter/lokalt/i/7lAEb8/da-bussjaafoer-sam-anton-kom-rundt-svingen-laa-en-stein-paa-fem-tonn-i-ve"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/BR4l5v/se-hele-lysfesten"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/4qQ1wE/titusenvis-av-bergensere-deltok-paa-lysfesten"/>
        <a href="https://www.bt.no/nyheter/lokalt/i/7015R8/har-faatt-6080-klager-paa-svaert-glatte-veier-loerdag-formiddag"/>
        <a href="https://www.bt.no/nyheter/lokalt/i/9vWE8q/naboer-er-lei-av-dieselsoel-og-baater-som-synker-naa-vil-ordfoereren-rydd"/>
        <a href="https://www.bt.no/btmeninger/debatt/i/2GgMmr/det-dummeste-jeg-har-gjort"/>
      </related>
      <ol>
        <li>
          <a href="https://www.bt.no/tag/Vest_politidistrikt">Vest politidistrikt</a>
        </li>
        <li>
          <a href="https://www.bt.no/tag/Hordaland">Hordaland</a>
        </li>
        <li>
          <a href="https://www.bt.no/tag/Sogn_og_Fjordane">Sogn og Fjordane</a>
        </li>
      </ol>
    </article>
  </body>
</html>