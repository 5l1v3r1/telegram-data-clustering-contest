<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/frida-karlsson-overlagsen-vann-med-40-sekunder/"/>
    <meta property="og:site_name" content="DN.SE"/>
    <meta property="article:published_time" content="2019-11-23T12:03:40+00:00"/>
    <meta property="og:title" content="Frida Karlssons kross inför mötet med Johaug"/>
    <meta property="og:description" content="Frida Karlsson visar fin form inför världscuppremiären i Ruka."/>
  </head>
  <body>
    <article>
      <h1>Frida Karlssons kross inför mötet med Johaug</h1>
      <address><time datetime="2019-11-23T12:03:40+00:00">23 Nov 2019, 12:03</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Frida Karlsson visar fin form inför världscuppremiären i Ruka.<br/>Skidstjärnan var totalt överlägsen på tio kilometer klassiskt i Gällivare – och ser fram emot stormötet med Therese Johaug i Ruka om en vecka.<br/>– Det krävs mycket för att slå henne, säger Karlsson till SVT.</b>
      </p>
      <p>Frida Karlsson strålar av självförtroende efter sina två första tävlingar, och segrar, för säsongen. Efter fredagens sekundstrid med Charlotte Kalla på tio kilometer i fri stil krossade hon allt motstånd på tio kilometer klassiskt i Sverigepremiären i Gällivare.</p>
      <p>– Jag har fått den bekräftelsen som jag velat ha, jag har fått två fina lopp. Det gäller att få tävlingar för att komma in i toppformen. Det känns verkligen som att jag tar med mig mycket av den här helgen, säger Frida Karlsson till SVT.</p>
      <p><b>Segermarginalen</b> var hela 40 sekunder, före tvåan Jonna Sundling, och ytterligare 2,5 sekunder före Charlotte Kalla på tredje plats.</p>
      <p>– Kroppen känns jätte-, jättebra, säger Karlsson och fortsätter:</p>
      <p>– Jag tycker att jag kanske stressade lite i tekniken och sprang ganska mycket. Men jag gillar ju att springa också.</p>
      <p>Hon tävlar inte i söndagens sprint på Hellnerstadion utan förbereder sig i stället för nästa veckas världscuppremiär i Finland, dit hon åker på onsdag.</p>
      <p>– Jag känner mig i väldigt bra fas. Det ska bli superkul att komma in i världscupen nu.</p>
      <p><b>Om en vecka</b> väntar förmodligen ett första möte med storstjärnan Therese Johaug, på just tio kilometer klassiskt i Ruka. 31-åringen krossade å sin den norska eliten på samma distans i Beitostølen under lördagen. Johaug vann med över en minut före Heidi Weng.</p>
      <p>– Therese är en superduktig skidåkare, det vet vi alla. Det är klart att det krävs mycket för att slå henne, säger Frida Karlsson.</p>
      <p><a href="https://www.dn.se/sport/johan-esk-bromssystemet-runt-frida-karlsson-maste-fungera/">Johan Esk: Bromssystemet runt Frida Karlsson måste fungera </a> </p>
    </article>
  </body>
</html>