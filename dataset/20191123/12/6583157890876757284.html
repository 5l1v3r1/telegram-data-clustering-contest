<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/po-bmw-zostal-tylko-slad-plynu-z-chlodnicy-i-trzy-rozbite-auta-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T12:15:00+00:00"/>
    <meta property="og:title" content="BMW uderzyło w bariery, potem skoda zderzyła się z renaultem (zdjęcia)"/>
    <meta property="og:description" content="Stracił panowanie nad pojazdem i uderzył w bariery. Jadące za nim auta zaczęły hamować i zderzać się ze sobą. W zdarzeniach nikt nie odniósł obrażeń ciała. Były utrudnienia w ruchu."/>
  </head>
  <body>
    <article>
      <h1>BMW uderzyło w bariery, potem skoda zderzyła się z renaultem (zdjęcia)</h1>
      <address>
        <time datetime="2019-11-23T12:15:00+00:00">23 Nov 2019, 12:15</time>
      </address>
      <p>
        <b>Stracił panowanie nad pojazdem i uderzył w bariery. Jadące za nim auta zaczęły hamować i zderzać się ze sobą. W zdarzeniach nikt nie odniósł obrażeń ciała. Były utrudnienia w ruchu.</b>
      </p>
      <p>Do zdarzenia doszło w sobotę około godziny 10:15 w Kozubszczyźnie koło Lublina. Na „starej” drodze wojewódzkiej z Konopnicy do Motycza zderzyły się trzy auta. Wszystko miało miejsce na wiadukcie nad obwodnicą Lublina. Na miejscu interweniował zespół ratownictwa medycznego, straż pożarna oraz policja.</p>
      <p>Jak wstępnie ustalono, kierowca BMW przejeżdżając przez wiadukt stracił panowanie nad pojazdem. Jego auto wpadło w poślizg i uderzyło w bariery energochłonne. Chwilę później kierowca renaulta zaczął hamować, aby nie uderzyć w BMW. Wtedy w jego auto wjechała skoda. Z kolei o ustawiony na jezdni trójkąt ostrzegawczy zaczepił kierowca dostawczego mercedesa.</p>
      <p>Z pierwszych przekazanych nam przez służby ratunkowe informacji wynikało, że kierowca BMW widząc co się stało, nie bacząc na uszkodzenia auta oraz wyciekający płyn z chłodnicy, miał odjechać z miejsca zdarzenia. Po przyjeździe policji okazało się, że usunął pojazd na teren wjazdu do jednej z okolicznych posesji, aby udrożnić przejazd. W zdarzeniu nikt nie odniósł obrażeń ciała.</p>
      <p>AKTUALIZACJA:<br/>Jak nas poinformowano, w momencie przyjazdu funkcjonariuszy drogówki, kierowca BMW był już na miejscu zdarzenia. Jak wyjaśniał, odjechał pojazdem aby udrożnić przejazd przez wiadukt. Obecnie policjanci na miejscu prowadzą czynności mające na celu ustalenie dokładnego przebiegu kolizji.</p>
      <figure>
        <img src="https://www.lublin112.pl/wp-content/uploads/2019/11/171-9-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/172-8-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/173-7-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/174-3-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/175-5-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/178-4-1280x960.jpg"/>
      </figure>
      <p>(fot. lublin112)</p>
    </article>
  </body>
</html>