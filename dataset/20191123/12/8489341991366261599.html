<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806814/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D8%B1%D8%A7%D9%87-%DB%B3-%DA%A9%D8%B1%DB%8C%D8%AF%D9%88%D8%B1-%D8%A7%D8%B2-%DB%B5-%DA%A9%D8%B1%DB%8C%D8%AF%D9%88%D8%B1-%D9%85%D9%87%D9%85-%D8%A7%D8%AA%D8%B5%D8%A7%D9%84-%D8%B4%D8%B1%D9%82-%D8%A2%D8%B3%DB%8C%D8%A7-%D8%A8%D9%87-%D8%A7%D8%B1%D9%88%D9%BE%D8%A7-%D8%A7%D8%B2-%D8%A7%DB%8C%D8%B1%D8%A7%D9%86-%D9%85%DB%8C%E2%80%8C%DA%AF%D8%B0%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:19:00+00:00"/>
    <meta property="og:title" content="معاون وزیر راه: ۳ کریدور از ۵ کریدور مهم اتصال شرق آسیا به اروپا از ایران می‌گذرد"/>
    <meta property="og:description" content="معاون وزیر راه و شهرسازی با بیان اینکه از ۵ کریدور مهم در اتصال شرق آسیا به اروپا، ۳ کریدور از ایران عبور می‌کند، گفت:راه‌آهن میانه- تبریز یکی از بخش‌های مهم این کریدور‌های ترانزیتی است."/>
  </head>
  <body>
    <article>
      <h1>معاون وزیر راه: ۳ کریدور از ۵ کریدور مهم اتصال شرق آسیا به اروپا از ایران می‌گذرد</h1>
      <h2>معاون وزیر راه و شهرسازی با بیان اینکه از ۵ کریدور مهم در اتصال شرق آسیا به اروپا، ۳ کریدور از ایران عبور می‌کند، گفت:راه‌آهن میانه- تبریز یکی از بخش‌های مهم این کریدور‌های ترانزیتی است.</h2>
      <address>
        <time datetime="2019-11-23T12:19:00+00:00">23 Nov 2019, 12:19</time>
      </address>
      <p>‌به گزارش گروه اقتصادی خبرگزاری دانشجو به نقل از روابط عمومی و امور بین‌الملل شرکت ساخت و توسعه زیربنا‌های حمل و نقل کشور، خیرالله خادمی از افتتاح راه‌آهن میانه- بستان‌آباد در روز دوشنبه با حضور رییس جمهور خبر داد.<br/><br/>وی گفت: با اتصال ۴ مرکز استان جدید به شبکه ریلی کشور طی دو سال گذشته، یکی از مهمترین اهداف دولت در توسعه شبکه ریلی کشور محقق شد و اتصال استان آذربایجان شرقی از مسیر میانبر به شبکه راه آهن کشور نیز در راستای این هدف صورت گرفته است.<br/><br/>وی بیان کرد: این خط‌آهن با هدف دسترسی آسان و سریع بخش‌های شمال غربی کشور به تهران و کاهش حدود ۱۱۴ کیلومتری مسیر راه آهن موجود احداث شده است که زمان سفر را ۵.۵ ساعت کاهش می‌دهد.<br/><br/>مدیرعامل شرکت ساخت و توسعه زیربنا‌های حمل و نقل کشور با تاکید بر اهمیت این خط ریلی در ترانزیت بین‌المللی اظهار داشت: از پنج کریدور مهم در اتصال شرق آسیا به اروپا، سه کریدور مهم از ایران عبور می‌کند و راه‌آهن میانه- تبریز یکی از بخش‌های مهم این کریدور‌ها است که از مرز‌های شمال شرق و جنوب شرق کشور تا غرب آسیا و اروپا امتداد پیدا می‌کند.<br/><br/>خادمی این مسیر ریلی را از شریان‌های اصلی شبکه راه‌آهن سراسری در منطقه شمال‌غرب و کریدور ترانزیت ریلی شرقی- غربی کشور معرفی کرد و اظهار داشت: با تکمیل شدن این مسیر ریلی و اتصال به کشور ترکیه و اروپا در واقع مسیر ریلی جاده ابریشم تکمیل خواهد شد؛ بنابراین گزارش راه‌آهن میانه-بستان آباد به طول ۱۳۲ کیلومتر بخشی از راه‌آهن میانه‌-تبریز است که از ایستگاه موجود راه‌آهن میانه شروع شده و با گذر از مسیری کوهستانی از شهر‌های ترکمانچای و تیکمه داش عبور کرده و به ایستگاه راه‌آهن بستان‌آباد متصل می‌شود.</p>
    </article>
  </body>
</html>