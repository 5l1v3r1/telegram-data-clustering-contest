<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/international/spain/598727/to-atyxes-scouting-report-gia-ton-14xrono-tsavi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="Το ατυχές scouting report για τον 14χρονο Τσάβι"/>
    <meta property="og:description" content="Το φως της δημοσιότητας είδε το έγγραφο με την αξιολόγηση των scouter της Μασία πάνω στον 14χρονο Τσάβι, με την ιστορία να καταρρίπτει όλους τους τομείς,..."/>
  </head>
  <body>
    <article>
      <h1>Το ατυχές scouting report για τον 14χρονο Τσάβι</h1>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author">SigmaliveSports</a></address>
      <p>Το φως της δημοσιότητας είδε το έγγραφο με την αξιολόγηση των scouter της Μασία πάνω στον 14χρονο Τσάβι, με την ιστορία να καταρρίπτει όλους τους τομείς, στους οποίους οι ειδικοί βρήκαν ψεγάδια, στον μετέπειτα ρέκορντμαν της Μπαρτσελόνα.<br/><br/>Το σουλούπι του πολλές φορές ξεγελούσε. Τα σωματικά του χαρακτηριστικά δεν εξασφάλιζαν την έννοια του «ταλέντου» για τη θέση ενός κεντρικού μέσου. Μέχρι, μάλιστα, να αναλάβει ο Πεπ Γκουαρδιόλα την Μπαρτσελόνα και να αναμορφώσει το παιχνίδι της με καθοριστικό για την ιστορία του αθλήματος τρόπο, θέτοντας τον σε κομβικό ρόλο, ο Τσάβι δεν είχε κάνει ακόμα το «μπαμ», που μετέπειτα θα διαρκούσε και θα εξαπλωνόταν για να τον μετεξελίξει σε ένα εκ των «τοτέμ» του καταλανικού συλλόγου.<br/><br/>Χωρίς, φυσικά, να είναι μέντιουμ, αλλά ποδοσφαιρικοί ειδικοί, οι σκάουτερ των «μπλαουγκράνα», που τον είχαν υπό τα ραντάρ τους στην Μασία, φαίνεται ότι είχαν σκιαγραφήσει το προφίλ του 14χρονου Τσάβι, καταδεικνύοντας εμφανείς αδυναμίες στα αγωνιστικά του στοιχεία.<br/><br/>Tο scouting report κυκλοφόρησε σε έγγραφη μορφή στα ισπανικά σάιτ και ο Ισπανός μέσος είχε πάρει καλό βαθμό στις κατηγορίες της τεχνικής, της κίνησης στον χώρο και της πάσας, φυσικά γνωρίσματα του μελλοντικού του παιχνιδιού, αλλά το feedback που έλαβε από τους σκάουτερ όσον αφορά την ικανότητα του να τρέχει, να ελίσσεται και να σουτάρει ήταν μάλλον... αρνητικό.<br/><br/>Η ιστορία ωστόσο, έδειξε στην πορεία της ότι κανείς δεν μπορεί να απαιτεί τα πάντα από ένα 14χρονο αγόρι που παίζει ποδόσφαιρο και πως με το πηγαίο ταλέντο και την κατάλληλη φιλοσοφία, αφοσίωση και συνολική ομαδική φιλοσοφία, ορισμένοι ποδοσφαιριστές μπορούν να αποδείξουν το εύρος του μεγαλείου τους. Όπως ακριβώς, έκανε ο Τσάβι Ερνάντες.</p>
      <p>
        <u>Αναλυτικά όσα αναγράφει το εν μέρει... ατυχές scouting report:</u>
      </p>
      <ul>
        <li><b>Τρέξιμο:</b> Τρέχει στις μύτες του, οι κινήσεις του είναι αργές και έχει πρόβλημα να αποκτήσει ταχύτητα.</li>
        <li><b>Ισορροπία:</b> Μέτρια</li>
        <li><b>Συντονισμός:</b> Καλός. Οι κινήσεις του είναι σωστές, αλλά του λείπει η ταχύτητα.</li>
        <li><b>Ευελιξία:</b> Μέτρια. Χρειάζεται πολλή δουλειά σε αυτή την κατηγορία.</li>
        <li><b>Τεχνική: </b>Καλή, χωρίς να είναι το δυνατό του σημείο. Έχει τους πόρους στο παιχνίδι του για να εκμεταλλευτεί κάθε κατάσταση.</li>
        <li><b>Φυσική κατάσταση:</b> Καλή. Έχει όλα όσα χρειάζεται ένας καλός μέσος.</li>
        <li><b>Μυϊκή αντοχή:</b> Καλή.</li>
        <li><b>Ταχύτητα:</b> Μέτρια. Χρειάζεται να βελτιώσει την ευκινησία του και την ταχύτητα της κίνησης του.</li>
        <li><b>Ταχύτητα εκκίνησης:</b> Μέτρια</li>
        <li><b>Δύναμη σπριντ: </b>Μέτρια</li>
        <li><b>Έλεγχος μπάλας: </b>Εξαιρετικός. Αντισταθμίζει την έλλειψη ταχύτητας του εν κινήσει με εξαιρετικό έλεγχο μπάλας.</li>
        <li><b>Πάσα:</b> Πολύ καλή. Θα πρέπει να βελτιωθεί με το αριστερό του πόδι, αλλά αυτή είναι η μεγάλη δύναμή του στο χορτάρι.</li>
        <li><b>Σέντρα:</b> Καλή. Δεν υποχρεώνεται ποτέ σε αυτή τη δράση.</li>
        <li><b>Σουτ: </b>Αποδεκτό. Θα πρέπει να το βελτιώσει ειδικά όταν ανεβαίνει στην επίθεση, όπως ο Γκουαρντιόλα.</li>
        <li><b>Τρέξιμο με την μπάλα: </b>Πολύ καλό. Έχει καλή αίσθηση προστασίας της μπάλας, σχεδόν ποτέ δεν τη χάνει.</li>
        <li><b>Ντρίμπλα:</b> Πολύ καλή. Χωρίς να είναι το μεγάλο του πλεονέκτημα, το επίπεδο τεχνικής του είναι εντυπωσιακό.</li>
        <li><b>Τοποθετήσεις: </b>Εξαιρετικές. Είναι αναμφισβήτητα η καλύτερη του ποιότητα. Είναι πάντα όπου πρέπει και πάντα προσφέρει υποστήριξη και μια έξτρα επιλογή για τους συμπαίκτες του.</li>
        <li><b>Επιθετικότητα:</b> Το εξαιρετικά τεχνικό του στυλ καθιστά μερικές φορές δύσκολη αυτήν την εκτίμηση.</li>
      </ul>
      <figure>
        <img src="http://www.gazzetta.gr/sites/default/files/sitefiles_2019-11/ej_7ol4u4aa4brb.jpg"/>
      </figure>
      <figure>
        <img src="http://www.gazzetta.gr/sites/default/files/sitefiles_2019-11/73458967_790388474738345_4426389648830365696_n.jpg"/>
      </figure>
      <p>Από: Gazzetta.gr</p>
    </article>
  </body>
</html>