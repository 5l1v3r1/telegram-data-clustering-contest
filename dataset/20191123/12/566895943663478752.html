<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582421/cerez-tri-roki-vin-zavouvav-ii-serce-u-ternopoli-odruzilisa-vijskovij-ta-volonterka-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-23T12:07:00+00:00"/>
    <meta property="og:title" content="&quot;Через три роки він завоював її серце&quot;: у Тернополі одружилися військовий та волонтерка (ФОТО)"/>
    <meta property="og:description" content="Познайомилися вони у 2016"/>
  </head>
  <body>
    <article>
      <h1>"Через три роки він завоював її серце": у Тернополі одружилися військовий та волонтерка (ФОТО)</h1>
      <address><time datetime="2019-11-23T12:07:00+00:00">23 Nov 2019, 12:07</time> by <a rel="author">Олег Давибіда</a></address>
      <p>
        <i>Військовий та волонтерка Сергій та Тетяна одружилися у духовному центрі Тернопільської артилерійської бригади. Вінчав подружжя капелан Володимир Андрухів.</i>
      </p>
      <p>Про незвичайне весілля інформує "<a href="https://www.tenews.org.ua/post/show/1574507620-u-ternopoli-odruzhilisya-viyskoviy-ta-volonterka">TeNews</a>" з посиланням на повідомлення прес-офіцера Тернопільської артбригади Юрія Кульпи:</p>
      <p>"Ще на одну сім'ю патріотів в Україні стало більше.</p>
      <p>Він - капітан Збройних сил України, військовослужбовець Тернопільської артилерійської бригади, вона - волонтерка. Обоє зі Львова, познайомились у 2016 році через соцмережі. Сергій тоді шукав волонтерську допомогу для свого дивізіону в АТО.</p>
      <p>Тетяна допомагала військовому підрозділу, в якому служив Сергій, передавала речі першого вжитку, маскувальні сітки. Знайомство з часом перейшло у дружбу, а чергова зустріч запалила вогники обох сердець. Військовий через три роки все ж завоював серце Тетяни і молодята нещодавно розписалися у місцевому РАЦС.</p>
      <p>Про таїнство вінчання домовились з капеланом Володимиром Андрухівим, котрий щойно повернувся зі Сходу. Обряд пройшов в духовному центрі Тернопільської артилерійської бригади за участю старшого військового капелана Тернопільської області В'ячеслава Кізілова з дотриманням військових традицій.</p>
      <p>На подію з'їхалися рідні, друзі наречених. З найщирішими побажаннями новостворену сім'ю привітав комбриг Тернопільських артилеристів, полковник Сергій Баранов. Варто додати, що батько Тетяни в минулому також військовий, льотчик-винищувач бойової авіації, тому їй не звикати до військової термінології, а також буде що згадати і про що розповісти молодятам за столом, в новому сімейному колі",- ідеться у повідомленні.</p>
      <figure>
        <img src="https://s.0352.ua/section/newsInText/upload/images/news/intext/000/051/476/20f6e53adb6c7faf263bb49952042ca8_5dd91f588594e.jpg"/>
      </figure>
    </article>
  </body>
</html>