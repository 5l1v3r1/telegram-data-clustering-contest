<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/02/2145225/%D8%AE%D8%B7-%D8%A2%D9%87%D9%86-%D9%85%DB%8C%D8%A7%D9%86%D9%87-%D8%A8%D8%B3%D8%AA%D8%A7%D9%86-%D8%A2%D8%A8%D8%A7%D8%AF-%D8%AF%D9%88%D8%B4%D9%86%D8%A8%D9%87-%D8%A8%D8%A7-%D8%AD%D8%B6%D9%88%D8%B1-%D8%B1%D9%88%D8%AD%D8%A7%D9%86%DB%8C-%D8%A7%D9%81%D8%AA%D8%AA%D8%A7%D8%AD-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-23T12:19:23+00:00"/>
    <meta property="og:title" content="خط‌آهن میانه-بستان‌آباد دوشنبه با حضور روحانی افتتاح می‌شود"/>
    <meta property="og:description" content="به گزارش گروه اقتصادی خبرگزاری تسنیم، خیرالله خادمی با اشاره به افتتاح راه‌آهن میانه- بستان‌آباد در روز دوشنبه با حضور رییس جمهور اظهار کرد: با اتصال 4 مرکز استان جدید به شبکه ریلی کشور طی 2 سال گذشته، یکی از مهم‌ترین اهداف دولت تدبیر و امید در توسعه شبکه ریلی کشور محقق شد و اتصال استان آذربایجان شرقی از مسیر میانبر به شبکه راه آهن کشور نیز در راستای این هدف صورت گرفته است."/>
  </head>
  <body>
    <article>
      <h1>خط‌آهن میانه-بستان‌آباد دوشنبه با حضور روحانی افتتاح می‌شود</h1>
      <h2>معاون وزیر راه از افتتاح خط‌آهن میانه-بستان‌آباد با حضور رئیس‌جمهوری طی روز دوشنبه خبر داد و گفت:‌ به این ترتیب آذربایجان شرقی به راه‌آهن سراسری متصل می‌شود.</h2>
      <address>
        <time datetime="2019-11-23T12:19:23+00:00">23 Nov 2019, 12:19</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/22/1398082209031530218882774.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش گروه اقتصادی <a href="https://www.tasnimnews.com/">خبرگزاری تسنیم</a>، خیرالله خادمی با اشاره به افتتاح راه‌آهن میانه- بستان‌آباد در روز دوشنبه با حضور رییس جمهور اظهار کرد: با اتصال 4 مرکز استان جدید به شبکه ریلی کشور طی 2 سال گذشته، یکی از مهم‌ترین اهداف دولت تدبیر و امید در توسعه شبکه ریلی کشور محقق شد و اتصال استان آذربایجان شرقی از مسیر میانبر به شبکه راه آهن کشور نیز در راستای این هدف صورت گرفته است.</p>
      <p>وی اعلام کرد:‌ این خط آهن با هدف دسترسی آسان و سریع بخش های شمال غربی کشور به تهران و کاهش حدود 114 کیلومتری مسیر راه آهن موجود احداث شده است که زمان سفر را 5.5 ساعت کاهش می دهد.</p>
      <p>وی با تاکید بر اهمیت این خط ریلی در ترانزیت بین‌المللی ادامه داد: از پنج کریدور مهم در اتصال شرق آسیا به اروپا، سه کریدور مهم از ایران عبور می‌کند و راه‌آهن میانه- تبریز یکی از بخش‌های مهم این کریدورها است که از مرزهای شمال شرق و جنوب شرق کشور تا غرب آسیا و اروپا امتداد پیدا می‌کند.</p>
      <p>مدیرعامل شرکت ساخت و توسعه زیربناهای حمل‌ونقل کشور گفت:‌ این مسیر ریلی از شریان‌های اصلی شبکه راه‌آهن سراسری در منطقه شمال‌غرب و کریدور ترانزیت ریلی شرقی- غربی کشور است که با تکمیل شدن آن و اتصال به کشور ترکیه و اروپا در واقع مسیر ریلی جاده ابریشم تکمیل خواهد شد.</p>
      <p>به گزارش تسنیم، راه‌آهن میانه – بستان آباد به طول 132 کیلومتر بخشی از راه‌آهن میانه- تبریز است که از ایستگاه موجود راه آهن میانه شروع‌ شده و با گذر از مسیری کوهستانی از شهرهای ترکمانچای و تیکمه داش عبور کرده و به ایستگاه راه آهن بستان‌آباد متصل می‌شود.</p>
      <p>
        <a href="http://tn.ai/2144407">اختصاص 700 میلیون یورو برای احداث راه آهن زاهدان-بیرجند</a>
      </p>
      <p>انتهای پیام/</p>
    </article>
  </body>
</html>