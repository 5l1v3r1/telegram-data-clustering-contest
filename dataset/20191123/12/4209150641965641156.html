<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Spijunska-afera-u-Srbiji-Utvrdjeno-sta-je-bio-predmet-primopredaje/570107?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T12:41:49+00:00"/>
    <meta property="og:title" content="Špijunska afera u Srbiji: Utvrđeno šta je bio predmet primopredaje"/>
    <meta property="og:description" content="BEOGRAD - Vojno-bezbjednosna agencija (VBA) Srbije utvrdila je šta je bio predmet primopredaje između ruskog obavještajca i penzionisanog potpukovnika Vojske Srbije, rekao je načelnik Uprave za analitiku Bezbjednosno informativne agencije (BIA) Srbije Relja Željski."/>
  </head>
  <body>
    <article>
      <h1>Špijunska afera u Srbiji: Utvrđeno šta je bio predmet primopredaje</h1>
      <address><time datetime="2019-11-23T12:41:49+00:00">23 Nov 2019, 12:41</time> by <a rel="author">Srna</a></address>
      <p>BEOGRAD - Vojno-bezbjednosna agencija (VBA) Srbije utvrdila je šta je bio predmet primopredaje između ruskog obavještajca i penzionisanog potpukovnika Vojske Srbije, rekao je načelnik Uprave za analitiku Bezbjednosno informativne agencije (BIA) Srbije Relja Željski.</p>
      <p>"VBA je ustanovila više kontakata ruskog obaveštajca i čoveka iz Srbije i utvrdila, između ostalog, šta je bio predmet njihove primopredaje", rekao je Željski za TV "Prva".</p>
      <p>On je naveo da su srpske službe bile na licu mjesta tokom primopredaje, ali da nisu snimile događaj zbog kontrapratnje ruskog obavještajca.</p>
      <p>Željski je potvrdio da ruski agent potpukovnik Georgi Viktorovič Kleban, koji se nalazi na snimku, više nije u Srbiji, ali da je VBA u sadejstvu sa drugim službama prikupila značajan fond saznanja o njegovoj obavještajnoj djelatnosti na području Srbije.</p>
      <p>Odgovarajući na pitanje da li je moguće da je ruskog agenta angažovala neka druga, a ne ruska služba i da je u pitanju dvostuki agent, Željski je naveo da su u istoriji obavještajnog rada zabilježeni slučajevi ne samo dvostrukih, nego i trostrukih i četvorostrukih agenata.</p>
      <p>Željski je rekao da je moguće i da je Kleban dvostruki agent, budući da "obavještajni kontakti i njihovo odvijanje dopire do onih granica do kojih je doprla sama mašta obavještajca i službe koja kontroliše i usmjerava taj kontakt".</p>
      <p>On je potvrdio da je penzionisani potpukovnik Vojske Srbije, koji je sarađivao sa Klebanom i pojavljuje se na snimku, dostupan državnim organima ali da ne može da kaže da li je na slobodi, jer to izlazi iz okvira rada BIA.</p>
      <p>"To lice se nalazi u području i delokrugu rada struktura koje se time profesionalno bave i koje će taj slučaj tretirati na najbolji mogući način", rekao je Željski.</p>
      <p>Na pitanje ko je načinio i emitivao snimak koji se pojavio u javnosti, Željski je rekao da domaće službe dosta znaju o tome, ali da na tu temu iz operativnih razloga ne može da govori.</p>
      <p>U fokusu pažnje u Srbiji proteklih dana bila je "špijunska afera" koja je počela objavljivanjem snimaka primopredaje predmeta između dva lica, za koje je istragom utvrđeno da su ruski agent Georgij Kleban i srpski oficir čiji su inicijali Z.K.</p>
      <p>Predsjednik Srbije Aleksandar Vučić je nakon sjednice Savjeta za nacionalnu bezbjednost rekao da "Srbija vjeruje ruskim prijateljima i da vjeruje da žele najbliže odnose sa Beogradom".</p>
      <p>Zvanični Kremlj je saopštio da ništa neće baciti sjenku na odnose Srbije i Rusije, te da se raduju posjeti Aleksandra Vučića Moskvi 4. decembra. </p>
      <hr/>
      <figure>
        <iframe src="https://www.youtube.com/embed/yawNh1SwYts" width="640" height="360" data-service="Youtube" scrolling="no"/>
      </figure>
    </article>
  </body>
</html>