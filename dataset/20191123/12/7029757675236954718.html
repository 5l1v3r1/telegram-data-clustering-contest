<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/sarbiya-se-prevrashtala-v-agresiven-provodnik-na-interesite-na-rusiya-na-balkanite.html"/>
    <meta property="og:site_name" content="News.bg"/>
    <meta property="article:published_time" content="2019-11-23T12:55:19+00:00"/>
    <meta property="og:title" content="Сърбия се превръщала в агресивен проводник на интересите на Русия на Балканите"/>
    <meta property="og:description" content="Ново развитие след като додега била истинския троянски кон на Русия на Балканите"/>
  </head>
  <body>
    <article>
      <h1>Сърбия се превръщала в агресивен проводник на интересите на Русия на Балканите</h1>
      <address>
        <time datetime="2019-11-23T12:55:19+00:00">23 Nov 2019, 12:55</time>
      </address>
      <p><b>Сърбия от истинския "троянски кон" на Русия на Балканите се превръща в един много агресивен проводник на руските интереси</b> в региона. Това коментира експертът по международни отношения и бивш заместник-министър на външните работи Милен Керемедчиев пред БНР по повод <b><a href="https://news.bg/int-politics/sarbiya-razsledva-shpionska-afera-ruski-diplomat-verbuva-srabski-agent.html">избухналия шпионски скандал</a></b>.</p>
      <p>Според него сътрудничеството между Белград и Москва преминава <b>от военно ниво в сферата на разузнаването и се задълбочава</b>.</p>
      <p>"<b>Сърбия винаги е поддържала политиката на Русия в региона</b> и е разчитала на Русия за нейната борба за непризнаване на Косово. Така че не е тайна, че руските и сръбските разузнавателни служби са изключително близки и <b><a href="https://news.bg/int-politics/vuchich-potvardi-che-videoto-s-agenta-na-gru-e-istinsko.html">този видеозапис</a></b> показва точно това - <b>приятелските отношения в определени операции, които се извършват от сръбските служби, явно заложени от руските</b>, в региона", коментира Керемедчиев. </p>
      <p>Според него сръбските служби се явявали прокси на руските в региона.</p>
      <p>"Дали това е в Северна Македония, дали е към България, разбира се въз основа на енергийните проекти", посочи той.</p>
      <p>Керемедчиев смята, че<b> този запис е излязъл от други служби, а не от руските или сръбските</b> и наистина има за цел да отговори на все по-затоплящите се отношения между службите на Русия и Сърбия и тяхното агресивно поведение в региона.</p>
    </article>
  </body>
</html>