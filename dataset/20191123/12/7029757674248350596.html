<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/db-otgovori-na-dnsk-dopalvaneto-na-razreshenie-za-stroezh-ne-e-prezaverka.html"/>
    <meta property="og:site_name" content="News.bg"/>
    <meta property="article:published_time" content="2019-11-23T12:21:28+00:00"/>
    <meta property="og:title" content="ДБ отговори на ДНСК: Допълването на разрешение за строеж не е презаверка"/>
    <meta property="og:description" content="ДНСК цитира мотивите на решението на първоинстанционния съд, смятат от ДБ"/>
  </head>
  <body>
    <article>
      <h1>ДБ отговори на ДНСК: Допълването на разрешение за строеж не е презаверка</h1>
      <address>
        <time datetime="2019-11-23T12:21:28+00:00">23 Nov 2019, 12:21</time>
      </address>
      <p>Пореден ден продължава през медиите <b>спорът между кмета на столичния район "Лозенец", издигнат от "Демократична България"</b> и фирмата-строител на небостъргача в района "Златен век" - Артекс.</p>
      <p>След като снощи от Дирекцията за национален строителен контрол (<a href="https://news.bg/bulgaria/dnsk-othvarli-iskaneto-na-kmeta-na-lozenets-za-sabaryane-na-zlaten-vek.html"><b>ДНСК) отхвърлиха искането на кмета на "Лозенец"</b></a> Константин Павлов за събаряне на небостъргача "Златен век", тази сутрин от партията изпратиха мейл до медиите за допуснати неточности в информацията на Дирекцията.</p>
      <p>"Няма практика на Върховния административен съд (ВАС), от която да се прави изводът, че <b>десетгодишният срок спрямо издаденото разрешение за строеж ще изтече през 2028 г</b>.", се казва в позицията на ДБ. </p>
      <p>Малко по-късно от компанията заявиха, че чакат решението на ВАС.</p>
      <p>Според тях <b>ДНСК цитира част от мотивите на решението на първоинстанционния съд, отменил заповедта за спиране на обекта</b>.</p>
      <p>"Съдът, без връзка с предмета на делото, е въвел в мотивите си разсъждения за това, че заповедите за допълване на разрешението за строеж с преработки на инвестиционния проект са и негова презаверка за срок от десет години. Това решение не е влязло в сила, а <b>споменатите мотиви нямат обвързваща сила</b>", мотивират се от ДБ.</p>
      <p>Според тях е <b>несъстоятелно т</b><b>върдението, че допълването на разрешението за строеж е и негова презаверка</b>. Причината е, че презаверка на разрешение за строеж може да се прави, когато то е загубило правно действие. Допълването на строеж се прави при действащо разрешение. Това означава, че <b>презаверката и допълването не могат да съвпаднат по време</b>.</p>
      <p>Това са <b>два съвършено различни правни института, които изискват различни предпоставки, процедури и такси</b>, мотивират се от ДБ.</p>
      <p>"Ако се приеме, че първоинстанционният съд е прав, например, излиза, че арх. Здравков (главният архитект на София - б.р.) не е събрал таксите за презаверка към заповедите си за преработка, които възлизат общо на около един милион лева.</p>
      <p>Отново подвеждащи са твърденията на ДНСК, че <b>съдът разглежда спор за законност на сградата</b>. Спорът пред съда е повдигнат по повод спиране на строежа, което може да продължи след премахване на причините за спирането. <b>Ако строежът обаче е извършен без действащо разрешение за строеж, той е незаконен, не може да бъде узаконен и подлежи на премахване</b>. Висящият в момента съдебен спор не препятства произнасяне на ДНСК за законността на обекта, смятат от ДБ.</p>
      <p>По тяхно мнение главният архитект на София вече половин година не е дал становище за обекта "Златен век", което му е поискано от началника на ДНСК.</p>
      <p>Припомняме, на 6 април от "Артекс" изпратиха позиция до медиите, в която заявиха, че <a href="https://news.bg/society/arteks-prekratyava-stroezha-na-zlaten-vek.html">преустановяват строежа на "Златен век"</a>, съобразявайки се с <a href="https://news.bg/politics/borisov-naredi-dnsk-da-spre-stroezha-na-zlaten-vek.html">разпореждането на министър-председателя.</a></p>
      <p>ДНСК направи 2 проверки и първоначалните констатации бяха, че <a href="https://news.bg/regions/nebostargachat-zlaten-vek-e-zakonen-obyavi-dnsk.html">всичко около строителството на "Златен век" е редовно</a>.</p>
      <p>Това стана повод за <a href="https://news.bg/society/stolichani-blokiraha-za-30-minuti-cherni-vrah-s-protest-sreshtu-zlaten-vek.html">протести</a> на столичани. Недоволството беше насочено към шефа на ДНСК арх. Иван Несторов, като <a href="https://news.bg/bulgaria/iskat-ostavkata-na-shefa-na-dnsk.html">протестиращите не веднъж поискаха неговата оставка</a>.</p>
      <p>Строителната фирма стана обект на <a href="https://news.bg/economics/nap-podhvashta-sdelkite-na-arteks.html">проверка и от Националната агенция по приходите (НАП)</a>.</p>
      <p>Малко след местните избори, на 21 ноември 2019 г. от "Демократична България обявиха, че <a href="https://news.bg/politics/demokratichna-balgariya-nastoyava-dnsk-da-spre-zlaten-vek.html">разрешението за строеж на "Златен век" вече е загубило правното си действие.</a></p>
      <p>На следващия ден - 22 ноември, по повод искането на новия кмет на район "Лозенец" Константин Павлов ДНСК да премахне сградата "Златен век", от "Артекс" изпратиха позиция до медиите, в която заявяват, че<a href="https://news.bg/crime/arteks-opredeli-za-nezakonosaobrazno-iskaneto-na-noviya-kmet-na-rayon-lozenets.html"> намеренията му не кореспондират със законността и решение на съда.</a></p>
      <p>От "Артекс" поясняват, че очакват окончателното решение на Върховния административен съд по казуса, за да продължат строежa, тъй като уважават върховенството на закона.</p>
      <p>След това <a href="https://news.bg/politics/sadat-ne-e-seziran-za-zakonnostta-na-nebostargacha-zlaten-vek.html">"Демократична България" отговори на позицията на "Артекс".</a></p>
      <p>Съдът не е сезиран с въпрос за законността на небостъргача "Златен век" и затова не се е произнасял. Висящият пред него спор е за спиране на строителството. С какъвто и резултат да приключи този спор, това не е препятствие за установяване и премахване на незаконно строителство на обект "Златен век", отбелязва партията.</p>
    </article>
  </body>
</html>