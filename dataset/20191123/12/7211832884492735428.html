<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607242"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="&quot;ทรัมป์&quot;โว บอกตนช่วยสกัดจีนไม่ให้บุกฮ่องกง"/>
    <meta property="og:description" content="ปธน.ทรัมป์ &quot;ถ้าไม่ใช่เพราะผม ฮ่องกงคงราบเป็นหน้ากลองใน 14 นาที&quot;"/>
  </head>
  <body>
    <article>
      <h1>"ทรัมป์"โว บอกตนช่วยสกัดจีนไม่ให้บุกฮ่องกง</h1>
      <address><time datetime="2019-11-23T12:45:00+00:00">23 Nov 2019, 12:45</time> by <a rel="author">PostToday</a></address>
      <p>ปธน.ทรัมป์ "ถ้าไม่ใช่เพราะผม ฮ่องกงคงราบเป็นหน้ากลองใน 14 นาที"</p>
      <p>ประธานาธิบดี โดนัลด์ ทรัมป์ แห่งสหรัฐได้ให้สัมภาษณ์เมื่อคืนวันศุกร์ที่ผ่านมาตามเวลาท้องถิ่นกรุงวอชิงตันดี.ซี. ผ่านยังรายการ Fox &amp; Friends ทางช่อง Fox โดยประธานาธิบดีสหรัฐได้อ้างเครดิตที่ระบุว่า ตนเองได้ยกหูคุยกับประธานาธิบดีสีจิ้นผิงว่า หากจีนมีปฏิบัติการในฮ่องกงจะยิ่งให้การให้เจรจาการค้าระหว่างสหรัฐ-จีนยุ่งยากมากขึ้น</p>
      <p>"ถ้าไม่ใช่เพราะผม .. ฮ่องกงคงราบเป็นหน้ากลองภายในเวลา 14 นาที" ปธน.ทรัมป์กล่าวในรายการของช่อง Fox News</p>
      <p>"จีนมีทหาร 1 ล้านนายอยู่ใกล้พรมแดนฮ่องกง แต่ก็ไม่ได้ส่งทหารเข้าไป เพราะผมขอร้องสีจิ้นผิงไม่ให้ทำ ผมบอกผู้นำจีนว่าหากเขาทำ มันจะเป็นความผิดพลาดครั้งใหญ่ที่จะส่งผลกระทบถึงข้อตกลงการค้า ซึ่งจีนยังต้องการทำข้อตกลงการค้าอยู่ เราต้องยืนเคียงข้างฮ่องกง และผมก็ต้องการยืนเคียงข้างสีจิ้นผิงด้วย เขาคือเพื่อนผม ผมต้องการให้พวกเขาหาทางออกด้วยตนเอง"</p>
      <p>ขณะนี้ ทั้งจีนและสหรัฐกำลังมีความพยายามบรรลุข้อตกลงทางการค้าระหว่างกัน เพื่อยุติข้อขัดแย้งด้านการค้าที่ดำเนินมาเป็นระยะเวลานานกว่า 16 เดือน โดยทั้งสองชาติมีกำหนดลงนามความเห็นชอบทางการค้า "เฟสแรก" ในเร็วๆนี้</p>
      <p>คำพูดของผู้นำสหรัฐมีขึ้นหลังจากเหตุการณ์การปะทะอย่างรุนแรงระหว่างเจ้าหน้าที่ปราบจลาจลฮ่องกง กับบรรดาผู้ประท้วงซึ่งส่วนใหญ่เป็นศึกษาภายในมหาวิทยาลัยโพลิเทคนิคแห่งฮ่องกงเมื่อช่วงสัปดาห์ที่ผ่านมา</p>
      <p>ขณะเดียวกัน ทางด้านสภาคองเกรสเพิ่งผ่านร่างกฎหมายสนับสนุนและคุ้มครองประชาธิปไตยในฮ่องกง ซึ่งหากถูกบังคับใช้จริง จะมีหลายมาตรการที่สหรัฐบังคับใช้ต่อรัฐบาลเขตปกครองพิเศษฮ่องกง และถือเป็นมาตรการทางกฎหมายแรกที่สหรัฐใช้กับฮ่องกงนับตั้งแต่ที่มีการประท้วง โดยขั้นตอนหลังจากนี้คือรอให้ประธานาธิบดีทรัมป์ลงนามเท่านั้น แต่ก็ยังคงไม่ชัดเจนว่า ปธน.ทรัมป์จะลงนามในร่างฯฉบับนี้หรือไม่</p>
    </article>
  </body>
</html>