<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837400-avariya-tankera-bilya-odesi-vmist-naftoproduktiv-u-mori-perevischeniy-u-157-raziv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T12:58:00+00:00"/>
    <meta property="og:title" content="Аварія танкера біля Одеси: вміст нафтопродуктів в епіцентрі перевищений у 157 разів"/>
    <meta property="og:description" content="КИЇВ. 23 листопада. УНН. У морі біля епіцентру аварії танкера біля Одеси в 157 рази перевищений вміст нафтопродуктів. Про це на своїй сторінці в Facebook …"/>
  </head>
  <body>
    <article>
      <h1>Аварія танкера біля Одеси: вміст нафтопродуктів в епіцентрі перевищений у 157 разів</h1>
      <address><time datetime="2019-11-23T12:58:00+00:00">23 Nov 2019, 12:58</time> by <a rel="author">Дар'я Панченко</a></address>
      <p><b>КИЇВ. 23 листопада. УНН.</b> У морі біля епіцентру аварії танкера біля Одеси в 157 рази перевищений вміст нафтопродуктів. Про це на своїй сторінці в Facebook повідомив виконувач обов’язків голови Державної екологічної інспекції України Єгор Фірсов, передає <b>УНН</b>.</p>
      <p>"Тримаю на особистому контролі ситуацію в Одесі. Станом на зараз ситуація не є критичною, але рекомендую відмовитись від купання у морі. Нашими фахівцями встановлено перевищення вмісту в епіцентрі події нафтопродуктів у 157 разів", - сказав Фірсов.</p>
      <p>Також він додав, що наразі інспектори працюють на місці і продовжують моніторинг забруднення у межах своїх повноважень і зони відповідальності.</p>
      <p>"Координуємо дії з АМПУ, на жаль, наразі, через шторм зробити можна небагато - вздовж берега розтягнули сорбуючі бони. Як тільки шторм вщухне, бони встановлять навколо аварійного буксиру, щоб уникнути поширення плям паливно-мастильних матеріалів у море. Отримавши доступ до судна, фахівці зможуть провести обстеження і встановити більш точні показники забруднення", - додав Фірсов.</p>
      <p>Окрім того, він повідомив, що танкер – це рейдово-портовий нафтоналивний плавбункеровщик болгарського проекту 585. Його довжина 59 метрів, ширина - 10 метрів, вантажопідйомність 1565 тонн.</p>
      <p>"Відомо, що власник судна "Фактор груп лімітед" зареєстрований у Харкові і належить Джавадову Шамсаддіну Алі Огли", - зазначив Фірсов.</p>
      <p>Нагадаємо, танкер-заправник Delfi в <a href="https://www.unn.com.ua/uk/news/%D0%BF%D0%BE%D1%80%D1%82%D1%83.%20https://www.unn.com.ua/uk/news/1837180-tanker-v-shtorm-siv-na-milinu-bilya-odesi-ekipazh-vidmovivsya-vid-evakuatsiyi?fbclid=IwAR30THcLB0pZY_HaFisfNzl4H8mv7pUDVf68JpYqaryRACiuA3KsJPONkY0">сильний шторм</a> вночі 21 листопада дрейфував на мілині на узбережжі в районі Одеського порту.</p>
      <p>22 листопада танкер <a href="https://www.unn.com.ua/uk/news/1837249-u-odesi-perevernuvsya-tanker-scho-siv-na-milinu-v-rayoni-portu?fbclid=IwAR0TP0ByM5G9YA3si63XGEojYALB-_PVasdPq8nfZFdkQaDcSzZvf9xO3wY">перекинувся</a>.</p>
      <p>Пізніше усі члени екіпажу постраждалого судна <a href="https://www.unn.com.ua/uk/news/1837262-avariya-tankera-bilya-odesi-vryatovani-usi-chleni-ekipazhu?fbclid=IwAR2gTYJvlMVvc1JFJxuldumPvZpYHmED5-moYH-OheIhO0oN-vse0bzy6k4">були врятовані</a>.</p>
      <p>Також нагадаємо, 22 листопада біля місця аварії танкеру в Одесі був у 53 рази перевищений вміст <a href="https://www.unn.com.ua/uk/news/1837296-derzhekoinspektsiya-bilya-mistsya-avariyi-tankeru-v-odesi-v-53-razi-perevischeniy-vmist-naftoproduktiv">нафтопродуктів</a>.</p>
    </article>
  </body>
</html>