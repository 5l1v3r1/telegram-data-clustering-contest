<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/podczas-porzadkow-wyrzucili-20-tys-zlotych/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T12:59:00+00:00"/>
    <meta property="og:title" content="Podczas porządków wyrzucili ponad 20 tys. złotych"/>
    <meta property="og:description" content="Do niecodziennego zdarzenia doszło w jednym z domów pomocy na terenie powiatu zamojskiego. Pracownicy ośrodka, podczas sprzątania pokoju jednej z pensjonariuszek, nieświadomie wyrzucili ponad 20 tys. złotych."/>
  </head>
  <body>
    <article>
      <h1>Podczas porządków wyrzucili ponad 20 tys. złotych</h1>
      <address>
        <time datetime="2019-11-23T12:59:00+00:00">23 Nov 2019, 12:59</time>
      </address>
      <p>
        <b>Do niecodziennego zdarzenia doszło w jednym z domów pomocy na terenie powiatu zamojskiego. Pracownicy ośrodka, podczas sprzątania pokoju jednej z pensjonariuszek, nieświadomie wyrzucili ponad 20 tys. złotych.</b>
      </p>
      <p>W miniony czwartek zamojscy policjanci przyjęli zgłoszenie, z którego wynikało, że jednej z pensjonariuszek domu pomocy znajdującego się na terenie powiatu zamojskiego zniknęły pieniądze w kwocie 20 tys. złotych.</p>
      <p>86-latka miała gotówkę schowaną w poduszce. Nikt z mieszkańców oraz pracowników ośrodka nie wiedział, że kobieta posiada taką kwotę oszczędności. Dlatego też jej słowa nie do końca były wiarygodne.</p>
      <p>Policjanci jednak uwierzyli w relację staruszki i przystąpili do poszukiwań pieniędzy.</p>
      <p>Jak się okazało w użytkowanym przez 86-latkę pokoju pracownicy ośrodka robili porządki. Z pokoju kobiety zostały wyniesione duże ilości śmieci i nagromadzone przez nią rożnego typu stare nieużyteczne przedmioty. Podczas sprzątania seniorka była cały czas obecna w pokoju, więc było mało prawdopodobne, że nie zareagowała kiedy wyrzucano poduszkę, w której miała przechowywać pieniądze.</p>
      <p>W obecności policjantów dokładnie zostały przejrzane wyrzucone przedmioty. Pracownicy ośrodka wśród śmieci natrafili na opisywaną przez kobietę starą sfatygowaną poduszkę, a w jej wnętrzu foliowe woreczki i papierki oraz saszetkę, w której znajdowało się pudełeczko zabezpieczone gumką. Po otwarciu pudełeczka okazało się, że 86-latka rzeczywiście przechowywała tam oszczędności, było tam ponad 20 tys. zł.</p>
      <p>Pieniądze wróciły do właścicielki, a seniorka podziękowała policjantom za pomoc.</p>
      <p>(fot. Policja)</p>
    </article>
  </body>
</html>