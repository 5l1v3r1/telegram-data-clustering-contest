<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/598735/poies-oi-ektimiseis-sta-katexomena-gia-ti-synantisi-sto-verolino"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T12:59:00+00:00"/>
    <meta property="og:title" content="Ποιες οι εκτιμήσεις στα κατεχόμενα για τη συνάντηση στο Βερολίνο"/>
    <meta property="og:description" content="Το καλύτερο αποτέλεσμα από την τριμερή συνάντηση στο Βερολίνο είναι μια συμφωνία για τους όρους αναφοράς, αναφέρει σε σημερινό της ρεπορτάζ η τ/κ εφημερίδα..."/>
  </head>
  <body>
    <article>
      <h1>Ποιες οι εκτιμήσεις στα κατεχόμενα για τη συνάντηση στο Βερολίνο</h1>
      <address><time datetime="2019-11-23T12:59:00+00:00">23 Nov 2019, 12:59</time> by <a rel="author">sigmalive</a></address>
      <p>Το καλύτερο αποτέλεσμα από την τριμερή συνάντηση στο Βερολίνο είναι μια συμφωνία για τους όρους αναφοράς, αναφέρει σε σημερινό της ρεπορτάζ η τ/κ εφημερίδα Γενί Ντουζέν που φιλοξενεί δηλώσεις εννέα Τ/κ ακτιβιστών, πολιτικών και του Ευρωβουλευτή, Νιαζί Κιζίλγιουρεκ, ενώ πρωτοσέλιδα προβάλλει την επιστολή του προέδρου του ΡΤΚ, Τουφάν Ερχιουρμάν προς τον ΓΓ του ΟΗΕ ενόψει της τριμερούς.</p>
      <p>Η συμφωνία στους όρους αναφοράς, σημειώνουν οι εννιά, θα ανοίξει και τον δρόμο για την σύγκληση μιας πενταμερούς διάσκεψης.<br/>Ο «βουλευτής» του ΚΕΕ, Ογουζχάν Χασίπογλου αφού επεσήμανε ότι η τριμερής του Βερολίνου είναι άτυπη και πως δεν υπάρχουν πολλές προσδοκίες από αυτή, ούτε και κοινό όραμα μεταξύ των δύο πλευρών, δήλωσε ότι ο Τ/κ ηγέτης θα πρέπει εκεί να δείξει θάρρος και να αναφερθεί στα εκ των ων ουκ άνευ για την τ/κ πλευρά.<br/><br/>Ο «βουλευτής» του ΡΤΚ, Φικρί Τορός ανέφερε στην Γενί Ντουζέν ότι οι ηγέτες θα πρέπει να επαναβεβαιώσουν την δέσμευσή τους σε μια διζωνική λύση και τα ψηφίσματα και τις αποφάσεις του ΟΗΕ. Θα πρέπει, πρόσθεσε, στην συνάντηση στο Βερολίνο να ανοίξει ο δρόμος για να πραγματοποιηθεί η πενταμερής.<br/><br/>Ο βετεράνος πολιτικός και μέλος της γραμματείας του κόμματος Νέα Κύπρος, Αλπάι Ντουρντουράν ανέφερε ότι η διαίρεση της Κύπρου που συνεχίζεται είναι ενάντια στα ψηφίσματα των ΗΕ και αν κάποιοι θεωρούν πως εάν η διαίρεση συνεχιστεί τα ΗΕ θα το ξεχάσουν, κάνουν λάθος.<br/><br/>Το μέλος της γραμματείας διεθνών σχέσεις του ΚΚΔ, Εβρίμ Μπενζετσέλ δήλωσε ότι αναμένει ένα θετικό αποτέλεσμα από το Βερολίνο, χαρακτήρισε σημαντικό το αποτέλεσμα που θα προκύψει και ευχήθηκε η συνάντηση να ανοίξει τον δρόμο για την πενταμερή.<br/><br/>Το καλύτερο αποτέλεσμα από την συνάντηση στο Βερολίνο είναι οι δύο ηγέτες να συμφωνήσουν στους όρους ανέφερε ο Ευρωβουλευτής, Νιαζί Κιζίλγιουρεκ, που δήλωσε ωστόσο ότι αυτό δεν φαίνεται και πολύ εφικτό. Κι αυτό, είπε, γιατί τίθεται θέμα διασταυρωμένων διαπραγματεύσεων μεταξύ των κεφαλαίων, φέροντας το παράδειγμα ότι εάν χωρίς να πάρει κάτι απτό η ε/κ πλευρά στο κεφάλαιο ασφάλεια και εγγυήσεις, δεν θα θέλει να δώσει κάτι στο κεφάλαιο του διαμοιρασμού της εξουσίας.<br/><br/>Περιμένει, είπε, ότι οι ηγέτες θα δείξουν στο Βερολίνο ευελιξία ώστε να ανοίξει ο δρόμος για μια πενταμερή. Θεωρεί, πρόσθεσε, ότι τα ΗΕ θα πρέπει να βοηθήσουν ώστε και οι Τ/κ και οι Ε/κ να έχουν πρόσβαση σε σωστή πληροφόρηση γιατί είναι δικαίωμα των πλευρών να ξέρουν ποιος έκανε τί.<br/><br/>Στην Γενί Ντουζέν μίλησαν επίσης οι ακτιβιστές Οκάν Νταγλί, Κεμάλ Μπαϊκαλί και Μετέ Χατάι που έδωσαν σημασία στην δέσμευση των ηγετών στο πλαίσιο Γκουτέρες, την στάση που θα τηρήσει στην συνάντηση ο ΓΓ του ΟΗΕ και τις χαμηλές προσδοκίες, αντίστοιχα. Χαμηλές είναι οι προσδοκίες και της Εμινέ Ερκ, προέδρου του συνδέσμου για τα ανθρώπινα δικαιώματα.<br/><br/><b>Επιστολή Ερχιουρμάν</b></p>
      <p>Στην επιστολή προς τον ΓΓ του ΟΗΕ, μέσω της εδώ Ειδικής Απεσταλμένης του, Ελίζαμπεθ Σπέχαρ, απέστειλε ο πρόεδρος του ΡΤΚ, Τουφάν Ερχιουρμάν εκφράζει βαθιά ανησυχία για την ένταση στην ανατολική Μεσόγειο, υπογραμμίζει την αρχή – όπως γράφει – της πολιτικής ισότητας και καλεί τους ηγέτες να δείξουν αποφασιστικότητα.<br/><br/>Στην επιστολή του ο κ. Ερχιουρμάν σημειώνει ότι παρά τις προσπάθειες της Τζέιν Χολ Λουτ η συνομολόγηση των όρων αναφοράς. Αυτή η κατάσταση, ενώ καθυστερεί την επανέναρξη ουσιαστικών διαπραγματεύσεων για μια συνολική πολιτική συμφωνία, εμβαθύνει το αδιέξοδο που συνεχίζεται και αυξάνει την ένταση στην ανατολική Μεσόγειο. Ο πρόεδρος του ΡΤΚ αναφέρεται στο θέμα του φυσικού αερίου και γράφει ότι παρά τις αμέτρητες προσπάθειες για διεύρυνση της συνεργασίας των δύο πλευρών, η ε/κ πλευρά συνεχίζει τις μονομερείς αδειοδοτήσεις σε διεθνείς εταιρείες για τους υδρογονάνθρακες, των οποίων κοινοί ιδιοκτήτες – όπως αναφέρει – είναι και οι Τ/κ.<br/><br/>Είναι υποχρεωμένος, συμπληρώνει, να μοιραστεί με τον ΓΓ την βαθιά ανησυχία του για το ότι ιδιαίτερα γι’ αυτό το λόγο αυξάνεται στην περιοχή η ανισορροπία, αστάθεια.<br/><br/>Αμέσως μετά ο πρόεδρος του ΡΤΚ αναφέρεται στο θέμα της πολιτικής ισότητας, το οποίο – γράφει – περιέχεται στις αποφάσεις του ΟΗΕ, παραπέμποντας στα ψηφίσματα 716 του 1991 και 750 του 1992 και την έκθεση του ΓΓ του ΟΗΕ στις 8 Μαρτίου 1990 και αναφέροντας ότι η πολιτική ισότητα δεν έχει την έννοια της αριθμητικής ισότητας σε όλα τα όργανα του ομοσπονδιακού κράτους, αλλά θεωρείται η αποτελεσματική συμμετοχή και των δύο πλευρών σε όλα τα ομοσπονδιακά όργανα και τις αποφάσεις της ομοσπονδιακής κυβέρνησης, η ύπαρξη ασφαλιστικών δικλείδων που θα εμποδίσουν η ομοσπονδιακή κυβέρνηση να ενεργήσει ενάντια στα συμφέροντα της οποιαδήποτε κοινότητας και το ότι οι δύο ομοσπονδιακές πολιτείες έχουν ίσες και ακριβώς τις ίδιες εξουσίες και αρμοδιότητες.<br/><br/>Γι’ αυτό ο πρόεδρος του ΡΤΚ, υποστηρίζει ότι είναι απαραίτητα η πολιτική ισότητα, η εκ περιτροπής προεδρία και η μία θετική ψήφος να μην ισχύει μόνο στο υπουργικό συμβούλιο αλλά σε όλα τα ομοσπονδιακά όργανα.<br/><br/>Να σημειωθεί τέλος ότι αρκετές εφημερίδες δημοσιεύουν φωτογραφίες αλλά και την διακήρυξη που έδωσαν στους δύο ηγέτες, Ε/κ και Τ/κ κατά την δικοινοτική εκδήλωση που πραγματοποιήθηκε το απόγευμα και στις δύο πλευρές, ενόψει της τριμερούς συνάντησης στο Βερολίνο.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>