<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/23/news/salva-stati_mes_gentiloni-241710979/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T12:48:00+00:00"/>
    <meta property="og:title" content="Fondo salva-stati, Gentiloni: &quot;La polemica politica danneggia i mercati&quot;"/>
    <meta property="og:description" content="L'ex premier ospite della Festa del Foglio a Firenze: &quot;Ci sono leader sovranisti molto più influenti di Salvini in Europa&quot;"/>
  </head>
  <body>
    <article>
      <h1>Fondo salva-stati, Gentiloni: "La polemica politica danneggia i mercati"</h1>
      <h2>L'ex premier ospite della Festa del Foglio a Firenze: "Ci sono leader sovranisti molto più influenti di Salvini in Europa"</h2>
      <address>
        <time datetime="2019-11-23T12:48:00+00:00">23 Nov 2019, 12:48</time>
      </address>
      <p>All'indomani del <a href="https://www.repubblica.it/politica/2019/11/22/news/mes_vertice_di_maggioranza-241624910/">vertice di maggioranza sulla revisione del </a><a href="https://www.repubblica.it/politica/2019/11/22/news/mes_vertice_di_maggioranza-241624910/">Fondo salva Stati</a>, <b>Paolo Gentiloni</b>, nuovo commissario europeo agli Affari economici in procinto di subentrare a Pierre Moscovici, invita a non trasformare Mes in un argomento di polemica politica: L'accordo sul Mes "è frutto di una trattativa più che accettabile fatta dal governo gialloverde e condivido questa discussione rispetto al piano tecnico - spiega l'ex premier ospite della Festa del Foglio a Palazzo Vecchio a Firenze -  ma non quando viene tradotta in politica che la trasforma in una Caporetto per il nostro paese. Dovremmo smetterla di farci del male da soli perché poi ci sono conseguenze sui mercati". E aggiunge: "Fa bene (il ministro dell'Economia, ndr.) Gualteri a difendere quell'accordo. È singolare che chi come Salvini di quel governo ha fatto parte, lo attacchi. Fa parte di una serie di azioni contro la Ue di cui dobbiamo essere molto preoccupati".<br/><br/><br/>Continua poi ad attaccare il leader della Lega: "Senza far torto a Salvini, ci sono tanti leader sovranisti e populisti molto più influenti di lui in Europa. Quella posizione, chiamiamola sovranista, è posizione minoritaria, che ha meno del 20 per cento, forse il 15 per cento, dei consensi. Ma attenzione a non considerare chiusa questa vicenda, perchè se è vero che l'Europa ha almeno potenzialmente quel ruolo unico ed insostituibile di attore globale protagonista, e anche vero che sono guai a fare la parte dei sonnambuli del 1903, che non videro arrivare quell'onda che si propagò molto rapidamente".<br/><br/>"Siamo in una fase - ha concluso Gentiloni - in cui le dinamiche sono tutte dinamiche che vorrebbero trasformare l'Europa nel loro campo di battaglia".<br/><br/>Infine commenta anche il movimento delle sardine: "L'iniziativa mi è piaciuta moltissimo, anche per come i promotori l'hanno presentata e si sono presentati. L'anno scorso ho scritto il libro "L'offerta impopulista", ecco mi sembra che la loro sia stata per ora un'offerta impopulista. Se andate a veder le prime motivazioni della loro iniziativa erano contro la degenerazione della politica, contro il populismo, non era il solito presidio guerresco contro Salvini. Abbiamo visto una cosa diversa, un appello a una politica responsabile e un grido di allarme contro il populismo irresponsabile".<br/><br/><br/><br/> </p>
    </article>
  </body>
</html>