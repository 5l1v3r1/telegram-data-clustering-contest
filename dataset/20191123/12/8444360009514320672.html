<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/irakleio-eleytheros-o-giatros-me-to-fakelaki-kyma-symparastasis-apo-astheneis-tou/2921718/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T12:10:08+00:00"/>
    <meta property="og:title" content="Ηράκλειο: Ελεύθερος ο γιατρός με το φακελάκι – Κύμα συμπαράστασης από ασθενείς του!"/>
    <meta property="og:description" content="Ελεύθερος αφέθηκε νωρίς το μεσημέρι του Σαββάτου ο γιατρός που συνελήφθη μετά από καταγγελία για φακελάκι."/>
  </head>
  <body>
    <article>
      <h1>Ηράκλειο: Ελεύθερος ο γιατρός με το φακελάκι – Κύμα συμπαράστασης από ασθενείς του!</h1>
      <h2>Ελεύθερος αφέθηκε νωρίς το μεσημέρι του Σαββάτου ο γιατρός που συνελήφθη μετά από καταγγελία για φακελάκι.</h2>
      <address><time datetime="2019-11-23T12:10:08+00:00">23 Nov 2019, 12:10</time> by <a rel="author">Newsit Newsroom</a></address>
      <p>Όπως έγραψε ήδη το cretalive, ο γιατρός βρέθηκε ενώπιον του Εισαγγελέα που του <a href="https://www.newsit.gr/uncategorized/irakleio-ston-eisaggelea-o-nosokomeiakos-giatros-gia-to-fakelaki/2921586/">άσκησε δίωξη για δωροληψία</a> κατ’ εξακολούθηση και τον παρέπεμψε στο Αυτόφωρο για να δικαστεί.</p>
      <p>Ο ίδιος ωστόσο μέσω του δικηγόρου του, ζήτησε και πήρε αναβολή για τις 28 Νοεμβρίου.</p>
      <h3>Κύμα συμπαράστασης!</h3>
      <p>Την ίδια ώρα και με δηλώσεις του στο Cretalive, o συνήγορος του γιατρού, Γιώργος Κοκοσάλης, ανέφερε έχει δεχθεί δεκάδες τηλεφωνήματα από επιφανείς Ηρακλειώτες παράγοντες και αθλητικά σωματεία που εκφράζουν την αμέριστη συμπαράσταση τους στον γιατρό,κάνοντας λόγο για ένα ηθικό πρόσωπο.</p>
      <p>Μάλιστα σύμφωνα με τον συνήγορο υπεράσπισης του γιατρού, έχουν εκφράσει και την επιθυμία τους να καταθέσουν υπέρ του για την για την υπόθεση.</p>
      <h3>«Ύποπτος ο χρόνος»</h3>
      <p><i>«Από την πρώτη στιγμή έχω πει ότι όλη αυτή η ιστορία μου βρωμάει. Μου βρωμάει εν όψει του χρόνου που έγινε, εν όψει του γεγονότος ότι δεν είναι συνήθης πρακτική αυτή. Δεν μπορείς να μη δίνεις φακελάκι για την επίσπευση της εγχείρησης, δεν μπορείς να μη δίνεις φακελάκι πριν την εγχείρηση, δεν μπορείς να μη δίνεις φακελάκι αμέσως μετά την εγχείρηση, και δέκα μέρες μετά να πας να πετάς ένα φάκελο! Όλως τυχαίως είναι πίσω σου οι αστυνομικοί, δεσμεύουν το φάκελο και σε οδηγούν στο αυτόφωρο. Χωρίς φυσικά να θέλω να πω κάτι για τους αστυνομικούς. Οι αστυνομικοί κάνουν τη δουλειά τους, απλά όλο αυτό το πράγμα δεν μου αρέσει. </i><br/><i>Είναι ο χρόνος ύποπτος. Είναι πολύ ύποπτος ο χρόνος εν όψει εξελίξεων. Μην ανακαλύπτουμε για άλλη μια φορά την Αμερική στο πρόσωπο του συγκεκριμένου γιατρού, ο οποίος είναι ένας γιατρός που εγχειρήσει πάνω από 4.000-5.000 περιστατικά και δεν έχει ακουστεί το παραμικρό. Είναι ένας άνθρωπος σοβαρός και χαίρει της εκτίμησης όλης της ηρακλειωτικης κοινωνίας. Προσωπικά έχω δεχθεί πάνω από 50 τηλεφωνήματα συμπαράστασης από επιφανείς και μη Ηρακλειωτες, από γνωστούς και άγνωστους ανθρώπους που μου είναι στο πλευρό του γιατρού. Μου λένε ότι “Είμαστε στη διάθεσή σας να καταθέσουμε για το καλό που μας έχει κάνει»</i> λέει ο δικηγόρος του γιατρού.</p>
      <p>Υπενθυμίζεται ότι ο γιατρός, <a href="https://www.newsit.gr/topikes-eidhseis/xeirourgos-synelifthi-me-to-fakelaki-sto-xeri-ton-karfose-o-asthenis-tou/2921428/">συνελήφθη ενώ είχε προηγηθεί καταγγελία</a>, σύμφωνα με την οποία απαίτησε χρηματικό ποσό, για ιατρική πράξη που είχε τελέσει το προηγούμενο χρονικό διάστημα στο νοσοκομείο ενώ η Διοίκηση του ΠΑΓΝΗ τον έχει θέσει ήδη σε αργία.</p>
      <p>πηγή: <a href="https://www.cretalive.gr/crete/eleytheros-o-giatros-poy-piasthke-me-to-fakelaki-1115798">cretalive</a></p>
    </article>
  </body>
</html>