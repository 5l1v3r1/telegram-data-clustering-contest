<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/hetszaz-mives-erme-van-a-magyar-orvosokrol-dr-sule-tamasnak-2138187/"/>
    <meta property="og:site_name" content="BAMA"/>
    <meta property="article:published_time" content="2019-11-23T12:13:00+00:00"/>
    <meta property="og:title" content="Hétszáz míves érme van a magyar orvosokról dr. Süle Tamásnak"/>
    <meta property="og:description" content="Nem akármilyen munkára vállalkozott dr. Süle Tamás nyugdíjas éveiben."/>
  </head>
  <body>
    <article>
      <h6 class="kicker">ARCKÉP</h6>
      <h1>Hétszáz míves érme van a magyar orvosokról dr. Süle Tamásnak</h1>
      <address><time datetime="2019-11-23T12:13:00+00:00">23 Nov 2019, 12:13</time> by <a rel="author">Mészáros B. Endre</a></address>
      <h4>Nem akármilyen munkára vállalkozott dr. Süle Tamás nyugdíjas éveiben: tudományos kutatás eredményeként megírta a Pécsi Tudományegyetem és neves orvosai érmeken című könyvet.</h4>
      <p><b>– Mi volt a célja a kötettel?</b><br/>– Az egyetem 650. évfordulójára igyekeztem valami eredeti tudományos igényű, de olvasmányos munkával jelentkezni, ami a nagyközönséget is érdekli. Benne van az én életem is, az orvosi múltam, az éremgyűjtő tevékenységem, és a Pécsi Dénár lapszerkesztői tapasztalata.</p>
      <p><b>– Mégis hány pécsi orvosról és éremről van a könyvben szó?</b><br/>– Ötvenöt pécsi kötődésű orvosról, akikről több mint száz érmet adtak ki. Például Szentágothai János anatómia professzor tiszteletére nyolc érem is született. Ugyanakkor én sem tudhattam minden éremről, hiszen már a könyv megjelenése óta is rábukkantam három újabb idevaló medálra.</p>
      <p><b>– Melyik a legrégebbi pécsi vonatkozású orvosi érme?</b><br/>– Pesten alapították meg 1841-ben a Magyar Orvosok és Természetvizsgálók Vándorgyűléseit. A negyedik Pécsett volt 1845-ben, ahol a résztvevők a székesegyházat ábrázoló érmet kaptak. Később a pécsi titkár dr. Hölbing Miksáról – aki megyei főorvos is volt – szintén készült érem. Más kérdés, hogy ő nem szerepel ebben a kötetben, mert nem tartozott soha a pécsi egyetemhez.</p>
      <p><b>– Melyik a legfiatalabb?</b><br/>– Az valószínűleg dr. Romhányi György akadémikus professzorról készült, akiről a POTE-aulát is elnevezték.</p>
      <p><b>– Régi pénzeket is gyűjt?</b><br/>– Nem. Kizárólag orvosi vonatkozású érmekkel foglalkozom, mintegy hétszáz ilyen magyar érmem van. Egyébként a könyvben szereplő érmek nagy részének a fotóit magam készítettem. Egykor ugyanis tagja voltam a Mecseki Fotóklubnak, és az Orvoskari Hírmondóban időnként napjainkban is megjelennek képeim.</p>
      <p><b>– Milyen értéket képviselnek ezek az érmek?</b><br/>– Számomra azok a legértékesebbek, melyekhez személyes kötődésem van. Egyébként pedig fontos, hogy ki az alkotója, öntött, vagy vert változat, bronzból, vagy ezüstből van-e, sőt, akad olyan is, ami Zsolnay eozinból készült. Egy közepes példányszámban kiadott pár évtizedes érme néhány tízezer forintot is érhet.</p>
      <p><b>– Még kutat, lapot szerkeszt, fotózik és tudománytörténeti munkákat ír. Mikor lazít?</b><br/>– Van egy házunk Hásságyon, itt segítek a feleségemnek kertészkedni.</p>
      <table bordered="">
        <tr>
          <td><b>Belgyógyászként dolgozott</b><br/>Dr. Süle Tamás 1937-ben született Budapesten. Esztergomban érettségizett, a POTE-n diplomázott 1962-ben. A II. sz. Belklinikán dolgozott 24 éven át, majd a Megyei Kórház Kardiológiai Rehabilitációs Osztályát vezette 18 évig, 2004-ben vonult nyugdíjba. A Magyar Numizmatikai Társulat alelnöke, a Magyar Orvostörténelmi Társaság numizmatikai szakosztályának elnöke volt. 56 éve házas, felesége, Magdolna megyei tanácsvezető bíróként ment nyugdíjba. Két lányuk – Ágnes (52) ügyvéd, Katalin (51) tudományos munkatárs –, valamint három unokájuk és egy dédunokájuk van.</td>
        </tr>
      </table>
      <p> </p>
    </article>
  </body>
</html>