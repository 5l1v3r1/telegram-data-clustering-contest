<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112552"/>
    <meta property="og:site_name" content="MGR Online"/>
    <meta property="article:published_time" content="2019-11-23T12:19:00+00:00"/>
    <meta property="og:title" content="กระบะขนคนขายลอตเตอรี่พลิกคว่ำ บาดเจ็บกว่า20 ราย ส่วนลอตเตอรี่ปลอดภัยไม่ตกหล่นเสียหาย"/>
    <meta property="og:description" content="ประจวบคีรีขันธ์ - รถกระบะขนพ่อค้าแม่ค้าขายลอคเตอรี่จากจังหวัดเลยกว่า 20 คน มุ่งหน้าจังหวัดตรัง ยางระเบิดพลิกคว่ำลงข้างถนนบายพาสชะอำ ปราณบุรี มีผู้บาดเจ็บเล็กน้อยจำนวนมาก สาหัส1 โชคดีไม่มีผู้เสียชีวิต ลอตเตอรี่ปลอดภัยไม่ตกหล่นสูญ"/>
  </head>
  <body>
    <article>
      <h1>กระบะขนคนขายลอตเตอรี่พลิกคว่ำ บาดเจ็บกว่า20 ราย ส่วนลอตเตอรี่ปลอดภัยไม่ตกหล่นเสียหาย</h1>
      <address><time datetime="2019-11-23T12:19:00+00:00">23 Nov 2019, 12:19</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011643501.JPEG"/>
      </figure>
      <p><b>ประจวบคีรีขันธ์ - รถกระบะขนพ่อค้าแม่ค้าขายลอคเตอรี่จากจังหวัดเลยกว่า 20 คน มุ่งหน้าจังหวัดตรัง ยางระเบิดพลิกคว่ำลงข้างถนนบายพาสชะอำ ปราณบุรี มีผู้บาดเจ็บเล็กน้อยจำนวนมาก สาหัส1 โชคดีไม่มีผู้เสียชีวิต ลอตเตอรี่ปลอดภัยไม่ตกหล่นสูญหาย</b><br/><br/>วันนี้( 23 พ.ย.) ศูนย์กู้ภัยตำรวจทางหลวงประจวบคีรีขันธ์ รับแจ้งมีอุบัติเหตุรถยนต์กระบะพลิกคว่ำ เบื้องต้นมีผู้ได้รับบาดเจ็บจำนวนมาก บริเวณถนนทางหลวงหมายเลข37 บายพาสชะอำ-ปราณบุรี กม.30 ฝั่งขาล่องใต้ จึงประสานกู้ภัยมูลนิธิเพชรเกษมหัวหิน, มูลนิธิหัวหินธรรมสถาน นำรถพยาบาลออกช่วยเหลือผู้ได้รับบาดเจ็บ<br/><br/>จุดที่เกิดเหตุ พบรถยนต์กระบะ ยี่ห้ออีซูซุ ตอนครึ่งสีดำ มีลูกกรงเหล็กพร้อมหลังคาที่ท้ายกระบะ หมายเลขทะเบียน บม 279 เลย พลิกคว่ำลงข้างทาง สภาพรถเสียหายด้านขวา กระจกหน้าแตก มีผู้โดยสารมากับรถคันดังกล่าวทั้งหมด 23 คน เจ้าหน้าที่กู้ภัยต้องช่วยกันลำเลียงผู้ได้รับบาดเจ็บ ซึ่งส่วนใหญ่มีบาดแผลเล็กน้อย ตามร่างกาย และมีอาการมึนงงจากแรงกระแทก รวม 18 ราย เป็นชาย 6 ราย หญิง12 ราย <br/><br/>โดยมีผู้ได้รับบาดเจ็บสาหัส1 ราย นำส่งโรงพยาบาลหัวหินเพื่อให้แพทย์ทำการรักษาและตรวจเช็คร่างกายอย่างละเอียด โดยทุกคนมีกระเป๋าสะพายขนาดเล็กไว้คนละใบ ซึ่งด้านในใส่สลากกินแบ่งรัฐบาลตามโควตาที่ได้รับมาคนละหลายเล่ม ซึ่งต่างตรวจสอบกระเป๋าของตนเองว่ามีสลากฯตกหล่นหรือสูญหายหรือไม่ ปรากฏว่า สลากกินแบ่งรัฐบาลของทุกคนอยู่ครบถ้วนไม่สูญหายไปไหน<br/><br/>ด้านนายป๋อง สารวงษ์ ชาว จ.บุรีรัมย์ ซึ่งเป็นคนขับรถคันดังกล่าว เล่าว่า ได้พาผู้โดยสารชายหญิงทั้งหมด รวม 23 คน นั่งบ้าง นอนเปลบ้าง ทั้งด้านหน้าและด้านท้ายกระบะ ซึ่งทุกคนมีอาชีพขายสลากกินแบ่งรัฐบาล ออกเดินทางจากบ้านพักที่ จ.เลย มาถึงที่กองสลากกินแบ่งรัฐบาล เมื่อช่วงเช้าตรู่ประมาณ 07.00 น. เมื่อรับสลากแล้วมุ่งหน้า จ.ตรัง <br/><br/>เพื่อนำสลากที่ได้รับมานำไปขายให้กับลูกค้า เมื่อมาถึงจุดเกิดเหตุ ปรากฏว่า ยางล้อหลังด้านซ้ายได้เกิดระเบิดเสียดังสนั่นหวั่นไหว แม้จะตกใจแต่ยังมีสติ ประคองรถได้ พยายามชะลอโดยไม่เหยียบเบรก เพราะเกรงจะพลิกคว่ำกะทันหันเป็นอันตรายอย่างมาก เมื่อประคองรถมาได้ไกลพอสมควร ตนคิดว่าจะรอดแล้วแต่กลับคุมรถไม่ไหว รถพลิกคว่ำในที่สุด แต่โชคดีที่ไม่ได้ชนเข้ากับต้นไม้หรือทรัพย์สินราชการอื่นใดทำให้ไม่เป็นอันตรายกับผู้โดยสารมากนัก <br/><br/>ด้านนายพิพัฒน์ ศรีพล อายุ 30 ปี ชาวบ้าน จ.เลย เล่าว่า ตนได้รับบาดเจ็บเพียงเล็กน้อย ขณะกำลังนอนหลับอยู่ในเปลที่ท้ายกระบะ รู้สึกรถโยกไปมา กระทั่งรถพลิกคว่ำดังกล่าว เมื่อมีเจ้าหน้าที่กู้ภัยมาช่วยเหลือนำส่งโรงพยาบาลแล้ว จึงได้รีบตรวจเช็คสลากกินแบ่งรัฐบาลที่รับโควตามาจากเถ้าแก่เพราะกลัวว่าจะสูญหาย โดยแต่ละคนจะได้สลากฯไม่เท่ากัน ซึ่งเฉพาะของตนได้รับมาจำนวน 1,000 ฉบับ โชคดีที่อยู่ครบถ้วน</p>
      <figure>
        <img src="https://mpics.mgronline.com/pics/Images/562000011643502.JPEG"/>
      </figure>
      <figure>
        <img src="https://mpics.mgronline.com/pics/Images/562000011643503.JPEG"/>
      </figure>
      <figure>
        <img src="https://mpics.mgronline.com/pics/Images/562000011643504.JPEG"/>
      </figure>
      <figure>
        <img src="https://mpics.mgronline.com/pics/Images/562000011643505.JPEG"/>
      </figure>
      <figure>
        <img src="https://mpics.mgronline.com/pics/Images/562000011643506.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112552"/>
      </related>
    </article>
  </body>
</html>