<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_oceanok_elelem_gazdalkodas_technologia"/>
    <meta property="og:site_name" content="HVG.hu"/>
    <meta property="article:published_time" content="2019-11-23T12:03:00+00:00"/>
    <meta property="og:title" content="Kevesebben éheznének: 6x több élelmet is biztosíthatnának az óceánok, mint jelenleg"/>
    <meta property="og:description" content="Hatékonyabb gazdálkodással és több technológiai újítás bevezetésével a jelenleginél hatszor nagyobb mennyiségű élelmet lehetne kinyerni a világ óceánjaiból – állapították meg kutatók, akik az ENSZ Élelmezésügyi és Mezőgazdasági Szervezetének (FAO) halászattal foglalkozó tudományos tanácskozásán ismertették az eredményeiket."/>
  </head>
  <body>
    <article>
      <h1>Kevesebben éheznének: 6x több élelmet is biztosíthatnának az óceánok, mint jelenleg</h1>
      <address><time datetime="2019-11-23T12:03:00+00:00">23 Nov 2019, 12:03</time> by <a rel="author">MTI</a></address>
      <p>
        <b>Hatékonyabb gazdálkodással és több technológiai újítás bevezetésével a jelenleginél hatszor nagyobb mennyiségű élelmet lehetne kinyerni a világ óceánjaiból – állapították meg kutatók, akik az ENSZ Élelmezésügyi és Mezőgazdasági Szervezetének (FAO) halászattal foglalkozó tudományos tanácskozásán ismertették az eredményeiket.</b>
      </p>
      <p>A szakemberek becslései szerint az óceánok több mint a kétharmadát tudnák biztosítani annak az állatifehérje-mennyiségnek, amelyre – az ENSZ szakértőinek előrejelzései szerint – a következő évtizedekben szüksége lesz az emberiségnek. A halak jelenleg egyötödét adják az emberek által fogyasztott állati fehérjének.</p>
      <p>A vízi élelmiszertermelés általában kisebb hatással van az éghajlatra, mint a földművelés, és nem is korlátozzák olyan tényezők, mint a megművelhető földterületek és a vízkészletek fogyatkozása. Az óceánokból kinyert táplálék továbbá tápanyagokban gazdag, fontos vitaminokat, ásványi anyagokat és zsírsavakat tartalmaz.</p>
      <p>"Az óceánra épülő iparágak kezelési módjának gyors és széles körű megváltoztatásával, valamint az ökoszisztémák egészségének megőrzésével, hosszú távon biztosíthatjuk az élelmiszerbiztonságunkat és emberek millióinak életét" – mondta Christopher Costello, <a href="http://www.oceanpanel.org/future-food-sea">az angol nyelven itt elolvasható FAO-jelentés</a> vezető szerzője.</p>
      <p>
        <i>[<a href="https://hvg.hu/tudomany/20191003_csendes_oceani_szemetgyujto_rendszer_the_ocean_cleanup_project_muanyag_szemet_szemetsziget_plasztikhulladek_system_001_tisztitorendszer">Bekapcsolták a 600 méter hosszú szemétcsapdát a Csendes-óceánon</a>]</i>
      </p>
      <p>Megfelelő reformokkal a halászati ipar termelése a mostanihoz képest 20 százalékkal, az előrejelzésekhez képest pedig akár 40 százalékkal növekedhetne. A kutatók szerint a legnagyobb potenciál a kagylótenyésztésben rejlik, ráadásul ezek a puhatestűek elfogyasztják a környezetükben lévő szerves anyagokat, ami segíthet a vízminőség javításában is.</p>
      <p>A szakemberek kutatásokat szorgalmaznak a hínár táplálékforrásként, különösen az állateledelek halalapú összetevőinek helyettesítőjeként való alkalmazásáról.</p>
    </article>
  </body>
</html>