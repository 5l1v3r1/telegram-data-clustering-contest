<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549385.html/%DA%86%D8%B1%D8%A7-%D8%AE%D9%88%D8%AF%D8%B1%D9%88---%D8%AA%D8%A7----%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%DA%AF%D8%B1%D8%A7%D9%86-%D8%B4%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T12:01:00+00:00"/>
    <meta property="og:title" content="چرا خودرو ۲ تا ۱۰ میلیون تومان گران شد؟"/>
    <meta property="og:description" content="در حالی که اتفاق خاصی از نظر اقتصادی در کشور نیفتاده است، اما پس از ماه‌ها بازار خودرو در حال بازگشت به دوران هیجانی است."/>
  </head>
  <body>
    <article>
      <h1>چرا خودرو ۲ تا ۱۰ میلیون تومان گران شد؟</h1>
      <address>
        <time datetime="2019-11-23T12:01:00+00:00">23 Nov 2019, 12:01</time>
      </address>
      <p>در حالی که اتفاق خاصی از نظر اقتصادی در کشور نیفتاده است، اما پس از ماه‌ها بازار خودرو در حال بازگشت به دوران هیجانی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در حالی که طی چند ماه گذشته بازار خودرو روزهای آرامی را پشت سر گذاشته است اما، طی چند روز اخیر قیمت‌ها علی رغم پیش بینی‌ها در این بازار روند افزایشی به خود گرفته است و لازم است دستگاه‌های نظارتی که به صورت شبانه روزی در حال رصد بازار هستند به حوزه خودرو نیز ورود کنند تا قیمت‌ها هیجانی رشد نکند و مانع سوءاستفاده برخی افراد شوند.</p>
      <p>بررسی بازار خودرو حاکی است در روزهای اخیر قیمت برخی از خودروها افزایش چند میلیونی داشته است.   بر این اساس از ابتدای هفته قیمت سمند LX با ۳ میلیون افزایش به ۸۴ میلیون تومان، پژو پارس با افزایش ۴ میلیون تومانی ۱۰۳ میلیون تومان، ۲۰۶ تیپ دو با افزایش ۷ میلیون تومانی به ۹۰ میلیون تومان، ۲۰۶ تیپ ۵ با افزایش ۹ میلیون تومانی به ۱۰۸ میلیون تومان رسیده است.   همچنین قیمت پراید ۱۱۱ نیزبا افزایش یک میلیون و ۴۰۰ هزار تومانی به ۵۴ میلیون ۱۰۰ هزار تومان، پراید ۱۳۱ با افزایش یک میلیون و ۶۰۰ هزار تومانی به ۴۹ میلیون و ۸۰۰ هزار تومان، تیبا با افزایش ۲ میلیون تومانی به ۵۷ میلیون تومان و ساینا با افزایش یک میلیون و ۳۰۰ هزار تومانی به ۶۳ میلیون تومان رسیده است.   این افزایش در حالی صورت گرفته که اتفاق خاصی درباره خودرو نیفتاده است.   در این باره امرالله امینی کارشناس خودرو با بیان اینکه درباره خروجی خودروسازها به بازار اطلاعی نداریم، اظهار کرد: خروجی خودروسازها بر بازار اثرگذار است اگر به هر دلیل این خروجی کم باشد قیمت افزایش می‌یابد.   وی ادامه داد: دلیل دیگر سیگنال‌های است که از طرف مردم درباره گرانی برخی کالاها دریافت می‌شود که می‌تواند بر قیمت خودرو تاثیر بگذارد و یکی از مهم‌ترین دلیل همین است.   همچنین در همین باره امیرحسن کاکایی در گفت‌وگو با خبرگزاری میزان اظهار کرد: در حال حاضر عمده خرید و فروش در بازار بر مبنای خرید و فروش مصرف کننده و تولیدکننده نیست بلکه فروش سرمایه گذار و تولیدکننده و افرادی است که خودرو از قبل خریداری کردند.   این کارشناس صنعت خودرو افزود: هیجانی که در بازار وجود دارد به دلیل همین مسئله است در حالی که تولید کم نشده، قیمت مواد اولیه افزایش نیافته و قیمت ارز نیز تغییری نداشته است، اما قیمت پراید افزایش یافته است.   وی تاکید کرد: این افزایش فقط به دلیل هیجانی است که عده‌ای به آن دامن می‌زنند.   کاکایی تصریح کرد: در شرایط فعلی تولید خودروسازان توانایی افزایش ندارند و دارندگان پول‌های سرگردان این موضوع را به خوبی متوجه می‌شوند.   این کارشناس صنعت خودرو ادامه داد: در حالی که پول‌های سرگردان تا مدت‌ها در بورس فعال بودند و سود خوبی هم دریافت می‌کردند با کاهش این سود به دنبال سرمایه گذاری کوتاه مدت جدید هستند تا سود ببرد بنابراین به بازار خودرو رفتند.   وی با بیان اینکه در حال حاضر در زمان هیجان زده هستیم، افزود: تنها راه این است که دولت برای رفع موانع تولید کمک کند تا تیراژ تولید افزایش و قیمت‌ها کنترل شود.   منبع: میزان انتهای پیام/</p>
    </article>
  </body>
</html>