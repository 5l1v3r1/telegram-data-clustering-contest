<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/oscar-properties-kan-forlora-prestigeprojekt/"/>
    <meta property="og:site_name" content="DN.SE"/>
    <meta property="article:published_time" content="2019-11-23T12:43:08+00:00"/>
    <meta property="og:title" content="Oscar Properties kan förlora prestigeprojekt"/>
    <meta property="og:description" content="Senast i fredags skulle Oscar Properties ha betalat in 592 miljoner till Stockholms stad. Men någon betalning kom aldrig."/>
  </head>
  <body>
    <article>
      <h1>Oscar Properties kan förlora prestigeprojekt</h1>
      <address><time datetime="2019-11-23T12:43:08+00:00">23 Nov 2019, 12:43</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Senast i fredags skulle Oscar Properties ha betalat in 592 miljoner till Stockholms stad. Men någon betalning kom aldrig.<br/>Nu kan det krisdrabbade bostadsbolaget förlora rätten till ett av sina prestigeprojekt.</b>
      </p>
      <p>Det planerade prestigeprojektet Gasklockan i Stockholm har setts som en möjlighet för Oscar Properties att komma i gång med nya projekt och tjäna pengar igen. Men nu kan de förlora chansen.</p>
      <p><b>Betalningen på 592 miljoner </b>skulle egentligen ha inkommit senast den 31 oktober. När den uteblev begärde Stockholms stad att bolaget senast i fredags skulle betala och beträda fastigheten eller riskera att avtalet hävs.</p>
      <p>– Betalar de inte för fastigheten finns det inget sätt för staden att hålla fast vid avtalet så då måste vi ta oss ur situationen, säger Staffan Lorentz, som är projektchef på Stockholms stad.</p>
      <p>I början av nästa vecka ska staden hålla ett möte med sina jurister för att diskutera situationen, som enligt Staffan Lorentz är väldigt ovanlig.</p>
      <p>– Vi har jobbat ihop med Oscar Properties i tio år. Den stora överenskommelsen om exploatering tecknades 2014 där det mesta av innehållet reglerades. Det senaste året har vi tecknat ytterligare tilläggsavtal som preciserar det avtalet. Det har bara blivit tydligare och tydligare. De har haft väldigt god tid på sig att göra det de ska för att kunna tillträda fastigheten, säger han.</p>
      <p><b>Vad som nu ska hända</b> med projektet är oklart.</p>
      <p>– Detaljplanen har vunnit laga kraft och alla förutsättningar finns för att bygga projektet. Om fastigheten blir kvar i stadens ägo, det vill säga om de inte tillträder den, då kommer vi behöva hitta en annan aktör. Men där är vi inte än, säger Staffan Lorentz.</p>
      <p>Enligt honom har Oscar Properties haft en annan syn på vad avtalet reglerar. Det handlar bland annat om ansvarsfördelningen för rening av marken.</p>
      <p>Oscar Properties har varit finansiellt pressat under en längre tid men på fredagen kom besked om att statliga Fjärde AP-fonden har beslutat att delta i en emission av nya aktier. Oscar Properties likvida tillgångar har på ett år rasat från 281 miljoner till 70 miljoner kronor. Det senaste kvartalet sjönk bolagets intäkter från 498 miljoner till 102 miljoner kronor.</p>
      <p>TT har sökt Oscar Properties.</p>
      <p><a href="https://www.dn.se/ekonomi/sa-byggde-oscar-engelbert-sitt-imperium-av-lyxlagenheter-i-stockholm/">Läs reportaget: Så byggde Oscar Engelbert sitt imperium av lyxlägenheter i Stockholm</a> </p>
    </article>
  </body>
</html>