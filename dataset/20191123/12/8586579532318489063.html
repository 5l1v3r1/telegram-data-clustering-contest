<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/obradovic-fenerbahcede-kaliyor-257584h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T12:43:00+00:00"/>
    <meta property="og:title" content="Obradovic, Fenerbahçe’de kalıyor!"/>
    <meta property="og:description" content="Fenerbahçe, Sırp teknik adam Obradovic’i takımda tutmaya karar verdi. Sarı lacivertliler, sezon başından bu yana tartışmaların odağında olan Obradovic ile yeni sözleşme konusunda anlaşmaya vardı"/>
  </head>
  <body>
    <article>
      <h1>Obradovic, Fenerbahçe’de kalıyor!</h1>
      <address><time datetime="2019-11-23T12:43:00+00:00">23 Nov 2019, 12:43</time> by <a rel="author">Yeni Çağ Gazetesi</a></address>
      <p>
        <b>Fenerbahçe, Sırp teknik adam Obradovic’i takımda tutmaya karar verdi. Sarı lacivertliler, sezon başından bu yana tartışmaların odağında olan Obradovic ile yeni sözleşme konusunda anlaşmaya vardı</b>
      </p>
      <p>Sezon başından bu yana Euroleague’deki performansı hayal kırıklığı yaratan Fenerbahçe’den Obradovic konusunda önemli bir hamle geliyor. Sarı lacivertliler, Avrupa’nın bir numaralı turnuvasında 5 yıl üst üste dörtlü final oynamalarını sağlayan Sırp teknik adam ile yeni sözleşme imzalayacak.</p>
      <p>Kariyerinde 9 Euroleague şampiyonluğu bulunan ve Avrupa'nın en iyi koçu olarak kabul edilen Zeljko Obradovic'in Fenerbahçe'deki geleceği ilk kez tartışılmaya başlandı.</p>
      <p>Fenerbahçe Başkanı Ali Koç ve yöneticiler, takımın kötü gidişatına rağmen 59 yaşındaki deneyimli koça olan desteklerini tereddütsüz sürdürüyor. Sarı-Lacivertli idareciler sezon sonu sözleşmesi bitecek olan Sırp çalıştırıcı ile 2+1 yıllık bir anlaşma sağladı.</p>
      <p>Basketbol takımının yoğun maç programının ardından imza töreninin basın karşısında gerçekleştirileceği öğrenildi.<br/><br/><b>BEŞ YIL ÜST ÜSTE FINAL-FOUR</b></p>
      <p>Birçok Avrupa takımının gözdesi olan Obradovic, yeni sözleşme ile birlikte yıllık 3 milyon euro garanti ücret alacak.<br/><br/>Takımdan bazı isimlerin gönderilmesi ve yeni transferlerin yapılması da gündemde. Bu konuda çalışmalar başladı. Türkiye'ye 2013 yılında gelen Sırp başantrenör, SarıLacivertliler'in başında 4 lig şampiyonluğu, 3 Cumhurbaşkanlığı Kupası, 2 Türkiye Kupası kazandı.<br/><br/>Fenerbahçe'yi 5 yıl üst üste Final-Four'a taşıyarak Türk basketbolunda standartları değiştiren Obradovic, takımının başında 2017 yılında Euroleague şampiyonluğuna uzanmıştı.</p>
      <related>
        <a href="https://www.yenicaggazetesi.com.tr/ozan-tufandan-ali-kocu-kizdiran-talep-257429h.htm"/>
        <a href="https://www.yenicaggazetesi.com.tr/fenerbahcede-dort-isme-yeni-sozlesme-255191h.htm"/>
      </related>
    </article>
  </body>
</html>