<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549389.html/%D8%A7%D8%B3%D8%AA%DB%8C%D8%B6%D8%A7%D8%AD-%D9%88%D8%B2%DB%8C%D8%B1-%D8%AC%D9%87%D8%A7%D8%AF-%DA%A9%D8%B4%D8%A7%D9%88%D8%B1%D8%B2%DB%8C-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T12:06:00+00:00"/>
    <meta property="og:title" content="استیضاح وزیر جهاد کشاورزی برگزار می‌شود"/>
    <meta property="og:description" content="سخنگوی هیئت رئیسه مجلس گفت: استیضاح وزیر جهاد کشاورزی روز سه شنبه در صحن علنی مجلس برگزار خواهد شد."/>
  </head>
  <body>
    <article>
      <h1>استیضاح وزیر جهاد کشاورزی برگزار می‌شود</h1>
      <address>
        <time datetime="2019-11-23T12:06:00+00:00">23 Nov 2019, 12:06</time>
      </address>
      <p>سخنگوی هیئت رئیسه مجلس گفت: استیضاح وزیر جهاد کشاورزی روز سه شنبه در صحن علنی مجلس برگزار خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آقای اسدالله عباسی در گفتگوی اختصاصی با صدا و سیما در خصوص دستور کار جلسات مجلس در این هفته افزود: در خصوص نشست روز یکشنبه هنوز تصمیم گیری نهایی صورت نگرفته است، اما پیگیر ساماندهی سریع وضع اینترنت در کشور نیز هستیم؛ تصمیمات مجلس درباره برگزاری نشستی به همین منظور متعاقبا اعلام می‌شود.</p>
      <p>  وی با اشاره به بررسی وضع بازار در نشست روز دوشنبه مجلس نیز گفت: گزارش‌های نهایی کمیسیون اقتصادی و ستاد تنظیم بازار درباره قیمت‌ها و همچنین کمیسیون برنامه و بودجه درباره اصلاح ایرادات و مشکلات اجرای قانون هدفمندی یارانه‌ها در این نشست بررسی خواهد شد.   آقای عباسی با اشاره به ماموریت کمیسیون‌های تخصصی مجلس با توجه به اجرای قانون هدفمندی یارانه‌ها و افزایش قیمت بنزین، افزود: جلسه روز دوشنبه مجلس به رصد بازار و همچنین اجرای درست قانون هدفمندی یارانه‌ها اختصاص دارد و علنی یا غیر علنی بودن این نشست نیز هنوز مشخص نیست.   وی گفت: در این جلسه گزارش‌های نهایی کمیسیون اقتصادی درباره تنظیم بازار و قیمت ها، کمیسیون برنامه و بودجه درباره اصلاح ایرادات و مشکلات اجرای قانون هدفمندی یارانه‌ها و مرکز پژوهش‌های مجلس بررسی خواهد شد.   آقای عباسی افزود: همچنین در این جلسه؛ دستگاه‌های درگیر در ستاد تنظیم بازار، چون وزارتخانه‌های صمت، اقتصاد و دارایی، دادگستری و سازمان تعزیرات نیز گزارشی از وضع بازار ارائه خواهند کرد. انتهای پیام/</p>
    </article>
  </body>
</html>