<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125863/asylo-stin-aystralia-zita-kinezos-praktoras"/>
    <meta property="og:site_name" content="Insider"/>
    <meta property="article:published_time" content="2019-11-23T12:15:00+00:00"/>
    <meta property="og:title" content="Άσυλο στην Αυστραλία ζητά Κινέζος πράκτορας"/>
    <meta property="og:description" content="Ένας Κινέζος πράκτορας ζήτησε να του χορηγηθεί άσυλο στην Αυστραλία αφού αποκάλυψε λεπτομέρειες για τις μεθόδους πολιτικής παρέμβασης του Πεκίνου στο Χονγκ Κονγκ, την Ταϊβάν και την Αυστραλία, αναφέρουν σήμερα αυστραλιανά μέσα ενημέρωσης."/>
  </head>
  <body>
    <article>
      <h1>Άσυλο στην Αυστραλία ζητά Κινέζος πράκτορας</h1>
      <address>
        <time datetime="2019-11-23T12:15:00+00:00">23 Nov 2019, 12:15</time>
      </address>
      <p>Ένας Κινέζος πράκτορας ζήτησε να του χορηγηθεί άσυλο στην <b>Αυστραλία </b>αφού αποκάλυψε λεπτομέρειες για τις μεθόδους πολιτικής παρέμβασης του <b>Πεκίνου </b>στο Χονγκ Κονγκ, την Ταϊβάν και την Αυστραλία, αναφέρουν σήμερα αυστραλιανά μέσα ενημέρωσης.</p>
      <p>Σύμφωνα με τις εφημερίδες του ομίλου Nine, ο άνδρας αυτός, ο Ουάνγκ «Ουίλιαμ» Λικιάνγκ από τον Μάιο που λιποτάκτησε έχει αποκαλύψει στις υπηρεσίες Αντιτρομοκρατίας της Αυστραλίας (ASIO) την ταυτότητα ανώτερων αξιωματικών της υπηρεσίας Πληροφοριών στρατού της Κίνας με έδρα το Χονγκ Κονγκ, αλλά και πληροφορίες για τον τρόπο με τον οποίο χρηματοδοτούν και διεξάγουν τις εκστρατείες τους πολιτικής παρέμβασης.</p>
      <p>Ο Ουάνγκ διευκρίνισε ότι ενεπλάκη προσωπικά σε κάποιες από αυτές τις εκστρατείες. Ανάμεσά τους η επιχείρηση για την απαγωγή ενός από τους πέντε αντιφρονούντες βιβλιοπώλες από το Χονγκ Κονγκ οι οποίοι εξαφανίστηκαν μυστηριωδώς, προτού εμφανιστούν ξανά κρατούμενοι στην ηπειρωτική Κίνα.</p>
      <p>«Έχω εμπλακεί προσωπικά και συμμετάσχει σε μια σειρά από κατασκοπευτικές ενέργειες», τόνισε σε _ προς την ASIO τον Οκτώβριο.</p>
      <p>Σε συνεντεύξεις του με πολλά μέσα ενημέρωσης, ανάμεσά τους η εφημερίδα Sydney Morning Herald, ο Ουάνγκ εξήγησε πώς το Πεκίνο ελέγχει μυστικά εταιρείες στο Χονγκ Κονγκ προκειμένου να χρηματοδοτεί τις επιχειρήσεις αυτές.</p>
      <p>Ο ίδιος αποκάλυψε ότι πήγε στην Ταϊβάν με ψεύτικη ταυτότητα και διαβατήριο Νότιας Κορέας. Στόχος του: να στρατολογήσει τοπικούς πράκτορες για να αναμιχθούν στις τοπικές εκλογές του 2018 και στις προεδρικές εκλογές του Ιανουαρίου του 2020, όπου ο Τσάι Ινγκ- ουεν, μαύρο πρόβατο του Πεκίνου, επιθυμεί να επανεκλεγεί.</p>
      <p>Στο Χονγκ Κονγκ επεσήμανε ότι συμμετείχε σε επιχείρηση διείσδυσης στα πανεπιστήμια και τα τοπικά μέσα ενημέρωσης με στόχο να αντικρούσει το φιλοδημοκρατικό κίνημα που συγκλονίζει την περιοχή από τον Ιούνιο.</p>
      <p>Στην πρώην βρετανική επαρχία ο Ουάνγκ δήλωσε ότι συμμετείχε και σε κυβερνοεπιθέσεις εναντίον αντιφρονούντων και ότι στρατολόγησε φοιτητές από την ηπειρωτική Κίνα προκειμένου να διεισδύσουν στις φοιτητικές οργανώσεις.</p>
      <p>Το άρθρο δεν αναφέρεται στις επιχειρήσεις κατασκοπείας που φέρεται να έχουν διεξαχθεί στην Αυστραλία.</p>
      <p>Πλέον ο πρώην κατάσκοπος από την Κίνα ζει στο Σίδνεϊ μαζί με τη σύζυγο του και το παιδί τους και έχει ζητήσει να του δοθεί πολιτικό άσυλο στην Αυστραλία, σύμφωνα με το Nine.</p>
      <p>«Αν επιστρέψω στην Κίνα, θα πεθάνω», τόνισε μιλώντας στην εκπομπή “60 Minutes” που θα μεταδοθεί την Κυριακή.</p>
      <p>«Αυτός είναι ο βασικός λόγος που ήρθα στην Αυστραλία, να ζητήσω άσυλο. Μόλις με εντοπίσουν, η ασφάλειά μου θα κινδυνεύει», πρόσθεσε.</p>
      <h3>Αντιδράσεις από πολιτικούς</h3>
      <p>Από την πλευρά του ο υπουργός Οικονομικών της Αυστραλίας Τζος Φίντενμπεργκ δήλωσε σήμερα ότι οι καταγγελίες περί κατασκοπείας και η υπόθεση του λιποτάκτη Κινέζου είναι «ευαίσθητα ζητήματα» τα οποία εξετάζουν οι αρμόδιες αρχές.</p>
      <p>Ο επικεφαλής της αντιπολίτευσης Άντονι Αλμπανίζ επεσήμανε ότι η αίτηση του Ουάνγκ για την παροχή ασύλου «είναι απόφαση της κυβέρνησης», ενώ πρόσθεσε ότι θα ενημερωθεί για το θέμα από τις κατάλληλε υπηρεσίες την επόμενη εβδομάδα.</p>
      <p>«Πρέπει να διασφαλίσουμε ότι θα προστατευθεί η εθνική κυριαρχία της Αυστραλίας», τόνισε. «Γνωρίζουμε ότι έχει περιγράψει μια σειρά ενεργειών οι οποίες ξεκάθαρα τον θέτουν σε μία κατάσταση εξαιτίας της οποίας υπάρχει νόμιμο αίτημα για την παροχή ασύλου».</p>
      <h3>Η Ταϊβάν ερευνά τους ισχυρισμούς</h3>
      <p>Το γραφείο του προέδρου της Ταϊβάν ανακοίνωσε ότι η κυβέρνηση της χώρας ερευνά τη υπόθεση και θα καταστείλει με αυστηρότητα οποιαδήποτε παράνομη δραστηριότητα, ενώ εκπρόσωπος του κυβερνώντος Δημοκρατικού Προοδευτικού Κόμματος χαρακτήρισε τις πληροφορίες που είδαν το φως της δημοσιότητας υπενθύμιση της απειλής από την Κίνα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125830/irthe-airbnb-gia-zeygaria"/>
        <a href="https://www.insider.gr/eidiseis/kosmos/125859/i-kybernisi-tis-hilis-kalei-se-termatismo-tis-bias"/>
        <a href="https://www.insider.gr/eidiseis/kosmos/125821/klironei-gia-tin-tyhi-tis-uber-sto-londino"/>
      </related>
    </article>
  </body>
</html>