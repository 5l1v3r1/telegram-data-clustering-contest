<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/mondo/europa/2019/11/22/choc-in-bosnia-bambini-disabili-in-un-centro-lager_e836aa19-2b1e-45f6-bfa8-8b4823974982.html"/>
    <meta property="og:site_name" content="ANSA.it"/>
    <meta property="article:published_time" content="2019-11-23T12:12:02+00:00"/>
    <meta property="og:title" content="Choc in Bosnia, bambini disabili in un centro-lager"/>
    <meta property="og:description" content="L'opposizione in Bosnia denuncia il maltrattamento di bambini disabili in un istituto alle porte di Sarajevo. Venivano legati ai letti o ai termosifoni, picchiati e lasciati per giorni senza cibo (ANSA)"/>
  </head>
  <body>
    <article>
      <h1>Choc in Bosnia, bambini disabili in un centro-lager</h1>
      <h2>In Parlamento le foto dell'inferno in un istituto presso Sarajevo</h2>
      <address><time datetime="2019-11-23T12:12:02+00:00">23 Nov 2019, 12:12</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/21/9020cd720fe91bc40a8d166f8ef5ffbe.jpg"/>
          <figcaption>Shock in Bosnia,un centro per bimbi disabili come un lager<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/21/8a4f4b2457300c76ded1f51c0ee7160e.jpg"/>
          <figcaption>Shock in Bosnia,un centro per bimbi disabili come un lager<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/21/e7f49d958b9a05029ce59f10fa8dc4d1.jpg"/>
          <figcaption>Shock in Bosnia,un centro per bimbi disabili come un lager<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/21/5d820b1b3fea0759087bf945754518be.jpg"/>
          <figcaption>Shock in Bosnia,un centro per bimbi disabili come un lager<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/21/dffec38ab1a98246ee521975abf297d3.jpg"/>
          <figcaption>Shock in Bosnia,un centro per bimbi disabili come un lager<cite>RIPRODUZIONE RISERVATA © Copyright ANSA/AP</cite></figcaption>
        </figure>
      </slideshow>
      <p>Bambini con disturbi mentali minacciati e legati ai letti e ai termosifoni, visibilmente denutriti e sottoposti a maltrattamenti disumani e inaccettabili, e calmati con metodi e dosi di sedativi fuori da ogni standard. Sono le immagini shock provenienti da un istituto di Pazaric, presso Sarajevo, che stanno provocando sdegno, condanna e proteste in Bosnia-Erzegovina.</p>
      <p>A denunciare l'inferno di tale istituto per minori è stata una parlamentare dell'opposizione, che ha sollecitato l'immediato intervento delle autorità e dure sanzioni per i responsabili. Sabina Cudic, del partito Nasa Stranka all'opposizione, ha mostrato ieri nell'aula del parlamento della Federazione Bh (entità a maggioranza croato-musulmana di Bosnia), le foto raccapriccianti e altre prove delle violenze inflitte ai minori disabili. Nell'istituto di Pazaric sono ospitati 350 bambini con problemi mentali, e la loro posizione si potrebbe definire di "schiavitù moderna" - ha detto la parlamentare, secondo cui i bambini a volte "restano legati e immobilizzati anche per 14 ore". Già da ieri a Sarajevo si registrano proteste popolari in cui si esprime sdegno e condanna per le scene terribili all'istituto di Pazaric.</p>
      <p>Anche oggi centinaia di persone si sono radunate davanti alla sede del governo della Federazione, chiedendo tra l'altro l'immediata destituzione dei vertici della struttura sotto accusa. 'Ladri', 'Responsabile è il governo', scandiscono i manifestanti. Un raduno di protesta a si è tenuto oggi anche a Mostar. Recentemente il nuovo direttore dell'Istituto, Redzep Salic, aveva denunciato numerosi abusi dell'amministrazione precedente: i fondi destinati alla ristrutturazione dell'Istituto venivano usati per la costruzione o la ristrutturazione delle case della direttrice precedente e dei suoi collaboratori, mentre i lavori relativi alla struttura sarebbero stati eseguiti con materiali scadenti, e non è un caso che nei locali dove soggiornano i bambini vi sia grande umidità. Le autorità bosniache hanno reso noto che verranno effettuate verifiche e controlli sulle denunce di violenze a carico dei bambini e sulle irregolarità amministrative, e se necessario verrà disposto il commissariamento dell'istituto di Pazaric.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>