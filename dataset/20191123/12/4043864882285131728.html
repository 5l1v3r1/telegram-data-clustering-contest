<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/23/7232812/"/>
    <meta property="og:site_name" content="Украинская правда"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="Коллективный украинский Кромвель"/>
    <meta property="og:description" content="Главное отличие Майдана 2013-2014 от Оранжевой революции в том, что это поколение не только посягнуло на олицетворение государства, но и наконец (иносказательно) обезглавило государственную машину. (укр.)"/>
  </head>
  <body>
    <article>
      <h1>Коллективный украинский Кромвель</h1>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author" href="https://www.pravda.com.ua/rus/authors/53b525951dd0f/" target="_blank">Дмитрий Наталуха</a></address>
      <p>
        <i>21 липня Україна згадувала річницю Майдану, річницю двох революцій – Помаранчевої революції та Революції Гідності. І якщо з думкою про Помаранчеву революцію, яку справедливо називають революцією мільйонерів проти мільярдерів, можна погодитись, то Революція Гідності – зовсім інший феномен.</i>
      </p>
      <p>
        <i>І саме на ньому я хотів би зупинитись і пояснити, в чому критична різниця між ними в контексті наслідків для країни.</i>
      </p>
      <p>Від подій Майдану 2013-2014 минуло вже 6 років, втім, я вважаю, що цей Майдан породив абсолютно нове покоління – не за віком, а за світосприйняттям.</p>
      <p><b>Це покоління Майдану 2014 року я б охарактеризував як "колективний український Кромвель" – клас людей, який через Майдан не побоявся посягнути на найсвятіше, що завжди було в цій державі – інститут президента України</b>.</p>
      <p>І головна його відмінність від Помаранчевої революції тут якраз у тому, що <b>це покоління не лише зазіхнуло на уособлення держави, але й, врешті, таки (алегорично) обезголовило державну машину</b> так само, як в 17 столітті британці буквально відтяли голову Карлу І.</p>
      <p>Тоді Кромвель де-факто встановив республіку, призначивши себе її протектором, та фактично одноосібно призначив нову палату громад, яка протрималась лише 5 місяців, поки не була ним же і розпущена.</p>
      <p>Втім, незважаючи на перемогу революції Кромвеля, його справа жила недовго – монархію реставрували.</p>
      <p>Спостерігаючи за цим новим нашим "постмайданним поколінням" аж до 2019 року, я був вражений, наскільки воно було так само нетерпиме до усього, що було до 2013 року, як і Кромвель свого часу був нетерпимим до монархії.</p>
      <p>Що так і не вдалось збагнути цьому новому поколінню, до якого, безумовно, належу і я сам, то це ті ризики, які несе з собою така безапеляційна нетерпимість.</p>
      <p>Як і у випадку з Англією 17 століття, безумовна ворожість до минулого ладу загрожує народженням нової диктатури, яка здатна нашкодити навіть більше, ніж монархи чи "регіонали" – це <b>диктат безавторитетності і вуличної експертизи.</b></p>
      <p>Фактично, це система цінностей, яка ставить під сумнів самі цінності, навички, вміння, тим самим заохочуючи до самопроголошення власної експертності і породжуючи тотальний скепсис і, не в останню чергу, цькування тодішніх пасіонаріїв, які не побоялись йти у систему, за їхні найменші огріхи.</p>
      <p>На мою думку, саме так званий диктат безавторитетності, який тривав з 2014 до 2019 року, і призвів до повальної дискредитації професійних досягнень, отриманої освіти, особистих здобутків будь-кого, хто або був у владі до цього, або наважився піти у владу в цей час.</p>
      <p>І саме ці настрої у масах стали пальним для політики популістичного спрямування, поставивши крапку у житті "цивільної політики" – політики за правилами і принципами.</p>
      <p>Та коли політика припиняє бути цивільною, вона перестає бути політикою як такою. Вона перетворюється на шоу.</p>
      <p>У мене з колишніми колегами, політичними консультантами, був жарт, що <b>політика – це шоу-бізнес для некрасивих людей</b>.</p>
      <p>Зараз я усвідомлюю, наскільки близьким до реальності був цей жарт.</p>
      <p>Сьогодні ж ці самі люди так і не вивчили уроки історії. Вони продовжують абсолютно деструктивну політику критиканства, так і не зрозумівши, що інкубатором політичних результатів 2019 року, яких я є безпосередній представник, було їхнє власне самозакохане токсично-ненависницьке середовище.</p>
      <p>Тільки зараз вони змінили об'єкт своєї безумовної ненависті і нетерпимості – замість оголосити війну минулому вони оголосили її сьогоденню. Війну реальності.</p>
      <p>Та реальність така, що нічого не буває задарма – якщо в період 2014-2019 це покоління вимагало "нових і чесних замість старих і розумних", то сьогодні його вимоги змінилися полярно – "старих і розумних замість нових і чесних". Маятник знов завис в екстремумі і незабаром неминуче вертатиметься досередини.</p>
      <p>І в цьому плані Майдан 2013-2014 став справді неповторною подією, адже дав Україні унікальну можливість за дуже короткий історичний час прожити між 2 екстремумів – ціннісних, ідеологічних, функціональних.</p>
      <p>І лише зараз, порівнявши обидві системи координат, в яких може існувати українське суспільство, у нас дійсно є шанс на усвідомлений і неупереджений вибір того, якою ми справді хочемо бачити нашу країну, її державну архітектуру, її підхід до економіки, освіти, медицини, оборони, зовнішньої політики.</p>
      <p>І цей вибір лежить якраз у простому і банальному консенсусі. Консенсусі лівих і правих, діалозі лібералів і консерваторів, діалозі лібертаріанців і етатистів.</p>
      <p>Адже саме цей консенсус 6 років тому і був досягнутий на Майдані. Питання лише в тому, чи здатні ми коли-небудь зробити з нього правильні висновки.</p>
      <p>
        <i>Дмитро Наталуха, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/rus/news/2019/11/22/7232744/"/>
        <a href="https://www.pravda.com.ua/rus/news/2019/11/22/7232692/"/>
        <a href="https://www.pravda.com.ua/rus/news/2019/11/22/7232689/"/>
      </related>
    </article>
  </body>
</html>