<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806827/%D9%88%D8%B2%DB%8C%D8%B1-%D8%B5%D9%85%D8%AA-%D8%AC%D9%88-%D8%B1%D9%88%D8%A7%D9%86%DB%8C-%D8%A8%D8%A7%D8%B2%D8%A7%D8%B1-%DA%A9%D9%86%D8%AA%D8%B1%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:56:00+00:00"/>
    <meta property="og:title" content="وزیر صمت: جو روانی بازار کنترل شده است"/>
    <meta property="og:description" content="وزیر صنعت، معدن و تجارت گفت: پس از تغییر قیمت بنزین روی بار روانی ایجاد شده، تشدید بازرسی‌ها و حضور به‌هنگام دستگاه‌های مختلف در تنظیم بازار به جد کار کردیم و طی چند روز اخیر، جو روانی بازار به خوبی کنترل شده است."/>
  </head>
  <body>
    <article>
      <h1>وزیر صمت: جو روانی بازار کنترل شده است</h1>
      <h2>وزیر صنعت، معدن و تجارت گفت: پس از تغییر قیمت بنزین روی بار روانی ایجاد شده، تشدید بازرسی‌ها و حضور به‌هنگام دستگاه‌های مختلف در تنظیم بازار به جد کار کردیم و طی چند روز اخیر، جو روانی بازار به خوبی کنترل شده است.</h2>
      <address>
        <time datetime="2019-11-23T12:56:00+00:00">23 Nov 2019, 12:56</time>
      </address>
      <p>به گزارش گروه اقتصادی خبرگزاری دانشجو به نقل از وزارت صنعت، معدن و تجارت، رضا رحمانی در جلسه ستاد تنظیم بازار کشور که با حضور معاون اول رییس‌جمهوری، وزیر دادگستری و وزیر کار برگزار شد، افزود: در این دوره ۳ دغدغه اصلی شامل وفور و در دسترس بودن انواع کالا، رصد روند تولیدات کالایی در کشور و مواجه با جو روانی بازار در دستور کار ویژه ستاد تنظیم بازار کشور بوده است.<br/><br/>وی ادامه داد: از نخستین روز اجرای طرح سهمیه‌بندی بنزین در کشور، جلسات کارگروه ملی تنظیم بازار کشور به طور روزانه و مستمر در حال برگزاری است.<br/><br/>رحمانی اضافه کرد: همه دستگاه‌های مسئول در این حوزه به ویژه در بخش نظاراتی بازار، تعزیرات حکومتی و دادستانی نیز پای کار آمده و همراه ما در اجرای صحیح برنامه‌های کنترلی بازار بوده اند.<br/><br/>وی اعلام کرد: بازرسی‌ها در ۳ لایه مشخص در حال انجام است که البته پیشگام اجرای این طرح خود اصناف هستند و سازمان حمایت، بازرسان سازمان صمت استان‌ها و تعزیرات حکومتی در لایه‌های بعدی مسئولیت‌های محوله را پیگیری می‌کنند.<br/><br/>وزیر صمت خاطرنشان کرد: طبق آمار در روند کلی تولیدات کشور مشکلی به وجود نیامده و در بحث وفور کالا هم چه در بخش ذخایر و چه موارد موجود در شبکه توزیع و انبار‌ها مشکلی نداریم.<br/><br/>رحمانی ادامه داد: موضوع روانی ناشی از افزایش قیمت بنزین تا حد بسیاری کنترل شده است، البته گزارشاتی مبنی بر سو استفاده بوده که بازرسی و دستگاه‌های نظارتی آن را مورد رصد قرار داده و برخورد‌های لازم اعمال شده است.<br/><br/>وی گفت: گشت‌های مشترک با تعزیرات در حال برگزاری است که البته از نظر نیرو و تجهیزات و امکانات باید هر دو حوزه بازرسی و تعزیرات تقویت شوند.<br/><br/>وزیر صنعت، معدن و تجارت افزود: در روند کنترل بازار محدود به بازرسی نیستیم و اولویت کنترل از مبدا است و با راه انداری سامانه‌های جامع تجارت طبق برنامه دقیق در حال رصد و پایش بازار هستیم و هوشمندسازی روند بازرسی‌ها را دنبال می‌کنیم.<br/><br/>رحمانی بیان کرد: حتی بدون اجرای برنامه افزایش قیمت بنزین نیز ما برنامه‌های کنترل و رصد بازارمان را داشتیم. ۱۶ قلم کالا از ۱۰۰ قلم کالای رصد شده، بالای ۵ درصد افزایش قیمت داشته اند، این تخلف است و باید برخورد شود.<br/><br/>وزیر صمت خاطرنشان کرد: رهبری دستور فرموده اند که همه دستگاه‌ها در این موضوع جدی وارد عمل شوند، لذا علاوه بر برنامه جاری جهت طرح بنزین، بازار شب عید نیز از هم اکنون در حال برنامه ریزی است.<br/><br/>رحمانی تصریح کرد: در صورت تامین و تخصیص اعتبارات لازم در بخش تامین میوه شب عید کمترین مشکل را نخواهیم داشت و از طریق مباشرین این موضوع در سریعترین زمان پیگیری و انجام می‌شود.</p>
    </article>
  </body>
</html>