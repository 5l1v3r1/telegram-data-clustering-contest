<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/rahmi-turanin-kaynagi-kim-23111914.html"/>
    <meta property="og:site_name" content="OdaTV"/>
    <meta property="article:published_time" content="2019-11-23T12:14:00+00:00"/>
    <meta property="og:title" content="Rahmi Turan kaynağını Odatv'ye açıkladı"/>
    <meta property="og:description" content="Kim bu Türkiye’yi karıştıran haberin kaynağı olan gazeteci?"/>
  </head>
  <body>
    <article>
      <h1>Rahmi Turan kaynağını Odatv'ye açıkladı</h1>
      <h2>Kim bu Türkiye’yi karıştıran haberin kaynağı olan gazeteci?</h2>
      <address>
        <time datetime="2019-11-23T12:14:00+00:00">23 Nov 2019, 12:14</time>
      </address>
      <p>Türkiye’nin bir numaralı gündem maddesi malum:</p>
      <p>Muharrem İnce’nin Cumhurbaşkanı Erdoğan’la görüştüğü iddiası ve bu iddiayı ortaya atan Rahmi Turan’ın kaynağı. <br/><br/><b>Gazeteci Turan bu iddiasının kaynağını ilk kez Odatv'ye açıkladı: Talat Atilla. </b><br/><br/>Rahmi Turan Odatv’ye şu açıklamayı yaptı:</p>
      <p>“20 yıldır tanıdığım, inandığım ve güvendiğim Talat Atilla kardeşimin durup dururken, ‘Rahmi Turan’ın verdiği haberin kaynağı ben değilim’ diye açıklama yapmasını çok garip buldum, ayıpladım, gücendim. Ben bu konuda açıklama yaparken haber kaynağımın adını sürekli gizledim. Hatta TV programlarında bana o kadar sormalarına rağmen cevap bile vermedim. Mesleki ahlakım gereği haber kaynağımın adını söylemedim, bu konuda hassasiyet gösterdim. Ancak Talat Atilla’nın açıklaması beni çok üzdü. Bu açıklamayı yapmak zorunda bıraktı. Haber kaynağım kesinlikle Talat Atilla’dır.</p>
      <p>Bu arada şunu da söylemem gerekiyor: Talat Atilla’ya da bunları bir başka haber kaynağı söylemiştir. Bu haber kaynağının kim olduğuna yönelik tahminlerim var. Bu haber kaynağının onu da yanılttığını düşünüyorum. İsmini biliyorum ancak, onu şimdilik söylemiyorum. Gazeteciyim. Bu konuda araştırmalar yapıyorum. Bulduğum zaman bunu da Odatv’ye söyleyeceğim.” <br/><br/><b>ATİLLA: KAYNAĞIM CHP'Lİ</b><br/><br/>Rahmi Turan'ın açıkladığı kaynağı Talat Atilla da kabul etmek zorunda kaldı. Atilla sahibi olduğu sitede "Yanıt veriyorum!" başlıklı bir yazı kaleme aldı ve kendi kaynağının da "bir CHP'li" olduğunu söyledi. Atilla açıklamasında iddia edilen gizli görüşmeye dair şu bilgileri de öne sürdü: <br/><br/>"Şimdi geleyim bu habere…</p>
      <p>1. 9 Kasım gece 01:15 de görüşme olduğu…</p>
      <p>2. Giren ve çıkan plakaların isimleri. Resmi kaydı olmayan 06 sfg 4543 plakalı araçla giriş yapıldığı, çıkarken de 06 ghj 1290 plakalı beyaz Auidi marka araçla çıkıldığına kadar ayrıntılı bilgiler vardı."</p>
      <p>
        <b>İŞTE TALAT ATİLLA'NIN O YAZISI: </b>
      </p>
      <p>“Rahmi Turan ‘Gazeteci kaynağını açıklamaz’ dediği için ve Rahmi Turan’ı korumak için 'Benim dememeyi tercih ettim'</p>
      <p>Konuyu en ufak ayrıntısına kadar yazmanın vakti geldi.</p>
      <p>Haber bana geldiğinde çok yönlü çek ettim...</p>
      <p>Hatta, bununla yetinmedim.</p>
      <p>Bu haberi CHP Lideri Kılıçdaroğlu’na da bir şekilde ‘Bu haber doğru mu?’ diye doğrulattım.</p>
      <p>Haberi ilk önce zaman zaman yazılarımdan alıntı yapan, turktime’da yazan Rahmi Turan’a verecektim ama yurt dışı telefonu çalınca saat farkını o an hesaplayamadığım için gece olabilir diye arayıp kapattım.</p>
      <p>Bunun üzerine sahibi olduğum haber sitesini kendi hesabında öneren Uğur Dündar’ı aradım. Dündar bana ‘CHP’yi dizayn ediyor diye saldırırlar’ dedi.</p>
      <p>Bunun üzerine haberi kendi sitem de yazmaya karar verdim ancak Rahmi Turan’ı çaldırıp kapattığım için, neden aradın sorusuna da yanıt olsun, hem de ilk haberi yazmasına niyetlendiğim kişi olduğu için arayarak haberi söyledim.</p>
      <p>‘Tamam, yazarım’ dedi.</p>
      <p>Ve bilgileri gönderdim.</p>
      <p>Şimdi geleyim bu habere…</p>
      <p>1. 9 Kasım gece 01:15 de görüşme olduğu…</p>
      <p>2. Giren ve çıkan plakaların isimleri. Resmi kaydı olmayan 06 sfg 4543 plakalı araçla giriş yapıldığı, çıkarken de 06 ghj 1290 plakalı beyaz Auidi marka araçla çıkıldığına kadar ayrıntılı bilgiler vardı.</p>
      <p>Tüm bunlar bilgi olarak geldi.</p>
      <p>Kısa süre önce İyi Partili bir yetkilinin de Erdoğan’la gözlerden uzak görüşmesi de kamuoyuna sızmıştı.</p>
      <p>Tüm bunlara rağmen CHP Lideri Kılıçdaroğlu’na bir şekilde haberin doğruluğunu onaylatınca içimde şüphe kalmadı.</p>
      <p>Ne Muharrem İnce’ye…</p>
      <p>Ne CHP’ye…</p>
      <p>Ne iktidar partisine karşı değil, sadece habercilik arzusuyla davrandım.</p>
      <p>Gelelim haber kaynaklığı meselesine… </p>
      <p>Kaynağımın ismini söylemem söz konusu olamaz ama bir CHP’li…</p>
      <p>Ya Kemal Bey, ya da kendisinin konuşmasını beklerim doğrusu..</p>
      <p>Kılıçdaroğlu haberi doğruladıktan sonra Cumhurbaşkanı Erdoğan’ın net açıklamaları üzerine haberi yeniden kaynağıma sorgulattım.</p>
      <p>‘Yine altını çizerek yüzde yüz doğru’ dedi.</p>
      <p>Şimdi, Kemal Beyin ve doğrulattığım CHP’li kaynağın konuşmasını bekliyorum…”</p>
      <p>
        <b>CHP’DEN AÇIKLAMA: GENEL BAŞKANIMIZ HAKLI ÇIKTI</b>
      </p>
      <p>CHP Genel Başkan Yardımcısı ve Parti Sözcüsü Faik Öztrak, İzmir’de düzenlenen Yerel Yönetimler Reformu ve Yerel Demokrasi Buluşması'nda yaptığı basın açıklamasında, Rahmi Turan’ın “Saray’daki CHP” yazısına ilişkin açıklama yaptı. Faik Öztrak açıklamasında, “Sayın Genel Başkanımız katıldığı bir televizyon programında, Saray’ın CHP içerisinde karışıklık çıkarmak istediğini, bunun için de özel hazırlıklar yaptığını kamuoyuna duyurmuştur. Bugün geldiğimiz nokta Sayın Genel Başkanımızın tespitlerinin haklılığını ortaya koymaktadır” ifadelerini kullandı.</p>
      <p>
        <b>Faik Öztrak’ın açıklaması şöyle:</b>
      </p>
      <p>“Türkiye birkaç gündür Sayın Rahmi Turan’ın kaleme aldığı yazılar nedeniyle Cumhuriyet Halk Partisi’ni tartışıyor. Bunun kimin değirmenine su taşıdığı bellidir. Ülkemizin ve vatandaşlarımızın gerçek gündemi işsizliktir, gençlerin evde kahvelerde boş oturmalarıdır. Ödenemeyen çek ve senetlerdir, mutfaklardaki boş tencere ve hayat pahalılığıdır. Borç ve işsizliğin yarattığı çaresizlik hissiyle ailelerimizin evlatlarını da yanlarına alarak bu dünyadan göç etmeleridir.</p>
      <p>
        <b>CAMBAZA BAK DİYEREK SORULARIN VE SORUNLARIN ÜZERİNİ ÖRTMEYE ÇALIŞIYORLAR</b>
      </p>
      <p>Sakarya tank palet fabrikası peşkeşidir. ABD Başkanı’nın Erdoğan’ın şahsında milletimize ettiği hakarete hak ettiği cevabın verilememiş olmasıdır. 15 Temmuz hain darbe girişimi sonrasında şehit ve gazi yakınları için toplanan milyonlarca liranın akıbetidir. Birileri şimdi ipteki cambaza bak diyerek bu sorunların ve soruların üstünü örtmeye çalışmaktadırlar.</p>
      <p>
        <b>GENEL BAŞKANIMIZIN TESPİTLERİNİN HAKLILIĞI ORTAYA ÇIKTI</b>
      </p>
      <p>AK Parti Genel Başkanı, daha Barış Pınarı Harekatı’nın başında yaptığı açıklamayla kendi partisi dışındaki partileri dizayn etme niyetini açıklamıştır. Önceliğinin “Millet İttifakı’nın dağıtılması” olduğunu açıkça ifade etmiştir. Sayın Genel Başkanımız katıldığı bir televizyon programında, Saray’ın CHP içerisinde karışıklık çıkarmak istediğini, bunun için de özel hazırlıklar yaptığını kamuoyuna duyurmuştur. Bugün geldiğimiz nokta Sayın Genel Başkanımızın tespitlerinin haklılığını ortaya koymaktadır.</p>
      <p>
        <b>SARAY MENŞEİLİ OPERASYONUN AMACI AÇIK</b>
      </p>
      <p>Gazeteci Rahmi Turan bu bilgiyi “Saraya yakın bir kaynaktan” aldığını söylemiştir. Aynı bilginin başkalarına da servis edildiği bilinen bir husustur. Saray menşeli bu operasyonun amacı gayet açıktır. İktidara yürüyen, vatandaşın dertlerine derman aradığı adres olarak gördüğü CHP’de karışıklık çıkarmak, CHP’ye kumpas kurmaktır.</p>
      <p>
        <b>MİLLETİN GÜNDEMİNİ KARARTMAK İSTEYENLERE FIRSAT YARATILIYOR</b>
      </p>
      <p>CHP’ye karşı düzenlenen bu kumpasın düğümünün çözülmesi için yapılacaklar bellidir. Gazeteci Rahmi Turan, saraya yakın kaynağını açıklamıştır. Şimdi bu isim de bu bilgiyi hangi saraylıdan aldığını derhal açıklamak zorundadır. Bu açıklanmadığı sürece milletin gerçek gündemini karartmamak isteyenlere fırsat yaratılmaktadır.</p>
      <p>
        <b>SARAY MEMURLARININ OPERASYONLARI</b>
      </p>
      <p>Saray memurlarının operasyonuyla Cumhuriyet Halk Partisi’ni dizayn etmek kimsenin haddi değildir. Cumhuriyet Halk Partisi’ni dizayn edecek tek güç vardır; o da üyelerimizin seçtiği kurultay delegelerimiz ve milletimizdir. Şimdi biz Cumhuriyet Halk Partililere düşen görev, birlik ve beraberlik içinde CHP’nin kararlı iktidar yürüyüşünü sürdürmektir.”</p>
      <p>
        <b>TUNCAY ÖZKAN'DAN AÇIKLAMA</b>
      </p>
      <p>Talat Atilla'nın "kaynağım bir CHP'li" ifadesini kullandıktan sonra sosyal medyada bazı isimler CHP Genel Başkan Yardımcısı Tuncay Özkan'ın adını telaffuz etmeye başladılar. Bunun üzerine sosyal medya hesabından kısa bir açıklama yapan Tuncay Özkan,<b> "Adımı kullanan alçaklara tek yanıtım; gerçekler ortaya çıktığında beni bulaştırmaya çalıştınız çamurda boğulacaksınız. Yüzünüze tüküreceğim" </b>dedi.</p>
      <figure>
        <img src="https://odatv.com/images2/2019_11/2019_11_23/tuncay-manset.jpg"/>
      </figure>
      <p>
        <b>ALTUN’DAN YALANLAMA: BU PLAKALAR MEVCUT DAHİ DEĞİLDİR</b>
      </p>
      <p>Cumhurbaşkanlığı İletişim Başkanı Fahrettin Altun da konuyla ilgili yeni açıklama yaptı. Altun, Talat Atilla’nın açıklamalarını yalanladı:</p>
      <p>“Sayın Cumhurbaşkanımızla ilgili geçtiğimiz günlerde ortaya atılan mesnetsiz iddianın haber kaynağı olarak gösterilen şahıs tarafından yapılan son açıklama hiçbir surette gerçeği yansıtmamaktadır.</p>
      <p>Söz konusu şahıs, bahsi geçen tarihte <b>‘Cumhurbaşkanlığı Külliyesi’ne 06 SFG 4543 plakalı bir araçla giriş, 06 GHJ 1290 plakalı bir araçla da çıkış gerçekleştirildiği’</b>ni iddia etmektedir.</p>
      <p>
        <b>Her şeyden önce Cumhurbaşkanlığı Külliyesi Ziyaretçi Kabul Programı’nda bu plakalara sahip herhangi bir araç kaydı söz konusu değildir.</b>
      </p>
      <p>
        <b>Dahası Emniyet Genel Müdürlüğü Trafik Uygulama ve Denetleme Dairesi Başkanlığımız kayıtlarına göre bu plakalar mevcut dahi değildir.</b>
      </p>
      <p>Türkiye kamuoyunu böylesi bir gündemle manipüle etmeye, algı operasyonlarıyla demokratik siyasetimize gölge düşürmeye çalışanları milletimizin vicdanına havale ediyoruz.”</p>
      <p>
        <b>İNCE: “24 HAZİRAN GECESİ BANA ATILAN İFTİRALARIN SAHİPLERİYLE 'SARAY'A GİTTİ' İFTİRASINI ATANLAR AYNI KİŞİLERDİR”</b>
      </p>
      <p>Muharrem İnce, gazetesi Candaş Tolga Işık’a bir açıklama yaptı. Işık, sosyal medya hesabından İnce’nin açıklamasını şöyle duyuru:</p>
      <p>“Az önce Muharrem İnce ile konuştum, yaşananlarla ilgili olarak ‘Bu yüzde 100 genel merkez kaynaklı bir komplodur. Parti zor duruma düşmüştür, bunun sebebi de parti yönetimindeki bir gruptur.</p>
      <p>
        <b>24 Haziran gecesi bana atılan iftiraların sahipleriyle 'Saray'a gitti' iftirasını atanlar aynı kişilerdir. Bu durumdan fayda çıkarmak değildir, planlı bir harekettir, prodüksiyondur. Bir gazetecinin yalan haberinden de ibaret değildir.</b>
      </p>
      <p>Şu saatten sonra haberin kaynağı kimdi kim değildi kısmının bir önemi yoktur. Orayı geçtik. Yapılacak bir tane iş var. Söz sırası Sayın Genel Başkan'dadır. Sayın Genel Başkan konuşmalıdır. Gerçekten doğruladı mı bunu doğrulamadı mı? Bunu açıklamak zorundadır’ dedi.”</p>
      <figure>
        <img src="https://odatv.com/images2/2019_11/2019_11_23/a.jpg"/>
      </figure>
      <p>
        <b>KILIÇDAROĞLU: “BEN TALAT ATİLLA’YI YEDİ YILDIR GÖRMÜYORUM VE KENDİSİYLE HİÇ KONUŞMADIM. BENİ BU HABER İÇİN DE ARAMADI”</b>
      </p>
      <p>Talat Atilla, haberi CHP’li bir kaynaktan aldığını, çok yönlü olarak kontrol ettiğini ve CHP Genel Başkanı Kemal Kılıçdaroğlu’na doğrulattığını söylemişti.</p>
      <p>Gazeteci İsmail Saymaz, CHP Genel Başkanı Tuncay Özkan'la konuştuğunu belirterek “Özkan, Kılıçdaroğlu’nun kendisine, 'Ben Talat Atilla’yı yedi yıldır görmüyorum ve kendisiyle hiç konuşmadım. Beni bu haber için de aramadı' dediğini söyledi” dediğini aktardı.</p>
      <p>Saymaz şu ifadeleri kullandı:</p>
      <p>
        <b>“Az önce CHP Genel Başkan Yardımcısı Tuncay Özkan ile konuştuk. Özkan, Kılıçdaroğlu’nun kendisine, 'Ben Talat Atilla’yı yedi yıldır görmüyorum ve kendisiyle hiç konuşmadım. Beni bu haber için de aramadı' dediğini söyledi. Tuncay Özkan, 'MYK üyeleri olarak bizi de aramadı' dedi.</b>
      </p>
      <p>
        <b>Talat Atilla, CHP’ye yönelik bir siyasi operasyonun aparatı olarak anılmak istemiyorsa CHP’li dediği haber kaynağını kimliğini açıklamalıdır. Bunca spekülasyon ve yalandan sonra Talat Atilla’nın 'Kaynağım bir CHP’li ve haberi Kılıçdaroğlu’na doğrulattım' iddiasına neden inanalım?"</b>
      </p>
      <figure>
        <img src="https://odatv.com/images2/2019_11/2019_11_23/1574530746005-saymaz.jpg"/>
      </figure>
      <p>
        <b>NELER OLMUŞTU</b>
      </p>
      <p>Muharrem İnce ismini “açıklamak zorunda kalan” Rahmi Turan bu iddiasının kaynağının da <b>“20 yıldır tanıdığı bir gazeteci olduğunu” </b>belirtmiş ve eklemişti: </p>
      <p>
        <b>“Saray çevrelerine yakın, oralardan iyi haber alabilen, onlarla diyaloğu olan bir kişi. Onların içinde değil elbette.”</b>
      </p>
      <p>
        <b>ODATV’YE KONUŞMUŞTU: BEN DEĞİLİM</b>
      </p>
      <p>Odatv, okların çevrildiği Talat Atilla’ya “Rahmi Turan’ın yazısındaki haber kaynağı siz misiniz” diye sormuştu. Gazeteci Atilla ise Odatv’ye “Haberin kaynağı ben değilim” demişti. <br/><br/>Talat Atilla açıklamalarına şöyle devam etmişti:<br/><br/>“‘Cumhurbaşkanı'nın CHP'li bir isimle görüştüğü doğru ama, ismini söylemem' diyen Kılıçdaroğlu'na ‘ismi açıklamak, gereğini yapmak senin boynunun borcudur' demek gerekir, diye düşünüyorum. Bunun yerine Rahmi Turan'ın linç edilmesi çok yönlü tuhaflıklar taşıyor. Kılıçdaroğlu’nun ‘doğru açıklayamam’ ifadesini, hangi bilgi ve olguya dayandırdığının sorguya değer olduğunu düşünüyorum.”</p>
      <p>Gazeteci Atilla twitter’dan da şöyle yazmıştı: </p>
      <p>“Değerli dostlar, Rahmi Turan aynı zamanda benim sitemde yazıyor diye Rahmi Turan'ın yazısını benimle irtibatlayanların hepsini mahkemeye vereceğim. Çok çirkin.”</p>
      <figure>
        <img src="https://odatv.com/images2/2019_11/2019_11_23/screenshot_1.jpg"/>
      </figure>
      <p>
        <b>Odatv.com</b>
      </p>
      <figure>
        <a href="https://odatv.com/rahmi-turan-sonunda-acikladi-23111927.html">
          <img src="https://odatv.com/images2/2019_11/2019_11_23/rahmi-turan-sonunda-acikladi-23111927_m2.jpg"/>
        </a>
      </figure>
      <figure>
        <a href="https://odatv.com/saraya-giden-chpli-tartismasi-suruyor-21111948.html">
          <img src="https://odatv.com/images2/2019_11/2019_11_23/saraya-giden-chpli-tartismasi-suruyor-21111948_m2.jpg"/>
        </a>
      </figure>
      <figure>
        <a href="https://www.odakitap.com/arama?q=Gazetecilikte+Ge%C3%A7en+O+Y%C4%B1llar">
          <img src="https://odatv.com/images2/2019_08/2019_08_21/gazetecilikte-gecen-o-yillar.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>106,107 Bu habere tepkiniz: <br/> </p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/rahmi-turan-bugun-ne-yazdi-23111924.html"/>
        <a href="https://odatv.com/hurriyet-yazarinin-ici-neden-cizz-etti-0305101200.html"/>
      </related>
    </article>
  </body>
</html>