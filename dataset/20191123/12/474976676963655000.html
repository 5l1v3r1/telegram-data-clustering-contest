<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121367/polityk-o-piotrowiczu-kontrowersje-budzi-kazdy-nawet-ktos-mlody-jak-klaudia-jachira.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-23T12:12:00+00:00"/>
    <meta property="og:title" content="Polityk o Piotrowiczu: Kontrowersje budzi każdy, nawet ktoś młody jak Klaudia Jachira"/>
    <meta property="og:description" content="Opozycja, gdy jej pasowało, umiała słusznie bronić kadencyjności prezes Sądu Najwyższego i wskazywać na nadrzędność konstytucji, a zapominać o tym wtedy, gdy to Prawo i Sprawiedliwość wskazuje swoich kandydatów do Trybunału Konstytucyjnego – mówi portalowi DoRzeczy.pl dr hab. Zbigniew Girzyński, historyk, poseł PiS, profesor Uniwersytetu Mikołaja Kopernika w Toruniu."/>
  </head>
  <body>
    <article>
      <h1>Polityk o Piotrowiczu: Kontrowersje budzi każdy, nawet ktoś młody jak Klaudia Jachira</h1>
      <address>
        <time datetime="2019-11-23T12:12:00+00:00">23 Nov 2019, 12:12</time>
      </address>
      <h4>Opozycja, gdy jej pasowało, umiała słusznie bronić kadencyjności prezes Sądu Najwyższego i wskazywać na nadrzędność konstytucji, a zapominać o tym wtedy, gdy to Prawo i Sprawiedliwość wskazuje swoich kandydatów do Trybunału Konstytucyjnego – mówi portalowi DoRzeczy.pl dr hab. Zbigniew Girzyński, historyk, poseł PiS, profesor Uniwersytetu Mikołaja Kopernika w Toruniu.</h4>
      <p>
        <b>Wybór byłych posłów – Krystyny Pawlowicz oraz przede wszystkim Stanisława Piotrowicza – na sędziów Trybunału Konstytucyjnego wywołał oburzenie, protesty opozycji. Potrzebne wam są te kontrowersje?</b>
      </p>
      <p><b>Dr hab. Zbigniew Girzyński:</b> Kontrowersje są rzeczą normalną, towarzyszyć mogą każdemu. Nawet politykom młodym, którzy są dopiero u progu swojej kariery. Przykładem jest pani Jachira, która jest młoda, a jako performerka wywołała już szereg kontrowersji. Tym bardziej kontrowersje będzie wywoływać ktoś, kto ma już powyżej 60. lat i przeszedł już pewną określoną drogę.</p>
      <p>
        <b>Ale tu właśnie kwestia wieku potęguje te kontrowersje – zarówno poseł Krystyna Pawłowicz, jak i poseł Stanisław Piotrowicz głosowali za przenoszeniem sędziów, którzy ukończyli 65 lat w stan spoczynku. Teraz sami przekroczyli wiek 65 lat, idą do Trybunału Konstytucyjnego. Nawet dla laika to sprzeczność?</b>
      </p>
      <p>Ten argument jest interesujący, ja bym go uznał nawet za merytoryczny, gdyby nie drobny szczegół –ustawa zakłada przechodzenie w stan spoczynku sędziów Sądu Najwyższego, a nie Trybunału Konstytucyjnego. Tam jest wyraźnie napisane, że funkcja w TK jest kadencyjna. I nie wierzę w to, by politycy opozycji nie zdawali sobie z tego sprawy. Przecież gdyby teraz, jakiś polityk Prawa i Sprawiedliwości wpadł na pomysł, by odwołać przed końcem kadencji sędziego Leona Kieresa, podniósł by się ze strony opozycji krzyk. I byłby to protest uzasadniony.</p>
      <p>
        <b>Ale kadencyjność była przewidziana w konstytucji także w przypadku I Prezes Sądu Najwyższego. A Małgorzatę Gersdorf próbowaliście odwołać…</b>
      </p>
      <p>Owszem, ale gdy podjęte zostały próby przeniesienia w stan spoczynku Małgorzaty Gersdorf, opozycja i środowiska prawnicze rozpoczęły protest. Powoływano się przy nim na nadrzędność konstytucji, w której wyraźnie jest napisane, że stoi ona wyżej od innych aktów prawnych. Widzimy, że opozycja, gdy jej pasowało umiała słusznie bronić kadencyjności prezes SN i wskazywać na nadrzędność konstytucji, a zapominać o tym wtedy, gdy to Prawo i Sprawiedliwość wskazuje swoich kandydatów do Trybunału Konstytucyjnego.</p>
      <footer>/ pha</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121325/burza-wokol-glosowania-w-sejmie-jest-reakcja-kaczynskiego.html"/>
      </related>
    </article>
  </body>
</html>