<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/rusiya-sazrya-sasht-zad-politicheskata-kriza-v-boliviya.html"/>
    <meta property="og:site_name" content="News.bg"/>
    <meta property="article:published_time" content="2019-11-23T12:01:14+00:00"/>
    <meta property="og:title" content="Русия съзря САЩ зад политическата криза в Боливия"/>
    <meta property="og:description" content="САЩ искали да променят политиката на страната"/>
  </head>
  <body>
    <article>
      <h1>Русия съзря САЩ зад политическата криза в Боливия</h1>
      <address>
        <time datetime="2019-11-23T12:01:14+00:00">23 Nov 2019, 12:01</time>
      </address>
      <p>Директорът на руското външно разузнаване Сергей Наришкин обяви, че властите на <b>САЩ били замесени в насилствените сблъсъци, които доведоха до смяна на властта и политическа криза в Боливия</b>, съобщават руските медии.</p>
      <p>"Да, те участват", отговори той на въпрос дали е възможно да се говори за някакво участие на САЩ в кризата в Боливия.</p>
      <p>Заедно с това той изразил увереност, че положението в латиноамериканската държава нямало да бъде разрешено скоро.</p>
      <p>По думите му американските власти се <b>нуждаели от тази криза, за да "изместят политическия вектор" в Боливия</b>, т. е. да променят политиката на страната.</p>
      <p>Изявлението на Наришкин идва на фона на нарастващото напрежение в Ла Пас, след като временно изпълняващият длъжността министър на вътрешните работи Артуро Мурило обяви, че ще започне наказателно разследване срещу <b><a href="https://news.bg/world/morales-podade-ostavka.html">подалия оставка президент Ево Моралес</a></b> заради предполагаемото подбуждане на протестите от негова страна.</p>
      <p>По-рано Моралес настоя, че САЩ не искали той да се върне в латиноамериканската страна. Моралес получи убежище в Мексико.</p>
    </article>
  </body>
</html>