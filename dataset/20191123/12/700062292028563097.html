<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714884-erchetai-h-Black-Friday-ola-osa-prepei-na-gnorizoyn-emporoi-kai-katanalotes.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T12:29:00+00:00"/>
    <meta property="og:title" content="Έρχεται η Black Friday: Όλα όσα πρέπει να γνωρίζουν έμποροι και καταναλωτές"/>
    <meta property="og:description" content="Η μεγάλη μέρα της «BLACK FRIDAY» έρχεται την Παρασκευή 29 Νοεμβρίου και η μεγάλη πλειοψηφία των καταναλωτών ήδη προετοιμάζονται εντατικά για το τι και από"/>
  </head>
  <body>
    <article>
      <h1>Έρχεται η Black Friday: Όλα όσα πρέπει να γνωρίζουν έμποροι και καταναλωτές</h1>
      <address>
        <time datetime="2019-11-23T12:29:00+00:00">23 Nov 2019, 12:29</time>
      </address>
      <p>Η μεγάλη μέρα της «BLACK FRIDAY» έρχεται την Παρασκευή 29 Νοεμβρίου και η μεγάλη πλειοψηφία των καταναλωτών ήδη προετοιμάζονται εντατικά για το τι και από θα ψωνίσουν. </p>
      <p>Είναι ομως εξίσου σημαντικό για τους εμπόρους αλλά και τους καταναλωτές, να γνωρίζουν τι ακριβώς ισχύει και τι να προσέξουν για να μην την... πάθουν!</p>
      <p>Ας δούμε ορισμένες συμβουλές της Εθνικής Συνομοσπονδίας Εμπόρων Ελλάδας (ΕΣΕΕ) για τον θεσμό που αγκαλιάσαμε πολύ στην Ελλάδα:<br/><br/>-Ως «Black Friday» ορίζεται η τελευταία Παρασκευή του Νοεμβρίου, εκτός εάν συμπίπτει με την τελευταία ημέρα του μήνα, όποτε μεταφέρεται.<br/><br/>-Η «Black Friday» σηματοδοτεί την έναρξη της εορταστικής περιόδου.<br/><br/>-Δεν αποτελεί τακτικές εκπτώσεις αλλά προωθητική ενέργεια και αφορά όλη την αγορά και όλες τις επιχειρήσεις, μικρής, μεσαίας και μεγάλης κλίμακας.<br/><br/>-Η συμμετοχή των εμπορικών καταστημάτων είναι προαιρετική.<br/><br/>-Στα προϊόντα που προσφέρονται, θα πρέπει να αναγράφονται ευκρινώς η παλαιά και η νέα μειωμένη τιμή.<br/><br/>-Εφόσον αναγράφεται ποσοστό μείωσης, αυτό θα πρέπει να αναρτάται σε εμφανή σημεία του καταστήματος και οπωσδήποτε στα σημεία που πωλούνται τα προϊόντα.<br/><br/>-Δεν επιτρέπεται η προσφορά ειδών των οποίων η ποσότητα υπερβαίνει το πενήντα (50%) του συνόλου των κωδικών που διαθέτει το κατάστημα.<br/><br/>-Χρειάζεται προσοχή τόσο στην αποτύπωση όσο και στην ουσία των μειώσεων, καθώς τα προβλεπόμενα διοικητικά πρόστιμα είναι μεγάλα και αχρείαστα.</p>
      <p>Πριν από τρία χρόνια, κάτι που πλέον όλοι γνωρίζουμε, δοκιμάστηκε για πρώτη φορά η –προερχόμενη από το εξωτερικό- καταναλωτική προωθητική ενέργεια, η επονομαζόμενη ως «Black Friday». Σύμφωνα με αυτήν, την τελευταία Παρασκευή του Νοεμβρίου, που παραδοσιακά σε πολλές χώρες σηματοδοτεί την έναρξη των εορτών των Χριστουγέννων, πραγματοποιούνται εκτεταμένες προσφορές προϊόντων, με ξεκίνημα για τη χώρα μας τον περασμένο Νοέμβριο κυρίως σε κλάδους όπως τα ηλεκτρικά είδη και τα προϊόντα τεχνολογίας. Είναι αλήθεια ότι η Black Friday, η οποία για φέτος θα πραγματοποιηθεί στις 29 Νοεμβρίου, ξεκίνησε μεν από τις Ηνωμένες Πολιτείες αλλά κατά τα τελευταία χρόνια έχει καθιερωθεί διεθνώς ως παγκόσμια εμπορική «γιορτή».</p>
      <p>Σύμφωνα δε με την ειδική έρευνα του ΙΝΕΜΥ, η εφαρμογή της αποδείχθηκε σχετικά επιτυχημένη, καθώς συνέβαλε στην αύξηση του τζίρου των συμμετεχουσών επιχειρήσεων και στην τόνωση της αγοράς, παρά την εγγύτητα που η συγκεκριμένη ημέρα έχει με τις ενδιάμεσες εκπτώσεις του Νοεμβρίου.</p>
      <p>Βάσει κλαδικής έκθεσης της ΕΣΕΕ, για όσους από τους εμπόρους, τελικώς συμμετάσχουν στην προωθητική ενέργεια, χρειάζεται ιδιαίτερη προσοχή, καθώς εφαρμόζονται οι όροι και κανόνες της Υπουργικής Απόφασης 56885/19-11-2014 για τις προσφορές και προωθητικές ενέργειες. Συγκεκριμένα, χρειάζεται οπωσδήποτε να αποτυπώνονται η παλαιά και η νέα μειωμένη τιμή των προϊόντων και εφόσον χρησιμοποιείται ποσοστό μείωσης, αυτό θα πρέπει να αναγράφεται ρητά σε εμφανή σημεία του καταστήματος και ειδικά στα σημεία που πωλούνται τα προϊόντα. Σε κάθε περίπτωση δεν επιτρέπεται η προσφορά ειδών των οποίων η ποσότητα υπερβαίνει το πενήντα (50%) του συνόλου των προϊόντων που διαθέτει το κατάστημα και αυτό ισχύει και για την «Black Friday».</p>
      <p>Η τήρηση των προϋποθέσεων αυτών είναι αυτονόητη, γιατί οι κυρώσεις είναι αυστηρές και δεν επιτρέπεται να επιβάλλονται πρόστιμα λόγω λάθους και μάλιστα σε αυτήν την δύσκολη εποχή. Συγκεκριμένα, για τους παραβάτες προβλέπεται πρόστιμο ποσού ίσου με το 0,5% του ετήσιου κύκλου εργασιών και πάντως όχι κατώτερο των 5.000 ευρώ.<br/><br/>Εάν οι προσφορές είναι ανακριβείς ή παραπλανητικές ως προς το ποσοστό τους, ως προς την ακρίβεια των αναγραφόμενων τιμών ή ως προς την ποσότητα των προσφερόμενων προϊόντων ή όταν ενέχουν οποιασδήποτε μορφής απόκρυψη ή παραπλάνηση, επιβάλλεται πρόστιμο ποσού ίσο με το 1% του ετήσιου κύκλου εργασιών και πάντως όχι κατώτερο από 10.000 ευρώ, ανάλογα με τη βαρύτητα και τη συχνότητα της παράβασης. Ταυτόχρονα με τα παραπάνω μπορεί να επιβάλλεται και αυτοτελές πρόστιμο 1.000 έως 3.000 ευρώ για κάθε μία από τις παραβάσεις που περιλαμβάνονται στο άρθρο 78 των κανόνων ΔΙΕΠΠΥ.</p>
    </article>
  </body>
</html>