<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/a-kalavska-odovzdala-lekarom-a-desiat/431850-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T12:32:00+00:00"/>
    <meta property="og:title" content="A. Kalavská odovzdala lekárom a desiatim sestrám ocenenia AOPP"/>
    <meta property="og:description" content="V rámci konferencie nechýbali témy ako moderné trendy v nemocničnej starostlivosti, laboratórna diagnostika tretieho tisícročia, dostupnosť zdravotníckych pomôcok, či biologickej liečby."/>
  </head>
  <body>
    <article>
      <h1>A. Kalavská odovzdala lekárom a desiatim sestrám ocenenia AOPP</h1>
      <h2>V rámci konferencie nechýbali témy ako moderné trendy v nemocničnej starostlivosti, laboratórna diagnostika tretieho tisícročia, dostupnosť zdravotníckych pomôcok, či biologickej liečby.</h2>
      <address><time datetime="2019-11-23T12:32:00+00:00">23 Nov 2019, 12:32</time> by <a rel="author">TASR</a></address>
      <p>Bratislava 23. novembra (TASR) – Pacientske ocenenia Môj lekár a Moja sestra odovzdala v piatok (22. 11.) ministerka zdravotníctva Andrea Kalavská (nominantka Smeru-SD) desiatim lekárom a desiatim sestrám. Oceňovanie bolo súčasťou konferencie Asociácie na ochranu práv pacientov (AOPP).</p>
      <p><i>"Ocenenia AOPP vnímam aj ako vyjadrenie uznania za profesionalitu a odbornosť, s ktorou vykonávate svoje povolanie, pričom dobre viem, že za každodennou prácou sa skrýva aj množstvo štúdia, prijímanie a spracúvanie nových poznatkov a informácií, ale ocenenie zahŕňa aj také dôležité atribúty ako obetavosť, oddanosť medicíne a pokoru pred životom," </i>uviedla Kalavská.</p>
      <p>V kategórii Môj lekár získali ocenenia Mária Belovičová, Miriam Čiljaková, Michal Ondrejčák, Jozef Glasa, Tibor Hlavatý, Jaroslav Lúčan, Marián Rošák, Jozef Rovenský, Darina Slezáková a Ivan Turčan.</p>
      <p>Ocenení v kategórii Moja sestra sú Zuzana Antolová, Beata Bachová, Ľubica Figurová, Roman Flamík, Mária Hermanová, Alena Kellnerová, Anna Macková, Stanislava Oravcová, Viera Priesolová a Ľubica Procházková.</p>
      <p>O víťazoch rozhodla porota zložená zo zástupcov lekárov, sestier, pacientskych organizácií a médií na základe nominácií pacientov. O svojom lekárovi a sestre mohla tento rok rozhodnúť aj široká verejnosť, a to hlasovaním v ankete na stránke asociácie. Cieľom tohto ročníka konferencie bolo podľa prezidentky AOPP Márie Lévyovej spojiť kľúčových aktérov slovenského zdravotníctva a otvoriť diskusiu o partnerstve a prínosoch pre pacienta.</p>
      <p>V rámci konferencie nechýbali témy ako moderné trendy v nemocničnej starostlivosti, laboratórna diagnostika tretieho tisícročia, dostupnosť zdravotníckych pomôcok, či biologickej liečby. Najväčšou témou boli podľa Lévyovej dlho očakávané zmeny v oblasti poskytovania dlhodobej starostlivosti, ktorá sa po viacerých diskusiách medzi ministerstvami nedočkala potrebného konsenzu vedúceho k prijatiu samostatného zákona.</p>
      <p><i>"Pracovná skupina vytvorená AOPP pracovala na príprave stratégie dlhodobej starostlivosti dlhé mesiace. Budeme dôsledne žiadať, aby si budúca vláda osvojila jej odporúčania a začala budovať funkčný a pre každého dostupný systém starostlivosti o ťažko chorých a odkázaných," </i>vysvetlila Lévyová.</p>
    </article>
  </body>
</html>