<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806757/%D8%A8%D8%A7%D8%B4%DA%AF%D8%A7%D9%87-%D8%B9%D9%84%D9%85%DB%8C-%D9%88-%D9%81%D8%B1%D9%87%D9%86%DA%AF%DB%8C-%D9%87%D9%86%D8%B1%DB%8C-%D9%88-%D8%B3%D8%A7%D8%AE%D8%AA%D9%85%D8%A7%D9%86-%D8%AA%D8%B9%D8%A7%D9%84%DB%8C-%D9%81%D8%B1%D9%87%D9%86%DA%AF%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%B2%D9%86%D8%AC%D8%A7%D9%86-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="با حضور سیما سادات لاری؛ باشگاه علمی و فرهنگی هنری و ساختمان تعالی فرهنگی دانشگاه علوم پزشکی زنجان افتتاح شد"/>
    <meta property="og:description" content="معاون فرهنگی و دانشجویی وزارت بهداشت و هیات همراه در سفر خود به استان زنجان، باشگاه علمی و فرهنگی هنری و ساختمان تعالی فرهنگی دانشگاه علوم پزشکی زنجان را افتتاح کرد."/>
  </head>
  <body>
    <article>
      <h1>با حضور سیما سادات لاری؛ باشگاه علمی و فرهنگی هنری و ساختمان تعالی فرهنگی دانشگاه علوم پزشکی زنجان افتتاح شد</h1>
      <h2>معاون فرهنگی و دانشجویی وزارت بهداشت و هیات همراه در سفر خود به استان زنجان، باشگاه علمی و فرهنگی هنری و ساختمان تعالی فرهنگی دانشگاه علوم پزشکی زنجان را افتتاح کرد.</h2>
      <address>
        <time datetime="2019-11-23T12:00:00+00:00">23 Nov 2019, 12:00</time>
      </address>
      <p>به گزارش گروه دانشگاه خبرگزاری دانشجو، در سفر سیما سادات لاری، معاون فرهنگی و دانشجویی وزارت بهداشت و هیات همراه و حضور رئیس دانشگاه علوم پزشکی زنجان، باشگاه علمی و فرهنگی هنری دانشگاه و ساختمان تعالی فرهنگی را افتتاح کرد.<br/><br/>در ادامه این بازدید لاری با نمایندگان تشکل‌ها، انجمن‌های علمی، کانون‌های فرهنگی و شورای صنفی در سالن اجتماعات باشگاه علمی و فرهنگی هنری دانشگاه دیدار کرد.<br/><br/>معاون فرهنگی و دانشجویی وزارت بهداشت در این دیدار ضمن قدردانی از برخورد معقول، مودبانه، ذهن منطقی و تحلیل‌گر نمایندگان تشکل‌ها، انجمن‌های علمی، کانون‌های فرهنگی و شورای صنفی و توجه ویژه مسئولین دانشگاه علوم پزشکی زنجان اظهار کرد: در شرایط موجود مورد مهمی که در دانشگاه علوم پزشکی زنجان مشاهده کردم ارتقاء سطح درمان و آموزش است.<br/><br/>وی افزود: متاسفانه در این دانشگاه هم مثل سایر دانشگاه‌های علوم پزشکی بعد رفاهی رشد چندانی نکرده و علیرغم ساختمان و تجهیزات خوب، رشد متوازنی نداشته است.<br/><br/>لاری بر لزوم تقویت صندوق رفاه دانشجویان وزارت بهداشت تاکید و بیان داشت: صندوق رفاه دانشجویان وزارت بهداشت نسبت به صندوق رفاه وزارت علوم، از ساختار قوی برخوردار نیست، اما به دنبال راهکار‌هایی هستیم که در راستای تقویت این صندوق گام‌های مضاعفی برداریم.<br/><br/>معاون فرهنگی و دانشجویی وزارت بهداشت با اشاره به دستاورد‌های مثبت نشست با اعضای مجمع خیرین سلامت استان زنجان تصریح کرد: خوشبختانه زنجان ظرفیت و پتانسیل خوبی در حوزه خیرین دارد و طی نشستی که با خیرین استان داشتم، آن‌ها جهت همکاری با ما جهت احداث خوابگاه دانشجویی ابراز تمایل کرده اند و امیدوارم با استفاده از این ظرفیت مردمی، بتوانیم گره‌ای از مشکلات دانشجویان در حوزه اسکان و خوابگاه باز کنیم.<br/><br/>لاری اظهار کرد: نهاد‌های دانشجویی در کانون‌های خیریه لازم است نسبت به ظرفیت‌های خوب خیرین در استان زنجان تبلیغ کنید. هرچند خیرین بیشتر تلاش دارند در مسیر طرح‌های درمانی قدم بردارند و روی موضوع پروژه‌های خوابگاهی کمتر علاقه نشان می‌دهند، اما شما نمایندگان نهاد‌های دانشجویی بخصوص اعضای کانون‌های خیریه باید با ارائه مستندات مبنی بر عدم استاندارد بودن خوابگاه‌های دانشجویی و سلف سرویس، آن‌ها را به سمت مشارکت و همکاری سوق دهید.<br/><br/>وی همچنین بر لزوم تقویت اردو‌های جهادی در این استان اشاره و تاکید کرد: به شدت پیگیر تقویت موضوع اردو‌های جهادی در استان زنجان هستیم چرا که اردو‌های جهادی در روستا‌ها و مناطق محروم، می‌تواند به محرومیت‌زدایی و توسعه بهداشت منطقه کمک کند. باید از طریق معاونت بهداشت دانشگاه و فراهم کردن بستر‌های لازم، از دانشجویان جهادی دانشگاه حمایت‌های لازم را کرد.<br/><br/>سیما سادات لاری در ادامه به سوالات نمایندگان تشکل‌ها، انجمن‌های علمی، کانون‌های فرهنگی و شورای صنفی درخصوص خوابگاه‌ها، انجمن‌های علمی، وام تحصیلی، مسکن، ازدواج، نشریات، تجمیع دانشکده‌ها، مطالبات انجمن اسلامی و شیوه‌نامه انضباطی و ... پاسخ داد.</p>
    </article>
  </body>
</html>