<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/rysiya-tyrtziya-siriya-1618636.html"/>
    <meta property="og:site_name" content="Cross"/>
    <meta property="article:published_time" content="2019-11-23T12:36:00+00:00"/>
    <meta property="og:title" content="Русия и Турция разкриват нови наблюдателни пунктове в Сирия"/>
    <meta property="og:description" content="/КРОСС/ Турция и Русия може да се договорят в близките дни за създаване на наблюдателни пунктове в Сирия, заяви в интервю за катарската телевизия Ал Джазира турският министър на отбраната Хулуси Акар, предаде ТАСС и БТА."/>
  </head>
  <body>
    <article>
      <h1>Русия и Турция разкриват нови наблюдателни пунктове в Сирия</h1>
      <address>
        <time datetime="2019-11-23T12:36:00+00:00">23 Nov 2019, 12:36</time>
      </address>
      <p>/КРОСС/ Турция и Русия може да се договорят в близките дни за създаване на наблюдателни пунктове в Сирия, заяви в интервю за катарската телевизия Ал Джазира турският министър на отбраната Хулуси Акар, предаде ТАСС и БТА.</p>
      <p>"Вярвам, че в близките дни съвместните руско-турски патрули ще бъдат още по-успешни и полезни. Ние продължаваме да полагаме усилия за установяване на пълен режим на прекратяване на огъня, за да могат хората в региона да се върнат към нормалния и спокоен живот. Във връзка с това ние извършваме необходимата координация с Русия в определени райони на Сирия. Освен турско-руските патрули се водят и преговори за създаване на няколко наблюдателни пункта, в близките дни ще имаме по-определена информация по този въпрос", каза Акар.</p>
      <p>На 9 октомври Турция предприе операция "Извор на мира" в Североизточна Сирия срещу сирийските кюрдски Сили за защита на народа /СЗН/, разглеждани от Анкара като терористична организация, свързана с нелегалната Кюрдска работническа партия /ПКК/. По-късно Анкара преустанови военната операция, след като сключи две отделни споразумения с Вашингтон и с Москва, предвиждащи изтегляне на СЗН от повечето от техните позиции в пограничния район.</p>
      <p>Операцията даде възможност на Анкара да установи контрол над ивица в близост до границата си с дължина 120 километра и дълбочина от трийсетина километра между градовете Тал Абияд и Рас ал Айн. Съвместните руско-турски патрули се осъществяват съгласно меморандума от Сочи, договорен от президентите на Турция и Русия на 22 октомври.</p>
    </article>
  </body>
</html>