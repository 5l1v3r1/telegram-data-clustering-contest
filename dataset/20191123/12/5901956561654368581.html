<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/resi-nas-le-bojevitost-na-meji-konflikta-252667"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="Reši nas le bojevitost na meji konflikta"/>
    <meta property="og:description" content="Matjaž Kek po vrnitvi s Poljske in nekaj prespanih nočeh razmišlja podobno kot v Varšavi. V pogovoru nam je zaupal, da išče alternativne rešitve, s katerimi bi naslednje leto dvignil raven igre..."/>
  </head>
  <body>
    <article>
      <h1>Reši nas le bojevitost na meji konflikta</h1>
      <h2>Matjaž Kek meri na štiri prijateljske tekme v letu 2020. Nogometni selektor ogret za sistem igre s tremi branilci.</h2>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author">Jernej Suhadolnik</a></address>
      <p><b>Matjaž Kek</b> po vrnitvi s Poljske in nekaj prespanih nočeh razmišlja podobno kot v Varšavi. V pogovoru nam je zaupal, da išče alternativne rešitve, s katerimi bi naslednje leto dvignil raven igre reprezentance, ki je končala boj za euro 2020 na četrtem mestu skupine G.<br/><br/>»Povzetke zadnjih tekem sem si ogledoval že med nočnim poletom iz Varšave proti Ljubljani. Saj ne gre zgolj za to, analize smo opravljali že prej – tako uspešnih kot neuspešnih tekem. Dejstvo je, da lahko slovenska reprezentanca deluje le na en način. V ekipi nimamo <b>Milivoja Novakovića</b> in <b>Kevina Kampla </b>kot pred nekaj leti, zato nas lahko reši le maksimalna bojevitost na meji rumenega kartona. Ne bo nam pomagalo nič drugega, tega pa se bodo morali zavedati tudi fantje,« je ocenil Kek.<br/>Čeprav bodo določili štiri skupine v ligi narodov C šele 3. marca na žrebanju v Amsterdamu, so možni tekmeci Slovenije v tem tekmovanju znani že danes. Slovenija bo kotirala v tretjem bobnu skupaj z Estonijo, Litvo in Luksemburgom, kar pomeni – ob dejstvu, da bo Latvija igrala v ligi D –, da bodo slovenski navijači prikrajšani za priljubljena prizorišča ob Baltskem zalivu. V bobnu 1 so Grčija, Albanija, Črna gora in Gruzija, v bobnu 2 Severna Makedonija, Kosovo, Belorusija in Ciper ter v najnižje rangiranem bobnu 4 reprezentance Armenije, Azerbajdžana, Kazahstana in Moldavije.<br/><br/>»V naslednjem letu nas čaka veliko pomembnih izzivov, najprej marčevski in junijski termin Fife, v katerem se želim pomeriti s štirimi močnimi tekmeci, saj lahko le ti pokažejo morebitne pomanjkljivosti. Če bi bilo možno, bi igral prijateljski tekmi čim pozneje v tednu zbora kot denimo ta mesec, ko je šlo za soboto in torek. Tako lahko opraviš dovolj kakovostnih treningov in hkrati preizkusiš več reprezentantov,« pravi Kek, ki bo odkrito meril na prvo mesto tudi v skupini jesenske Uefine lige narodov.<br/>Mariborčan je napovedal več konkretnih potez. »Morda bomo proti močnejšim reprezentancam igrali s tremi branilci v liniji, saj izgubljamo preveč dvobojev ena na ena. Ob tem bom poskušal že v marčevskih tekmah dodatno razširiti nabor kandidatov za reprezentanco. Že letošnji marec je napovedal težave, s katerimi smo se soočali tudi septembra in oktobra,« je dodal Kek in pojasnil: »Gre za to, da smo opazno slabše igrali večino drugih tekem v slehernem mesecu, ker nekateri pač niso pripravljeni za dve tekmi v treh dneh. Tako je bilo marca z Makedonci, septembra z Izraelci in oktobra z Avstrijo.«</p>
    </article>
  </body>
</html>