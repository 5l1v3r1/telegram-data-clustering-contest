<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/adana-kuyumcuda-altinlari-verdigi-esini-emniyette-12648037-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-23T12:35:25+00:00"/>
    <meta property="og:title" content="Amacına ulaşamadan yakalanan hırsız, üç gün önce evlendiği eşini tanımadı"/>
    <meta property="og:description" content="Adana'da 3 gün önce evlendiği eşiyle kuyumcudan 65 bin liralık hırsızlık yapmaya çalışan Kemal A., emniyetteki ifadesinde 'Ben o kadını tanımıyorum' dedi."/>
  </head>
  <body>
    <article>
      <h1>Amacına ulaşamadan yakalanan hırsız, üç gün önce evlendiği eşini tanımadı</h1>
      <address>
        <time datetime="2019-11-23T12:35:25+00:00">23 Nov 2019, 12:35</time>
      </address>
      <p><a href="https://www.haberler.com/adana/"><b>Adana</b></a>'da, kuyumcu dükkanından aldığı 65 bin lira değerindeki 7 altın bileziği 3 gün önce evlendiği eşine vererek, çalmaya çalışan Kemal A., (30) yakalanınca eşini tanımadı. Kemal A. ile bilezikleri eşinin kendisine 'mihr' parası olarak verdiğini öne süren Hale Nur A. (21), gözaltına alındı.</p>
      <h3>"O ZAMAN ALTINLARI NEDEN KADINA VERDİN?"</h3>
      <p><a href="https://www.haberler.com/cukurova/"><b>Çukurova</b></a> İlçesi Şehitler Bulvarı üzerinde bulunan bir kuyumcuya gelen Kemal A., iddiaya göre satın almak için 7 burma bilezik siparişi verdi. Yaklaşık bir saat sonra geri geleceğini söyleyip, dükkandan çıktı. Daha sonra geldiği kuyumcuda Kemal A., eline aldığı bilezikleri, arkasından içeri giren eşi Hale Nur A.'ya verdi. Hale Nur A., altınları alıp, kuyumcudan ayrıldı. Bir süre altın küpelere bakan Kemal A., bilezikleri almaktan vazgeçtiğini söyledi. Kuyumcu da "O zaman altınları neden kadına verdin?" diye sordu. Kemal A.'nın yanıtı ise Ben o kadını tanımıyorum, sen altınları ver dedin, ben de verdim oldu. Bunun üzerine, iş yeri çalışanları polisi aradı.</p>
      <figure>
        <img src="https://foto.haberler.com/haber/2019/11/23/amacina-ulasamadan-yakalanan-hirsiz-uc-gun-once-12648037_2113_m.jpg"/>
      </figure>
      <h3>EŞİNİ TANIMADIĞINI ÖNE SÜRDÜ</h3>
      <p>Kuyumcu dükkanına gelen polis ekipleri, Kemal A.'yı gözaltına aldı. Hale Nur A. da altınlarla birlikte yakalandı. Hale Nur A.'yı tanımadığını öne süren Kemal A.'nın, kadınla 3 gün önce evlendiği ortaya çıktı. 'Karşılıksız çek verme', 'Konut dokunulmazlığının ihlali', 'Uyuşturucu', 'Polise direnme' suçlarından sabıkalı olduğu belirlenen Kemal A., poliste susma hakkını kullanarak, ifade vermedi.</p>
      <h3>'MİHR' OLARAK VERMİŞ</h3>
      <p>Hale Nur A. ise, Üç gün önce evlendik, bana bu altınların 'mihr' (İslam dininde kadına verilmesi taahhüt edilen para) parası olduğunu söyleyerek, verdi dedi. Altınlar kuyumcuya teslim edilirken, çift adliyeye sevk edildi.</p>
      <figure>
        <img src="https://foto.haberler.com/haber/2019/11/23/amacina-ulasamadan-yakalanan-hirsiz-uc-gun-once-12648037_9724_o.jpg"/>
      </figure>
      <p>Kaynak: DHA<br/>Haber Videosu: <a href="https://www.haberler.com/video/adana-kuyumcuda-altinlari-verdigi-esini-emniyette-12648037-videosu/">Amacına ulaşamadan yakalanan hırsız, üç gün önce evlendiği eşini tanımadı</a></p>
    </article>
  </body>
</html>