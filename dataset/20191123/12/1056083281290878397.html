<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200935/%D9%87%D9%85%DA%A9%D8%A7%D8%B1%DB%8C-%D9%87%D8%A7%DB%8C-%D8%AC%D9%87%D8%A7%D8%AF%D8%AF%D8%A7%D9%86%D8%B4%DA%AF%D8%A7%D9%87%DB%8C-%D9%88-%D8%B4%D8%B1%DA%A9%D8%AA-%D8%A2%D8%A8-%D9%85%D9%86%D8%B7%D9%82%D9%87-%D8%A7%DB%8C-%D8%A7%D8%B1%D8%AF%D8%A8%DB%8C%D9%84-%DA%AF%D8%B3%D8%AA%D8%B1%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:24:59+00:00"/>
    <meta property="og:title" content="همکاری‌های جهاددانشگاهی و شرکت آب منطقه‌ای اردبیل گسترش می‌یابد"/>
    <meta property="og:description" content="ایسنا/اردبیل  رئیس جهاددانشگاهی استان اردبیل گفت: جهاددانشگاهی برای انجام وظایف و اجرای هر چه بهتر ماموریت‌های محوله از سوی استان تلاش می‌کند."/>
  </head>
  <body>
    <article>
      <h6 class="kicker">رئیس جهاددانشگاهی استان اردبیل:</h6>
      <h1>همکاری‌های جهاددانشگاهی و شرکت آب منطقه‌ای اردبیل گسترش می‌یابد</h1>
      <address><time datetime="2019-11-23T12:24:59+00:00">23 Nov 2019, 12:24</time> by <a rel="author">سمیه درازی</a></address>
      <p>ایسنا/اردبیل  رئیس جهاددانشگاهی استان اردبیل گفت: جهاددانشگاهی برای انجام وظایف و اجرای هر چه بهتر ماموریت‌های محوله از سوی استان تلاش می‌کند.</p>
      <p>مهران اوچی اردبیلی امروز در دیدار با مدیرعامل شرکت آب منطقه‌ای اردبیل اظهار کرد: جهاددانشگاهی با استفاده از ظرفیت‌های خود در حوزه‌های مختلف علمی، آموزشی، پژوهشی و فرهنگی در راستای رفع نیازها و توسعه استان گام برمی‌دارد.</p>
      <p>وی به واگذاری چندین طرح مطالعاتی و پژوهشی از سوی شرکت آب منطقه‌ای اردبیل به جهاددانشگاهی اشاره و اظهار کرد: انجام طرح‌های مطالعاتی از جمله تعیین سموم شیمیایی و ترکیبات فلزات سنگین در آب اردبیل و تدوین دستورالعمل مدیریت و بهرهبرداری از آب‌های گرم و معدنی سرعین با هدف ایجاد عدالت در توزیع آب‌های زیرزمینی از سوی این شرکت به این نهاد واگذار شده است.</p>
      <p>رئیس جهاددانشگاهی استان اردبیل با بیان اینکه سال گذشته این نهاد با همکاری آب منطقه‌ای و اداره کل آموزش و پرورش استان، طرح ملی دانش آموزی نجات آب(داناب) را به منظور مدیریت مصرف بهینه، در مدارس  استان اجرایی کرد، یادآورشد: واگذاری چنین طرح‌هایی به جهاددانشگاهی، اعتماد شرکت آب منطقه‌ای اردبیل به این نهاد را نشان می‌دهد.</p>
      <p>اوچی اردبیلی ضمن اعلام آمادگی جهاددانشگاهی برای همکاری با شرکت آب منطقه‌ای اردبیل تصریح کرد: در حال حاضر خبرگزاری‌های دانشجویان ایران(ایسنا) منطقه اردبیل و بین‌المللی قرآن(ایکنا) دفتر اردبیل به عنوان دو رسانه جهاددانشگاهی، آماده انعکاس فعالیت‌‌های شرکت آب منطقه‌ای اردبیل و سایر دستگاه‌های اجرایی استان است.</p>
      <p>در این دیدار مدیرعامل شرکت آب منطقه‌ای اردبیل، جهاددانشگاهی را نهادی علمی و پژوهشی مؤثر در کشور عنوان و خاطرنشان کرد: با توجه به برنامه‌های جهاددانشگاهی استان اردبیل برای رفع مشکلات پیش ‌روی استان، به یقین این نهاد در مسیر پیشرفت و توسعه استان تأثیرگذار خواهد بود.</p>
      <p>به گزارش ایسنا، عباس جنگی مرنی ادامه داد: جهاددانشگاهی اردبیل نهادی فرهیخته است که با اهداف و سبقه‌ای که در انجام مأموریت‌های استانی دارد مورد اعتماد مسئولان است و در رفع مشکلات استان گام‌های اثربخشی بردارد.</p>
      <p>وی یادآور شد: با توجه به ظرفیت‌های خوب جهاددانشگاهی استان، امیدواریم شاهد گسترش همکاری‌های فیمابین این نهاد و شرکت آب منطقه ای اردبیل باشیم.</p>
      <p>انتهای پیام</p>
    </article>
  </body>
</html>