<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/ook-in-rotterdam-geruchten-over-plunderingen-jongeren-met-bivakmutsen-en-messen-opgepakt-bij-jd-sports-filiaal~aa62709d/"/>
    <meta property="og:site_name" content="HLN"/>
    <meta property="article:published_time" content="2019-11-23T12:34:00+00:00"/>
    <meta property="og:title" content="Ook in Rotterdam geruchten over plunderingen, jongeren met bivakmutsen en messen opgepakt bij JD Sports-filiaal"/>
    <meta property="og:description" content="De Nederlandse politie heeft gisteravond zeven jongeren tussen 11 en 22 jaar aangehouden die met messen en bivakmutsen rondhingen bij een filiaal van JD Sports op de Lijnbaan in Rotterdam. De polit..."/>
  </head>
  <body>
    <article>
      <h1>Ook in Rotterdam geruchten over plunderingen, jongeren met bivakmutsen en messen opgepakt bij JD Sports-filiaal</h1>
      <address><time datetime="2019-11-23T12:34:00+00:00">23 Nov 2019, 12:34</time> by <a rel="author">Redactie</a></address>
      <p>
        <b>De Nederlandse politie heeft gisteravond zeven jongeren tussen 11 en 22 jaar aangehouden die met messen en bivakmutsen rondhingen bij een filiaal van JD Sports op de Lijnbaan in Rotterdam. De politie was alert na signalen van plunderingen. Eén jongeman trok een mes toen hij werd aangesproken door een agent in burger.</b>
      </p>
      <p>De politie was met veel manschappen aanwezig in de Rotterdamse binnenstad, vanwege de dreiging van plunderingen. Agenten en handhavers stonden op scherp en fouilleerden preventief ruim 70 mensen in de stad.</p>
      <related>
        <h4>Lees ook</h4>
        <a href="https://www.hln.be/in-de-buurt/antwerpen/-ouders-eisen-uitleg-over-arrestatie-van-14-jarige-op-de-meir-vijf-uur-zonder-nieuws~a84d0825/"/>
      </related>
      <p>In totaal werden zeven jongeren aangehouden in de leeftijd van 11 tot 22 jaar. Drie van hen hadden een mes op zak. Ook kwamen er nog bivakmutsen tevoorschijn. Twee jongeren konden geen identiteitsbewijs laten zien en twee anderen voldeden niet aan een bevel of vordering van de agenten.<br/><br/>De 22-jarige aangehouden jongen gooide een fles op straat. Toen een agent in burger hem hierop aansprak trok de jongen een mes. Dat had hij beter niet kunnen doen, want met hulp van een andere agent werd hij meteen tegen de grond gewerkt. Ook hij zit vast op het politiebureau.</p>
      <h3>Plunderplannen</h3>
      <p>Eerder op de dag pakte de politie een 15-jarige jongen op in het onderzoek naar de plunderplannen bij de Bijenkorf en JD Sports in Rotterdam. Hij wordt verdacht van opruiing.</p>
      <p>De Rotterdamse politie had al eerder signalen doorgekregen dat er plannen waren om het warenhuis de Bijenkorf te bestormen. Vorige week vrijdag werden er elf aanhoudingen verricht, maar de dag daarvoor was er ook al veel politie op de been rondom het winkelcentrum. Ook in Antwerpen werden toen jongeren <u><a href="https://www.hln.be/in-de-buurt/antwerpen/-we-waren-volledig-in-paniek-verontwaardiging-na-arrestaties-minderjarigen-in-antwerpen-politie-spreekt-tegen~a952c4d3/">opgepakt na geruchten over plunderingen op de Meir</a></u>.</p>
      <p>Afgelopen weken waren er meerdere plunderingen bij JD Sports, onder meer op de locaties in Brussel en Amsterdam. Dat gebeurde nadat een medewerker van de winkel in Luik racistische uitlatingen zou hebben gedaan.</p>
      <figure>
        <iframe data-src="https://twitter.com/Politie_Rdam/status/1197994723698520065" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ook in België werden enkele filialen geplunderd. Bekijk het hier:</h3>
    </article>
  </body>
</html>