<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/23/news/papa_francesco_tokyo_disarmo_nucleare_hong_kong-241709316/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T12:28:00+00:00"/>
    <meta property="og:title" content="Francesco a Tokyo: annuncia appello per disarmo nucleare e non parla della crisi di Hong Kong"/>
    <meta property="og:description" content="L’arrivo in Giappone dopo i due giorni e mezzo in Thailandia a Bangkok: “Felice di essere qui, lo sognavo da giovane”"/>
  </head>
  <body>
    <article>
      <h1>Francesco a Tokyo: annuncia appello per disarmo nucleare e non parla della crisi di Hong Kong</h1>
      <h2>L’arrivo in Giappone dopo i due giorni e mezzo in Thailandia a Bangkok: “Felice di essere qui, lo sognavo da giovane”</h2>
      <address><time datetime="2019-11-23T12:28:00+00:00">23 Nov 2019, 12:28</time> by <a rel="author">PAOLO RODARI</a></address>
      <p>TOKYO - “Prego che Dio Onnipotente possa garantirvi benessere e pace”. Così <b>Francesco</b> a <b>Carrie Lam</b>, capo dell’amministrazione di Hong Kong, in un telegramma inviato poche ore fa al momento del sorvolo del Paese nella tratta che porta il pontefice da Bangkok a Tokyo. Come prevedibile, il Papa non concede alcun riferimento esplicito alla crisi in corso. I rapporti con la Cina, del resto, sono delicati e la sensazione è che in questo momento la Santa Sede non si voglia esporre. Telegrammi da parte del vescovo di Roma sono giunti anche a <b>Xi Jinping</b>, presidente della Cina e <b>Tsai Ing-Wen</b>, presidente di Taiwan. “Abbondanti benedizioni di pace e gioia”, è il semplice augurio rivolto al capo di stato della Cina. “Invoco abbondanti benedizioni divine di pace”, è il breve testo per Taiwan.<br/><br/>Il viaggio del Papa in Giappone, ultima tappa dopo i due giorni e mezzo a Bangkok, è incentrato principalmente sul tema disarmo nucleare e sui rischi per la pace. “Presto visiterò Nagasaki e Hiroshima – dice Francesco incontrando i vescovi nella nunziatura di Tokyo pochi minuti dopo il suo arrivo –, dove pregherò per le vittime del catastrofico bombardamento di queste due città e mi farò eco dei vostri appelli profetici al disarmo nucleare”. Il Papa dice di voler “incontrare coloro che ancora patiscono le ferite di quel tragico episodio della storia umana; come pure le vittime del ‘triplice disastro’. La loro prolungata sofferenza è un eloquente avvertimento al nostro dovere umano e cristiano di aiutare quanti soffrono nel corpo e nello spirito e di offrire a tutti il messaggio evangelico di speranza, guarigione e riconciliazione. Il male non fa preferenze di persone e non si informa sulle appartenenze; semplicemente irrompe con la sua forza distruttiva, come è accaduto anche di recente con il devastante tifone che ha causato tante vittime e danni materiali”.<br/><br/>Bergoglio racconta che da giovane prete desiderava partire missionario per il Giappone. Una malattia lo costrinse a desistere: “Non so se lo sapete – racconta –, ma fin da giovane ho provato simpatia e affetto per queste terre. Sono passati molti anni da quell’impulso missionario, la cui realizzazione si è fatta attendere. Oggi il Signore mi offre l’opportunità di essere tra voi come pellegrino missionario sulle orme di grandi testimoni della fede”.<br/><br/>San Francesco Saverio arrivò in Giappone 470 anni fa, fu l’inizio “della diffusione del cristianesimo in questa terra”. Poi tanti fatti, le vicende dei martiri San Paolo Miki e i suoi compagni e il beato Justo Takayama Ukon, “che in mezzo a tante prove ha dato testimonianza fino alla morte”.  Ma ci sono stati anche i “cristiani nascosti” della regione di Nagasaki, “che hanno conservato la fede per generazioni grazie al battesimo, alla preghiera e alla catechesi”. “Autentiche Chiese domestiche – dice il Papa – che risplendevano in questa terra, forse senza saperlo, come specchi della Famiglia di Nazaret”.<br/><br/>Il viaggio di Jorge Mario Bergoglio è contrassegnato dal motto “Proteggere ogni vita”. La missione in queste terre, del resto, “è stata caratterizzata da una forte ricerca di inculturazione e dialogo, che ha permesso il formarsi di nuove modalità indipendenti da quelle sviluppate in Europa”. Per il Papa proteggere ogni vita e annunciare il Vangelo “non sono due cose separate né contrapposte: si richiamano e si esigono a vicenda”. <br/><br/>La vita dei cittadini giapponesi, come dei cattolici presenti, è segnata da diversi flagelli che la minacciano. Ci sono persone “segnate, per vari motivi, dalla solitudine, dalla disperazione e dall’isolamento”. In una città società iper organizzate e tecnologica, mancano spesso i rapporti umani tanto che i vortici della disperazione risucchiano sempre più persone. Dice il Papa: “L’aumento del numero di suicidi nelle vostre città, così come il bullismo (ijime) e varie forme di auto-esigenza, stanno creando nuovi tipi di alienazione e disorientamento spirituale”. Tutto ciò colpisce soprattutto i giovani, per questo il Papa chiede di “prestare particolare attenzione a loro e ai loro bisogni, a cercare di creare spazi in cui la cultura dell’efficienza, della prestazione e del successo possa aprirsi alla cultura di un amore gratuito e altruista, capace di offrire a tutti, e non solo a quelli ‘arrivati’, possibilità di una vita felice e riuscita”. <br/><br/>I vescovi salutano il Papa per voce di monsignor <b>Joseph Mitsuaki Takami</b>, arcivescovo di Nagasaki e presidente della Conferenza episcopale del Paese. È lui a tornare sul tema dei disastri nucleari: ““Il Giappone – dice – si sforza di costruire la pace con i suoi vicini. Il Giappone, l’unico paese in cui nella guerra sono state sganciate le bombe atomiche, chiede (invoca) che tale disastro non si ripeta mai più. Desideriamo che Lei faccia appello al mondo intero affinché l’umanità faccia a meno delle armi atomiche”.</p>
      <related>
        <h4>Articoli correlati</h4>
        <a href="https://www.repubblica.it/economia/2019/11/18/news/borsa_18_novembre_2019-241310566/?ref=drac-3"/>
      </related>
    </article>
  </body>
</html>