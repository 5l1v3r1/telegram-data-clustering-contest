<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/novini/261/a/nai-golemite-mitove-za-sledvashtiia-miliard-internet-potrebiteli-293422/"/>
    <meta property="og:site_name" content="Investor.bg"/>
    <meta property="article:published_time" content="2019-11-23T12:10:00+00:00"/>
    <meta property="og:title" content="Най-големите митове за следващия милиард интернет потребители"/>
    <meta property="og:description" content="До голяма степен хората от най-бедните точки на света използват интернет по начина, по който и останалите, но това не оправдава очакванията"/>
  </head>
  <body>
    <article>
      <h1>Най-големите митове за следващия милиард интернет потребители</h1>
      <h2>До голяма степен хората от най-бедните точки на света използват интернет по начина, по който и останалите, но това не оправдава очакванията</h2>
      <address><time datetime="2019-11-23T12:10:00+00:00">23 Nov 2019, 12:10</time> by <a rel="author">Елена Кирилова</a></address>
      <p>Кенийски фермер стои гордо и наблюдава своите посеви, докато говори по мобилния си телефон. Група жени от Бангладеш се струпват около телефон, за да получат някаква здравна информация. Деца в беден индийски квартал изглеждат погълнати от приложение за образователни игри.</p>
      <p>Това са някои от обичайните картини, които медиите използват, за да представят начина, по който мобилните технологии променят живота на хората в развиващите се страни. Тежестта на хроничната бедност изглежда става по-малка с намесата на мобилния телефон.</p>
      <p>Тези изображения се срещат толкова често, че медиите загубиха интерес към тях. Този сляп оптимизъм как мобилните устойства овластяват хората идва от дългогодишното наследство на по-заможните страни, международните корпорации и агенциите за подкрепа на Запад, които “правят добро” чрез технологични иновации, пише в свой анализ Quartz.</p>
      <p>Така например се очаква мобилният телефон да помогне на бедните да се насочат директно към по-добрия живот - най-доброто решение за самопомощ при глобалното неравенство. Бедността е възможност, а недостигът е ресурс, ако вярваме на всичко това.</p>
      <p>Макар че инвестирането в “следващия милиард потребители” се предполага, че започва от алтруистични подбуди преди десетилетия, днес то е ключова бизнес стратегия за технологичните компании. Не е изненада, че само през 2018 г. редица симпозиуми, инициативи, лаборатории и продукти бяха създадени и насочени именно към тези потребители. Начело на всичко това е подразделението на Google Next Billion User (NBU) Market.</p>
      <p>Бедните придобиха нова стойност. Те вече не са просто потребители, а производители на данни в дигиталната икономика. Тъй като данните са “новият петрол” и са разглеждани като ключ за бъдещите иновации, технологичните компании искат да се възползват от това море от данни, което досега е оставало на заден план. Но според Quartz има няколко важни мита за това ново покление потребители, които е важно да знаем.</p>
      <p>
        <b>Мит №1: Следващият милиард потребители е движен от основни нужди</b>
      </p>
      <p>По думите на автора на анализа Пайол Арора потреблението сред младите хора от бедни общности не съвпада напълно с коментираното в технологичните среди. Да, фермерите използват част от мобилните си данни, за да проверяват цените на добива, жените - да научат за опциите за контролиране на раждаемостта, а децата - да научат по няколко думи на английски. Но в по-голямата си част мобилните данни и времето за използване на устройствата са свързани с порнографско съдържание, романтика, чат с приятели и развлечения като музика, филми и игри.</p>
      <p>Шокиращите резултати от проучванията показват, че бедните по света се ангажират със същите неща като по-богатите потребители. Те не се изключително дисциплинирани или продуктивни от гледна точка на ползването на тези ресурси. Те искат това, което и ние - връзки, развлечения и забавления.</p>
      <p>Те отделят непропорционално повече от времето си за почивка. Значителна част от месечния доход се пренасочва към плановете за данни, така че например някое момче да може да си говори с момиче по Facebook. Докато хората от заможните страни харчат около 2% от месечните си средства за данни, в страните с по-ниски доходи делът може да достигне 5%. Това не е изненада.</p>
      <p>Много от тези млади хора живеят в силно консервативни общества, където уредените бракове са нещо обичайно. WhatsApp и Facebook се превръщат в ново поле за романтика. В селските части на Намибия почти 50% от младите хора са без работа. Така развлеченията стават част от опитите на хората да направят живота си малко по-поносим, по-човешки и малко по-интересен. Комуникацията онлайн може да предпази някои от тях и от депресия.</p>
      <p><b>1</b> <a href="https://www.investor.bg/novini/261/a/nai-golemite-mitove-za-sledvashtiia-miliard-internet-potrebiteli-293422/?page=2">2</a> <a href="https://www.investor.bg/novini/261/a/nai-golemite-mitove-za-sledvashtiia-miliard-internet-potrebiteli-293422/?page=2">»</a></p>
      <related>
        <a href="https://www.investor.bg/bloomberg-tv/461/a/samo-dvuposochna-komunikaciia-li-donese-internet-na-obshtestvoto-292573/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/socialni-mreji/454/a/facebook-se-e-syglasila-da-plati-simvolichna-suma-po-sluchaia-s-cambridge-analytica-292245/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/261/a/internet-ikonomikata-na-iugoiztochna-aziia-shte-dostigne-100-mlrd-dolara-prez-2019-g-290510/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/web/456/a/vestager-nujdaem-se-regulaciia-sreshtu-zloupotrebata-s-danni-ot-kompaniite-289321/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/socialni-mreji/454/a/facebook-promenia-politikite-si-davaiki-poveche-prava-na-potrebitelite-287929/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/socialni-mreji/454/a/facebook-postavia-imeto-si-v-instagram-i-whatsapp-286963/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/okolo-700-hil-abonata-sa-s-nelegalna-kabelna-televiziia-v-bylgariia--283986/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/ep-prie-na-pyrvo-chetene-novo-pravilo-za-teroristichnoto-sydyrjanie-v-internet-280821/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/261/a/edva-polovinata-bylgari-syrfirat-bezopasno-v-internet-233496/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>