<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lifestyle.bg/stories/dzhon-griyn-kade-si-alyaska-i-vdahnovenieto-mu-za-romana.html"/>
    <meta property="og:site_name" content="Lifestyle.bg"/>
    <meta property="article:published_time" content="2019-11-23T12:00:00+00:00"/>
    <meta property="og:title" content="Джон Грийн, „Къде си, Аляска?“ и вдъхновението му за романа"/>
    <meta property="og:description" content="Джон Грийн за книгата и сериала „Къде си, Аляска?“, за вдъхновението му и за това как се пишат романи"/>
  </head>
  <body>
    <article>
      <h1>Джон Грийн, „Къде си, Аляска?“ и вдъхновението му за романа</h1>
      <address><time datetime="2019-11-23T12:00:00+00:00">23 Nov 2019, 12:00</time> by <a rel="author" href="https://lifestyle.bg/author/georgi-borisov" target="_blank">Георги Борисов</a></address>
      <p>Джон Грийн е от онези писатели, които нямат нужда от особено представяне, просто защото размахът на успеха им говори достатъчно. В този случай вестник New York Times обявява Грийн за един от най-продаваните автори, а книгите му са преведени на над 55 езика.</p>
      <p>"Вината в нашите звезди" е първата му книга, която през 2014 г. се превръща във филм. Година по-късно същото се случва и с "Хартиени градове". За подобно бъдеще се говори и за "Къде си, Аляска?" - първата написана и издадена книга на Грийн.</p>
      <p>Няколко души на няколко пъти се опитват да осъществят този план, но през годините нещо все се обърква. Накрая продуцентите Джош Шварц и Стефани Савидж измислят как да адаптират книгата. Правят го не като пълнометражен филм, а като сериал, който създават с помощта на стрийминг платформата Hulu. И днес <a href="https://hbogo.bg/serial/kade-si-alyaska">"Къде си, Аляска?"</a> е вече факт.</p>
      <figure>
        <embed-post data-src="https://www.instagram.com/p/B3ztPLDjxVR" data-service="Instagram"/>
      </figure>
      <p>Благодарение на HBO България имахме възможността да поговорим с писателя Джон Грийн. Естествено, попитахме го първо дали сериалът е най-удачният формат за адаптацията на дебютния му роман.</p>
      <p>Първоначално Грийн отговори философски, че всичко зависи от книгата. После обаче бързо излезе от света на абстрактното и влезе в конкретиката.</p>
      <p>"За тази книга това беше правилният начин, защото форматът на сериала дава на своите създатели пространство. Във филмите всеки диалог има няколко задачи - да изгражда образите на героите и в същото време да бута действието напред."</p>
      <p>Осемте серии със сигурност той намира и за по-удачния вариант от двучасовия филм. Казва го и като зрител, "защото мога да опозная героите по-добре, без да е нужно да се бърза, за да се мине през всичко".</p>
      <figure>
        <embed-post data-src="https://www.instagram.com/p/B37nEq-AoW8" data-service="Instagram"/>
      </figure>
      <p>Няколко пъти Джон Грийн е бил на снимачната площадка на "Къде си, Аляска?", и всеки път - много развълнуван. Не се е месил в процеса, защото е наясно, че не знае как се правят филми и сериали. "Единственото нещо, в което аз съм добър (ако изобщо съм добър в нещо), е да седя в мазето си и да пиша истории."</p>
      <figure>
        <embed-post data-src="https://www.instagram.com/p/B4VWIODALWw" data-service="Instagram"/>
      </figure>
      <p>
        <b>Мислите ли, че Кристин Фросeт е най-добрият избор за ролята на Аляска?</b>
      </p>
      <p>Кристин Фросет успя да вникне в сложността на образа на Аляска, както и в това колко болезнено и трудно е да разбираш хората около себе си. Именно тези неща тя вплете и в персонажа на Аляска по много красив начин.</p>
      <p>
        <b>Ако образът на Аляска е вдъхновен от момиче, което сте познавал, важи ли това и за останалите персонажи?</b>
      </p>
      <p>Всъщност е микс. В известен смисъл Аляска е вдъхновена от хората, които съм познавал, но в нея има и много неща от мен самия. Има ги онези самоунищожителни импулси, които тя не може да контролира. Самият аз в гимназията бях такъв. Когато пишех историята, мислех за хората, които съм познавал в гимназията, но и за самия мен. Смятам, че всеки роман е микс от вдъхновение - и от реалния живот, и от въображението на писателя.</p>
      <p>Но животът ми беше много по-различен от романа: понякога бях като Полковника, понякога като Аляска, понякога - като Такуми. Като ученик имах връзки, които бяха важни за мен, но не мисля, че съм имал такава, която да се доближава до тази между Аляска и Майлс.</p>
      <figure>
        <embed-post data-src="https://www.instagram.com/p/BaCsAohA6-B" data-service="Instagram"/>
      </figure>
      <p>
        <b>По какъв начин книгата се различава от сериала?</b>
      </p>
      <p>Не съм я чел от доста време и не я помня дословно (смее се - бел. авт.). Но начините, по които сериалът разгръща историята, са няколко. Докато книгата е написана от перспективата на един герой, игралната ѝ версия разгръща историите и на възрастните, за да разберем малко повече и за тях.</p>
      <p>Когато създавах книгата, пишех от перспективата на 16-годишно дете. Не мисля, че 16-годишните мислят много комплексно за проблемите и предизвикателствата, както правят това възрастните, грижещи се за тях. Повечето тийнейджъри мислят за своя собствен свят, за приятелите си и не чак толкова за възрастните. Сериалът дава повече време именно на тези герои.</p>
      <p>
        <b>В един от влоговете си казвате, че писането на романи не решава проблеми и не лекува рани. Защо смятате така?</b>
      </p>
      <p>Когато бях по-млад, гледах на писането като на вид терапия. Сега създаването на роман е повече начин да се свържа с хората заради нещата, които според мен си заслужават. Надявам се, че те са важни и за другите, без значение дали пиша за психични заболявания, както в "Костенурки до безкрая". А пиша за важни неща, защото искам книгата да съществува не заради мен, а заради хората.</p>
      <figure>
        <embed-post data-src="https://www.instagram.com/p/B2FKj7aAa3o" data-service="Instagram"/>
      </figure>
      <p>
        <b>Какво е вашето "Голямо може би"?</b>
      </p>
      <p>Това е хубав въпрос. Когато писах "Къде си, Аляска?", бях на 26 години. Тогава исках толкова много неща от живота - да се оженя, да имам деца, да живея в Ню Йорк, да имам кариера на писател.</p>
      <p>Много от тези неща се случиха. Много обаче се случиха по-различно от начина, по който си ги представях...</p>
      <p>Днес "Голямото може би"<b>*</b> за мен е да обръщам внимание на красотата. Но това не означава, че игнорирам страданията и мизерията по света. Много важно е сме наясно и с тяхното съществуване.</p>
      <p>А докато сега си говорим за "Голямото може би", гледам старо дърво пред себе си и осъзнавам колко щастлив съм, че имам тази възможност. Мисля, че това е и причината да сме тук - да обръщаме внимание на света около нас.</p>
      <p>
        <b>* </b>
        <i>"Тръгвам да търся Голямото може би" е цитат от Франсоа Рабле, който единият от главните герои в романа - Майлс Халтър, много харесва и използва за свое вдъхновение.</i>
      </p>
      <related>
        <h4>Още по темата</h4>
        <a href="https://lifestyle.bg/art/kade-si-alyaska-dzhon-griyn-i-kakvo-da-ochakvame-ot-seriala.html"/>
        <a href="https://lifestyle.bg/art/kade-si-alyaska-dzhon-griyn-hulu-looking-for-alaska-i-parvi-pogled-kam-seriala.html"/>
        <a href="https://lifestyle.bg/art/igrachi-hbo-dueyn-dzhonsan-i-kakvo-da-ochakvame-ot-petiya-i-posleden-sezon-na-seriala.html"/>
        <a href="https://lifestyle.bg/art/parvi-treylar-na-kade-si-alyaska-looking-for-alaska-po-romana-na-dzhon-griyn.html"/>
        <a href="https://lifestyle.bg/art/igrachi-dueyn-dzhonsan-hbo-i-parvi-treylar-na-peti-sezon-na-seriala.html"/>
        <a href="https://lifestyle.bg/art/zapaden-svyat-i-koga-shte-vidim-tretiya-sezon-na-seriala.html"/>
        <a href="https://lifestyle.bg/art/game-of-thrones-8-hbo-i-parvi-pogled-kam-seriala.html"/>
        <a href="https://lifestyle.bg/stories/priyateli-hbo-max-i-kakvo-se-gotvi-za-ekipa-na-seriala.html"/>
        <a href="https://lifestyle.bg/art/pazitelite-hbo-i-kakvo-da-ochakvame-ot-seriala.html"/>
      </related>
    </article>
  </body>
</html>