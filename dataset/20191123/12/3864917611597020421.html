<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2824068-homcak-pidtverdiv-so-zahopleni-rf-korabli-vidremontuut-i-povernut-na-sluzbu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T12:34:00+00:00"/>
    <meta property="og:title" content="Хомчак підтвердив, що захоплені РФ кораблі відремонтують і повернуть на службу"/>
    <meta property="og:description" content="Те, що російська сторона зробила з кораблями, які захопила під час збройної провокації поблизу Керченської протоки, не має військової логіки, ці кораблі були розграбовані мародерами."/>
  </head>
  <body>
    <article>
      <h1>Хомчак підтвердив, що захоплені РФ кораблі відремонтують і повернуть на службу</h1>
      <h2>Те, що російська сторона зробила з кораблями, які захопила під час збройної провокації поблизу Керченської протоки, не має військової логіки, ці кораблі були розграбовані мародерами.</h2>
      <address>
        <time datetime="2019-11-23T12:34:00+00:00">23 Nov 2019, 12:34</time>
      </address>
      <p>Про це заявив в інтерв’ю кореспонденту Укрінформу в Брюсселі начальник Генерального штабу – Головнокомандувач Збройних сил України генерал-лейтенант Руслан Хомчак, який взяв участь у заходах в рамках засідання Військового комітету ЄС.</p>
      <p>Відповідаючи на запитання щодо стану, в якому українська сторона отримала від росіян кораблі "Бердянськ", "Нікополь" і буксир "Яни Капу", Хомчак підтвердив, що всі повідомлення про їх розграбування не підлягають сумніву.</p>
      <p>«Коли їх (кораблі) забирали, був складений акт, все було описано. Те, що мені доповів командувач <a href="https://www.ukrinform.ua/tag-vms-ukraini">ВМС</a>, - це навіть соромно коментувати. Як військова людина можу зрозуміти, чому Росія зняла з кораблів засоби зв’язку і навігації. Але коли мені говорять, що вони навіть в гальюні унітази познімали – цього я не розумію. Коли мені кажуть, що на "Яни Капу", на буксирі, познімали оці трубопроводи мідні, як кольоровий метал, - я так розумію, що це не військові працювали, це мародери. По-іншому я не можу назвати тих істот, які так вчинили з військовим кораблем», - сказав генерал.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824064-krim-potriben-rosii-abi-panuvati-vze-u-seredzemnomu-mori-homcak.html">Крим потрібен Росії, аби панувати вже у Середземному морі — Хомчак</a>
      </blockquote>
      <p>Він підтвердив, що українська сторона, має намір швидко відремонтувати ці кораблі, і вони продовжать службу в ВМС України.</p>
      <p>Повний текст інтерв’ю з генерал-лейтенантом Хомчаком буде оприлюднений у понеділок, 25 листопада.</p>
    </article>
  </body>
</html>