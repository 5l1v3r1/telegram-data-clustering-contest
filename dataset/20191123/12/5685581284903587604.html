<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/yasar-buyukanit-son-yolculuguna-ugurlaniyor-1286645-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-23T12:39:00+00:00"/>
    <meta property="og:title" content="Yaşar Büyükanıt, son yolculuğuna uğurlandı"/>
    <meta property="og:description" content="Eşi Filiz Büyükanıt’ın hayatını kaybetmesinden 4 gün sonra hayata gözlerini yuman eski Genelkurmay Başkanı Yaşar Büyükanıt, son yolculuğuna uğurlandı."/>
  </head>
  <body>
    <article>
      <h1>Yaşar Büyükanıt, son yolculuğuna uğurlandı</h1>
      <h2>Eşi Filiz Büyükanıt’ın hayatını kaybetmesinden 4 gün sonra hayata gözlerini yuman eski Genelkurmay Başkanı Yaşar Büyükanıt, son yolculuğuna uğurlandı.</h2>
      <address>
        <time datetime="2019-11-23T12:39:00+00:00">23 Nov 2019, 12:39</time>
      </address>
      <p>Eski <a href="http://www.gazetevatan.com/arama/?Keyword=Genelkurmay">Genelkurmay</a> Başkanı Yaşar Büyükanıt, Selimiye Camii'nde düzenlenen cenaze ile son yolculuğuna uğurlandı..</p>
      <p>
        <b>EŞİNDEN 4 GÜN SONRA GÖZLERİNİ YUMMUŞTU</b>
      </p>
      <p>Eski Genelkurmay Başkanı Emekli Orgeneral Yaşar Büyükanıt, geçtiğimiz Perşembe günü tedavi gördüğü hastanede hayatını kaybetmişti. Eşi Filiz Büyükanıt’ın hayatını kaybetmesinden 4 gün sonra hayata gözlerini yuman Büyükanıt için Selimiye Camii'nde cenaze töreni düzenlendi.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/23/--4302224.Jpeg"/>
      </figure>
      <p>
        <b>ÖZ GEÇMİŞİ</b>
      </p>
      <p>Türk Silahlı Kuvvetlerinin 25'inci Genelkurmay Başkanı Emekli Orgeneral Yaşar Büyükanıt, 1940'ta <a href="http://www.gazetevatan.com/arama/?Keyword=%C4%B0stanbul">İstanbul</a>'da doğdu, 1961'de <a href="http://www.gazetevatan.com/arama/?Keyword=Kara%20Harp%20Okulu">Kara Harp Okulu</a>ndan, 1963 yılında Piyade Okulundan mezun oldu. </p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/23/--4302225.Jpeg"/>
      </figure>
      <p>1970 yılına kadar Kara Kuvvetleri Komutanlığına bağlı çeşitli birliklerde Takım ve Bölük Komutanlığı yapan Büyükanıt, 1972'de Kara Harp Akademisini kurmay subay olarak bitirdikten sonra 6. Piyade Tümeninde Harekat Şube Müdürlüğü, Kara Harp Akademisinde öğretim üyeliği, Belçika/Mons'ta <a href="http://www.gazetevatan.com/arama/?Keyword=Avrupa">Avrupa</a> Müttefik Kuvvetler Komutanlığı Yüksek Karargahında (SHAPE) İstihbarat Daire Temel İstihbarat Şubesi Kuvvet ve Sistem Kısım Amirliği, Genelkurmay Personel Daire General-Amiral Şubesinde Kısım Amirliği ve Şube Müdürlüğü, Kuleli Askeri Lisesi Komutanlığı ve <a href="http://www.gazetevatan.com/arama/?Keyword=Cumhurba%C5%9Fkanl%C4%B1%C4%9F%C4%B1">Cumhurbaşkanlığı</a> Muhafız Alay Komutanlığı görevlerini yürüttü. </p>
      <p>1988'de Tuğgeneralliğe terfi eden Büyükanıt, Tuğgeneral rütbesi ile 2. Zırhlı Tugay Komutanlığı ve <a href="http://www.gazetevatan.com/arama/?Keyword=%C4%B0talya">İtalya</a>/Napoli'de <a href="http://www.gazetevatan.com/arama/?Keyword=NATO">NATO</a> Güney Avrupa Müttefik Kuvvetler Komutanlığında (AFSOUTH) İstihbarat Daire Başkanlığı yaptı. 1992 yılında Tümgeneralliğe terfi eden Büyükanıt, Tümgeneral rütbesi ile Genelkurmay Genel Sekreterliği ve Kara Harp Okulu Komutanlığı görevlerinde bulundu.</p>
      <p>Yaşar Büyükanıt, 1996'da Korgeneralliğe terfi ederek, 7. Kolordu Komutanlığı ve Genelkurmay Harekat Başkanlığı görevlerinde bulundu. 2000'de Orgeneralliğe terfi eden Büyükanıt, Orgeneral rütbesi ile Genelkurmay 2. Başkanlığı, 1. <a href="http://www.gazetevatan.com/arama/?Keyword=Ordu">Ordu</a> Komutanlığı ve Kara Kuvvetleri Komutanlığı görevlerinde bulundu. Büyükanıt, 28 Ağustos 2006'da atandığı <a href="http://www.gazetevatan.com/arama/?Keyword=Genelkurmay%20Ba%C5%9Fkanl%C4%B1%C4%9F%C4%B1">Genelkurmay Başkanlığı</a> görevinden 30 Ağustos 2008'de emekliye ayrıldı. </p>
      <p>Orgeneral Büyükanıt, <a href="http://www.gazetevatan.com/arama/?Keyword=TSK">TSK</a> Şeref Madalyası, TSK Üstün Cesaret ve Feragat Madalyası, TSK Üstün Hizmet Madalyası, İtalya Şeref Nişanı, <a href="http://www.gazetevatan.com/arama/?Keyword=ABD">ABD</a> Liyakat Madalyası, <a href="http://www.gazetevatan.com/arama/?Keyword=Pakistan">Pakistan</a> İmtiyaz Nişanı ve <a href="http://www.gazetevatan.com/arama/?Keyword=Kore">Kore</a> Cumhuriyeti Tongil Liyakat Madalyası sahibiydi. </p>
      <p>Yaşar Büyükanıt, bir çocuk babasıydı.</p>
    </article>
  </body>
</html>