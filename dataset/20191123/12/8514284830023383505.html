<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/kultura/az-adventi-nepszokasokat-eleveniti-fel-a-skanzen-ket-hetvegen-2490774"/>
    <meta property="og:site_name" content="hírTV"/>
    <meta property="article:published_time" content="2019-11-23T12:45:00+00:00"/>
    <meta property="og:title" content="Az adventi népszokásokat eleveníti fel a Skanzen két hétvégén"/>
    <meta property="og:description" content="December 7-én és 8-án, valamint 14-én és 15-én betlehemezéssel, mézeskalács- és szaloncukorkészítéssel is várják az érdeklődőket."/>
  </head>
  <body>
    <article>
      <h1>Az adventi népszokásokat eleveníti fel a Skanzen két hétvégén</h1>
      <address><time datetime="2019-11-23T12:45:00+00:00">23 Nov 2019, 12:45</time> by <a rel="author">MTI</a></address>
      <h4>Az adventi népszokásokat eleveníti fel a Skanzen két adventi hétvégén: december 7-én és 8-án, valamint 14-én és 15-én betlehemezés, mézeskalács- és szaloncukorkészítés is várja az érdeklődőket a szentendrei Szabadtéri Néprajzi Múzeumban.</h4>
      <p>Az intézmény szerdai közleménye szerint a mosonmagyaróvári Lajta Néptáncegyütes betlehemezéssel és lucázással készül, a kézműves foglalkozásokon adventi koszorút, kopogtatót, gyapjúbárányt, papírbetlehemet és karácsonyfadíszeket készíthetnek a résztvevők, a tárlatvezetések a falusi karácsonyok hangulatát idézik meg.</p>
      <p>A Skanzen Vigadóban tartott műhelymunkákon egyedi, sajátkezűleg elkészíthető ajándékok megalkotásához nyújtanak segítséget a szakemberek, az érdeklődők madáretetőt, fürdőbombát, nemez nyakéket készíthetnek, de süthetnek ehető ajándékokat és hazavihetik saját készítésű szaloncukrukat.</p>
      <p>A múzeum portáin az ünnepváró szokások felelevenítésére és kézműveskedésre hívják azokat, akik az ünnepre szeretnének hangolódni. A programokat gyapjúangyal- és gyógynövénytea-készítés, gyertyamártás, adventi finomságok kóstoltatása, festés növényekkel, gyógynövényes lekvárok, szörpök készítése és mézeskalácsvásár is színesíti.</p>
      <p>MTI</p>
    </article>
  </body>
</html>