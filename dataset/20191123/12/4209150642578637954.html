<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/zivot-stil/zivot/Bajkovita-ljubav-Veljka-i-Milosave-Umrli-na-isti-dan-nakon-60-godina-braka/570106?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T12:26:04+00:00"/>
    <meta property="og:title" content="Bajkovita ljubav Veljka i Milosave: Umrli na isti dan nakon 60 godina braka"/>
    <meta property="og:description" content="Na šabačkom groblju, od 22. novembra počivaju supružnici Veljko (85) i Milosava (76) Radmanović, a o veličini njihove filmske ljubavi svjedoči i način na koji su napustili ovaj svijet - u istom danu."/>
  </head>
  <body>
    <article>
      <h1>Bajkovita ljubav Veljka i Milosave: Umrli na isti dan nakon 60 godina braka</h1>
      <address><time datetime="2019-11-23T12:26:04+00:00">23 Nov 2019, 12:26</time> by <a rel="author">N.N.</a></address>
      <p>Na šabačkom groblju, od 22. novembra počivaju supružnici Veljko (85) i Milosava (76) Radmanović, a o veličini njihove filmske ljubavi svjedoči i način na koji su napustili ovaj svijet - u istom danu.</p>
      <p>Upokojili su se 21. novembra, baka u 3.30, a deka u 10.30, u svom stanu u gradu na Savi.</p>
      <p>Život ovog bračnog para, kako kažu njihova kćerka Vesna i unuk Nikola Mitrović, obilježila je velika ljubav. Ona "koja se godinama samo rasplamsavala, a nikada nije jenjavala ni za jotu".</p>
      <p>Deka je u Šabac došao iz Plaškog iz Like, a baka je Mačvanka iz Badovinaca.</p>
      <p>"Za šest decenija nikada se nisu posvađali, baš nikada", tvrde njihovi najbliži, ali i vremešne komšije iz centra grada, koje ih poznaju od mladosti.</p>
      <p>Oni dodaju i da se ovaj bračni par nikada nije razdvajao.</p>
      <p>"Nigde nikada nisu išli jedno bez drugoga. Uvek su, nekako, na neobjašnjiv način bili sličnog raspoloženja. Kada je jednom dobro i drugom je, kada ne valja oboje su tužni. Tako je bilo do kraja života, jer ako jedno ode lekaru, ide i drugo. Vodili su idiličan život, fini, otmeni i zanimljivi ljudi, koje je voleo i komšiluk i grad", navode.</p>
      <p>Unuk Nikola kaže da je djed umro sedam sati poslije bake, a da nije ni saznao da je ona izdahnula. Da je, kojim slučajem, čuo da je umrla "istog trenutka bi i njegovo srce stalo".</p>
      <p>I jedno i drugo, kao da su osjećali da im se bliži kraj života. Zajednom im je služeno opelo, zajedno su ispraćeni na vječni počinak, u grobnicu koja će svjedočiti o velikoj ljubavi dvoje ljudi, kojima različitost mentaliteta iz krajeva koju su "unijeli" u brak, ne samo što nije smetala, već im je ljubav i razumijevanje učinilo ljepšom, snažnijom i boljom.</p>
      <p>"Mnogo su nas voleli, u svakoj reči bilo je ljubavi 'za bogove' i za nas, uvek su nas razumeli i nije ni čudo što ih je obožavala i moja unuka Nađa, njihovo milo praunuče", kaže kćerka Vesna.</p>
      <p>"Tri decenije su bili penzioneri. Na život se nikada nisu žalili. Uvek su uspravno hodali ulicama Šapca, grada koji su voleli svim srcem, noseći ljubav za Liku i za Mačvu. Penzionerske dane divno su provodili, tako da im nikada nije bilo dosadno. Očigledno su bili rođeni jedno za drugo", završila je razgovor Vesna.</p>
      <p>
        <a href="http://www.novosti.rs/vesti/naslovna/reportaze/aktuelno.293.html:831823-Ljubav-kakve-nema-ni-u-bajci-Milosava-i-Veljko-umrli-istog-dana-posle-sest-decenija-braka">(Novosti.rs)</a>
      </p>
    </article>
  </body>
</html>