<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_815931527_Lukaku_Kogato_Solskyaer_napravi_tova_znaeh_che_vremeto_mi_v_Yunayted_izticha"/>
    <meta property="og:site_name" content="webcafé"/>
    <meta property="article:published_time" content="2019-11-23T12:36:00+00:00"/>
    <meta property="og:title" content="Лукаку: Когато Солскяер направи това, знаех, че времето ми в Юнайтед изтича"/>
    <meta property="og:description" content="Белгиецът се надява, че ще успее в Интер"/>
  </head>
  <body>
    <article>
      <h1>Лукаку: Когато Солскяер направи това, знаех, че времето ми в Юнайтед изтича</h1>
      <address><time datetime="2019-11-23T12:36:00+00:00">23 Nov 2019, 12:36</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/04/11/unitedbarca3/1170x789.jpg"/>
        <figcaption>Солскяер реши да смени позицията на Лукаку и белгиецът напусна Юнайтед.<cite>Снимка: © Getty Images</cite></figcaption>
      </figure>
      <p>
        <b>Ромелу Лукаку заяви, че не е имал друг шанс, освен да потърси ново предизвикателство в кариерата си, след като мениджърът Оле Гунар Солскяер е сменил позицията му и го е поставил на крилото.</b>
      </p>
      <p>Белгийският нападател премина през лятото в Интер след две противоречиви години в състава на "червените дяволи".</p>
      <p>Той имаше и добри моменти и отбеляза 42 гола в 96 мача за Юнайтед, но като цяло не успя да оправдае големите надежди, които му се възлагаха, когато дойде на "Олд Трафорд" през 2017-а.</p>
      <p>Преди началото на този сезон Оле Гунар даде да се разбере, че Маркъс Рашфорд и Антони Марсиал ще са неговият първи избор за предни позиции и Лукаку реши да напусне.</p>
      <p>Вътрешното убеждение, че трябва да го направи, се е появило, когато Солскяер му е казал, че ще го пуска по крилото.</p>
      <p>"След като научих това, знаех, че времето ми в Юнайтед е изтекло", заяви белгиецът, който си поставя амбициозни цели в Интер.</p>
      <p>"Не ме притеснява това, че съм най-скъпият играч в историята на Интер или за това, че трябва да заместя Икарди, който даде много на клуба. Когато пристигнах, Мауро се държа много добре с мен. Пожелах му всичко най-добро в ПСЖ и се надявам да успее там. Ние сме двама много различни нападатели. Ще бъде хубаво да стана голмайстор на първенството, но не съм от играчите, които казват, че ще постигнат това или онова. Мисля преди всичко за отбора. Най-голямата ми мотивация е да помагам на тима", добави Лукаку.</p>
      <related>
        <a href="https://www.webcafe.bg/sportcafe/futbol-svyat/id_1323183094_Lukaku_e_glupav_li_Vladee_osem_ezika_i_e_bakalavar_po_turizam"/>
      </related>
    </article>
  </body>
</html>