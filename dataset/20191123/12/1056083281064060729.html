<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200931/%D9%85%D9%86%D8%A7%D8%B7%D9%82-%D9%85%D8%AD%D8%B1%D9%88%D9%85-%D9%88-%D9%87%D8%AF%D9%81-%DA%AF%D8%B1%D9%88%D9%87-%D9%87%D8%A7%DB%8C-%D8%AC%D9%87%D8%A7%D8%AF%DB%8C-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T12:18:52+00:00"/>
    <meta property="og:title" content="مناطق محروم و هدف گروه‌های جهادی استان همدان"/>
    <meta property="og:description" content="ایسنا/همدان مسئول سازمان بسیج سازندگی سپاه انصارالحسین(ع) استان همدان کبودراهنگ، رزن و فامنین را از مناطق محروم استان و منطقه هدف گروه های جهادی دانست."/>
  </head>
  <body>
    <article>
      <h1>مناطق محروم و هدف گروه‌های جهادی استان همدان</h1>
      <address><time datetime="2019-11-23T12:18:52+00:00">23 Nov 2019, 12:18</time> by <a rel="author">سمیرا معارفی</a></address>
      <p>ایسنا/همدان مسئول سازمان بسیج سازندگی سپاه انصارالحسین(ع) استان همدان کبودراهنگ، رزن و فامنین را از مناطق محروم استان و منطقه هدف گروه های جهادی دانست.</p>
      <p>سرهنگ علی قراباغی شنبه ۲ آذرماه در جمع خبرنگاران، با بیان اینکه بسیج سازندگی با توجه به حضور جوانان بسیجی در مناطق محروم برای ساماندهی به فرمان مقام معظم رهبری(حفظ الله) در ۱۷ اردیبهشت سال ۱۳۷۹ تأسیس شد، اظهار کرد: ابتدا وظیفه بسیج سازندگی ساماندهی به فعالیت‌های داوطلبانه دانش‌آموزان، دانشجویان و بسیجیانی بود که به صورت جهادی در مناطق محروم حضور یافته و به مردم این مناطق در زمینه‌های عمرانی، بهداشتی، فرهنگی، آموزشی خدمات‌رسانی می‌کردند.</p>
      <p>وی ادامه داد: با ساماندهی این فعالیت‌های داوطلبانه و خیرخواهانه در قالب گروه‌های جهادی، حمایت‌ها و پشتیبانی‌ها از این گروه‌ها نیز افزایش یافت و حمایت و پشتیبانی گروه‌های جهادی را که به مناطق محروم اعزام می‌شوند، از نظر امکانات مورد نیاز برای انجام اینگونه فعالیت‌ها صورت گرفت.</p>
      <p>مسئول سازمان بسیج سازندگی استان همدان با بیان اینکه بسیج سازندگی در طرح‌هایی چون اردوهای جهادی، محرومیت‌زدایی، اقتصاد مقاومتی، طرح کرامت حضور و فعالیت داشته است، خاطرنشان کرد: مجموعه بسیج سازندگی در حوزه محرومیت‌زدایی و خدمت‌رسانی به مردم اقدامات خود را توسط قشرهای مختلفی از بسیج مانند بسیج محلات، بسیج مهندسین، بسیج جامعه پزشکی، بسیج دانشجویی، بسیج دانش آموزی و ... انجام‌ داده است.</p>
      <p>قراباغی خاطرنشان کرد: از ابتدای تشکیل بسیج سازندگی ۱۵۰ هزار جهادگر در قالب ۱۰ هزار و ۱۰۰ گروه جهادی به مناطق محروم و حاشیه شهر استان اعزام شده که خدمات گوناگونی را در زمینه های مختلف از جمله پزشکی درمانی،فرهنگی، توزیع بسته های معیشتی و فعالیت های عمرانی به مردم ارائه داده اند.</p>
      <p>وی با اشاره به اینکه بخش درمانی و پزشکی بسیج جامعه پزشکان در قالب تیم های پزشکی به مناطق محروم اعزام‌شده و مردم این مناطق را به صورت رایگان ویزیت و درمان می‌کنند، افزود: در این بخش خدمات بی شماری در حوزه ویزیت عمومی، ویزیت متخصص، خدمات زنان و زایمان، خدمات دندانپزشکی، خدمات بینایی سنجی و شنوایی سنجی، خدمات مشاوره، روانشناسی و آموزش به مردم ارائه می‌شود.</p>
      <p>مسئول سازمان بسیج سازندگی استان همدان گفت: در حوزه بسیج طلاب نیز که وظیفه ارائه برنامه‌های فرهنگی آموزشی را بر عهده‌دارند، نزدیک به ۷۰۰ گروه از طلاب از ابتدای حرکت های جهادی به مناطق محروم اعزام شده اند.</p>
      <p>قراباغی اضافه کرد: حضور دانش آموزان بسیجی و جهادگر در مدارس برای مرمت مدارس با عنوان «طرح هجرت» یکی از فعالیت های است که با همکاری آموزش و پرورش و گروه های جهادی انجام می‌شود، در این طرح دانش آموزان از آموزش‌های مربوط به مهارت‌های زندگی، فرهنگی و آموزشی و غیره نیز بهره‌مند می‌شوند.</p>
      <p>وی بیان کرد: حوزه بسیج دانشجویی از دیگر اقشاری است که در عرصه سازندگی فعال است. در این بخش نیز نزدیک به ۵۰۰ گروه جهادی دانشجویی از دانشجویان به مناطق محروم اعزام‌شده و در دورترین روستاهای استان به مردم آن مناطق خدمت‌رسانی کرده اند.</p>
      <p>مسئول سازمان بسیج سازندگی استان همدان با اشاره به اعزام گروه های جهادی دانشجویی به مناطق محروم استان خاطرنشان کرد: دانشجویان جهادگر علاوه بر فعالیت های عمرانی مانند ساخت منزل برای نیازمندان، خدمات فرهنگی، آموزشی، درمانی  نیز به مردم محروم آن مناطق ارائه می‌دهند.</p>
      <p>قراباغی اضافه کرد: در بخش بسیج محلات نیز به علت وجود افراد مختلف بامهارت های متنوع، هرساله نزدیک به ۲۰۰ برنامه عمرانی انجام می‌شود که ساخت مسجد، تکمیل و مرمت، خانه عالم، پل، ساخت منزل برای محرومان از این قبیل فعالیت‌ها به شمار می‌آید.</p>
      <p>وی درباره دیگر فعالیت های جهادگران در مناطق محروم گفت: همه گروه‌های جهادی در بخش اشتغال‌زایی و آموزش مهارت‌های مربوط به اشتغال نیز فعال هستند به‌گونه‌ای که هر سال نزدیک به ۲۰۰ پروژه عمرانی را انجام می‌دهند که اعتبارات این پروژه‌ها بخشی از سوی دستگاه‌های دولتی مربوطه، بخشی از سوی سپاه و بخشی نیز از سوی خیران و کمک‌های مردمی تأمین می‌شود.</p>
      <p>مسئول سازمان بسیج سازندگی استان همدان افزود: در این عرصه هرساله ستاد پشتیبانی اردوهای جهادی در فرمانداری‌ها تشکیل می‌شود به همین علت نیز همدان در بخش اردوهای جهادی در سطح کشور جز استان‌های برتر به شمار می‌آید.</p>
      <p>قراباغی با اشاره به جغرافیای هدف گروه های جهادی اظهار کرد: در بخش بسیج سازندگی و گروه‌های جهادی قرار است از این به بعد هر گروه سه تا پنج سال در یک منطقه مستقر باشند و به‌نوعی پس از رفع نیازهای آن منطقه، به منطقه دیگر منتقل شوند، در اصل با این کار در مناطق محروم با فعال کردن جوانان آن منطقه، کار را به دست  خود آن‌ها می‌سپاریم.</p>
      <p>وی کبودراهنگ، رزن و فامنین را از مناطق محروم استان و منطقه هدف گروه های جهادی دانست و اعلام کرد: بقیه شهرستان‌های استان نیز مانند اسدآباد، نهاوند و ملایر بخشی از آن‌ها جزء مناطق محروم است.</p>
      <p>مسئول بسیج سازندگی سپاه انصارالحسین(ع) استان همدان با اشاره به برنامه های بسیج سازندگی در عرصه اقتصاد مقاومتی تصریح کرد: بسیج سازندگی در بخش اقتصاد مقاومتی نیز فعالیت‌های خوبی را از سال ۹۱-۹۲ آغاز کرده و در راستای این امر از واحدهای کوچک تولیدی و مشاغل خانگی حمایت می‌شود که این مهم نیز از جمله بندهای اقتصاد مقاومتی است.</p>
      <p>قراباغی گفت: برای برای تحقق این موضوع تسهیلاتی را تعریف کرده و پس از شناسایی متقاضیان، توانمندسازی و ارزیابی آن‌ها، به متقاضیان واجدالشرایط آموزش داده و این  تسهیلات را در اختیار آنها قرار داده و همچنین در بخش بازاریابی و فروش محصولات نیز آن‌ها را کمک می‌کنیم.</p>
      <p>وی با بیان اینکه طی دو سال گذشته نیز به طرح‌های خود بخش صنایع تبدیلی نیز اضافه شده چرا که این موضوع از نیازهای منطقه بوده و ارزش افزوده خوبی نیز داشته است، خاطرنشان کرد: با توجه به سیاست سازمان بسیج سازندگی که ایجاد قطب در شهرستان های مختلف است، در این زمینه در استان همدان در هر شهرستان یک قطب تولید معرفی شده و تسهیلات بسیج سازندگی در راستای همان قطب پرداخت می شود.</p>
      <p>قراباغی اضافه کرد: برای این بخش نیازهای هر شهرستان و ظرفیت‌های موجود در منطقه مانند کشمش، مبل منبت ملایر، گردو، مبل منبت تویسرکان، میوه خشک اسدآباد، سفال، شوریجات و ترشیجات لالجین و پوشاک کبودراهنگ شناسایی شده است.</p>
      <p>مسئول سازمان بسیج سازندگی استان همدان درباره میزان تسهیلات ارائه شده گفت: از ابتدای فعالیت بسیج سازندگی در حوزه اقتصاد مقاومتی نزدیک به ۶۱ میلیارد تومان تسهیلات به متقاضیان پرداخت شده که منجر به راه اندازی ۴۴۹۲ کارگاه و شاغل شدن ۸۳۸۴ نفر در این مدت شده است.</p>
      <p>قراباغی ادامه داد: در اصل ما در عرصه اقتصاد مقاومتی راه توانمند کردن خانواده‌ها را پیدا کرده‌ایم و اگر تسهیلات بیشتری داشته باشیم می‌توانیم افراد بیشتری را تحت پوشش کمک‌های خود قرار دهیم.</p>
      <p>وی با اشاره به فعالیت های بسیج سازندگی در حوزه عمرانی خاطرنشان کرد: ساخت سالن‌های ورزشی، مسجد، پل و یا ساماندهی گلزارهای شهدا، آبرسانی به روستاها، ساخت اردوگاه صیانت و درمان و ...  از جمله اقدامات ما در عرصه عمرانی است که با همکاری گروه های جهادی در مناطق مختلف استان همدان انجام گرفته است.</p>
      <p>مسئول بسیج سازندگی استان همدان با بیان اینکه در مدت فعالیت بسیج سازندگی نزدیک به ۷۰۴۸ پروژه کوچک و بزرگ عمرانی در سطح استان انجام گرفته است، گفت: کمک به زلزله‌زدگان اهر و کرمانشاه از دیگر اقدامات بسیج سازندگی استان بوده که در این حوزه اقدام به توزیع چادر، پتو، وسایل گرمایشی، پلاستیک، البسه، موادغذایی، کانکس های مسکونی و سرویس بهداشتی شده است.</p>
      <p>وی با اشاره به اینکه ساخت ۵۰ باب واحد مسکونی برای زلزله زدگان اهر و کرمانشاه از دیگر اقداماتی بود که در مناطق زلزله زده توسط بسیج سازندگی استان همدان صورت گرفته است، یادآور شد: از دیگر فعالیت های ما توزیع بسته های حمایتی و معیشتی در مناطق محروم است که در این بخش  اقدام به توزیع ۴۰ هزار و ۲۶۸ بسته آموزشی و فرهنگی و لوازم التحریر، ۱۰ هزار و ۷۳۷ بسته بهداشتی، ۲۰۰ هزار بسته معیشتی و غذایی و ۵۰۰ سری جهیزیه کرده ایم.</p>
      <p>قراباغی با اشاره به تخریب ۱۷ هزار و ۴۰۰ واحد در بارندگی ابتدای سالجاری در استان همدان گفت: در این زمینه با اقداماتی که صورت گرفت، بسیج سازندگی مسئولیت ساخت و مرمت ۵۰۰ واحد مسکونی خانواده های نیازمند را که در بارندگی سرپناه خود را از دست داده بودند، برعهده گرفت.</p>
      <p>وی با بیان اینکه جهادگران استان همدان در مناطق سیل زده گلستان، خوزستان، لرستان حضور داشته و به خدمت رسانی پرداخته اند، اظهار کرد: بازگشایی تالاب گمیشان، لایروبی معابر لرستان، توزیع ۱۳ هزار و ۸۵۰ بسته غذایی، البسه، اقلام بهداشتی و درمانی و همچنین ویزیت رایگان مردم مناطق سیل زده از جمله مهمترین اقداماتی بوده که توسط جهادگران استان همدان در مناطق سیل زده به مردم ارائه شده است.</p>
      <p>انتهای پیام</p>
    </article>
  </body>
</html>