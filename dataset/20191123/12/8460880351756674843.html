<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/nemzetkozi-sport/legyozte-a-hazigazdakat-a-noi-kezivalogatott-2139381/"/>
    <meta property="og:site_name" content="BAMA"/>
    <meta property="article:published_time" content="2019-11-23T12:30:00+00:00"/>
    <meta property="og:title" content="Legyőzte a házigazdákat a női kéziválogatott"/>
    <meta property="og:description" content="Hat góllal vertük Dél-Koreát."/>
  </head>
  <body>
    <article>
      <h6 class="kicker">PREMIERE4 KUPA</h6>
      <h1>Legyőzte a házigazdákat a női kéziválogatott</h1>
      <address>
        <time datetime="2019-11-23T12:30:00+00:00">23 Nov 2019, 12:30</time>
      </address>
      <h4>A magyar női kézilabda-válogatott 31-25-re legyőzte a Koreai Köztársaság csapatát a Szöulban zajló Premiere4 Kupa nemzetközi felkészülési torna második fordulójában, szombaton.</h4>
      <p>A két csapat 25. egymás elleni mérkőzésén a magyarok – 11 vereség és két döntetlen mellett – 12. alkalommal nyertek.</p>
      <p>Pénteken, az olimpiai bajnok oroszok elleni vereség után Kim Rasmussen szövetségi kapitány kifogásolta, hogy csapata rosszul kezdte mindkét félidőt. Ezúttal nem volt ilyen probléma, a meccs elején a magyarok vezettek, ám a folytatásban előbb támadásban, majd védekezésben is visszaesett a teljesítményük. A dán edző kétgólos hátrányban (7-9) időt kért, cserékkel is próbálkozott, ezek hatására együttese újra lendületbe jött és fordított (13-10).</p>
      <p>A magyarok a továbbiakban is nehezen boldogultak az ázsiai csapatokra jellemző mozgékony, gyors játékkal, de a szünetig megőriztek egy találatot az előnyükből.</p>
      <p>A második felvonás elején ragyogó védekezésre és Kiss Éva, majd Bíró Blanka védéseire alapozva növelte ismét a különbséget a válogatott, amely több mint 13 percig nem kapott gólt (20-13). A magyarok ezután is magabiztosan kézilabdáztak, kiegyensúlyozott teljesítményt nyújtottak, és mivel felvették a koreaiak tempóját, sok gólt dobtak gyors akciók végén. A csapat többször is vezetett nyolc találattal, végül hattal győzte le a házigazdákat.</p>
      <p>A magyar válogatott hétfőn Szerbia együttese ellen zárja a felkészülési tornát, a Japánban sorra kerülő olimpiai kvalifikációs világbajnokságon pedig jövő szombaton Kazahsztán csapata ellen kezdi meg szereplését.</p>
      <table bordered="">
        <tr>
          <td><i>további eredmény:</i><br/>Oroszország-Szerbia 43-25 (21-11)<br/><br/><i>pénteken játszották:</i><br/>Oroszország-Magyarország 29-25 (15-12)<br/>Szerbia-Koreai Köztársaság 28-27 (13-15)<br/><br/><i>hétfőn játsszák:</i><br/>Magyarország-Szerbia 8.10<br/>Koreai Köztársaság-Oroszország 10.00</td>
        </tr>
      </table>
      <p>Forrás: MTI</p>
      <p>
        <i>Borítókép: Rasmussennek meg kellett forgatnia a csapatot, hogy lendületbe jöjjenek a lányok</i>
      </p>
    </article>
  </body>
</html>