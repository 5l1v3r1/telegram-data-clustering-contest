<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/shtastie-yseshtaneto-proychvane-1618634.html"/>
    <meta property="og:site_name" content="Cross"/>
    <meta property="article:published_time" content="2019-11-23T12:13:00+00:00"/>
    <meta property="og:title" content="Ани Владимирова: Какво най-много свързва двама българи? Омразата срещу трети"/>
    <meta property="og:description" content="/КРОСС/ Българинът е обезверен, а обезвереният не може да се чувства щастлив и удовлетворен, твърди психологът Ако исторически сме били &quot;малки, зависими, безпомощни&quot; като нация, сега вече сме сами и изгубени в личен план"/>
  </head>
  <body>
    <article>
      <h1>Ани Владимирова: Какво най-много свързва двама българи? Омразата срещу трети</h1>
      <address>
        <time datetime="2019-11-23T12:13:00+00:00">23 Nov 2019, 12:13</time>
      </address>
      <p>/КРОСС/ Б<i>ългаринът е обезверен, а обезвереният не може да се чувства щастлив и удовлетворен, твърди психологът Ако исторически сме били "малки, зависими, безпомощни" като нация, сега вече сме сами и изгубени в личен план</i></p>
      <p>
        <i>Островът, на който можем да живеем пълноценно, са партньорът, до когото се събуждаме, и семейството</i>
      </p>
      <p>
        <i>/*Родата все по-често е определяна като източник на проблеми и е замествана от тежък индивидуализъм. Остават масови ценности като здраве, пари и секс*/</i>
      </p>
      <p>
        <i>/*Има интензивно усещане за самота сред четирите различни поколения на демографската сцена в страната - те взаимно се отхвърлят с различните си ценности и "езици"*/</i>
      </p>
      <p>
        <i>/*Все още масово се оплакваме от работата, но тенденцията трудът у нас да носи смисъл и щастие набира височина*/</i>
      </p>
      <p>
        <b>- Само 35% от българите се чувстват щастливи срещу средно 62% в ЕС, зад нас са само латвийците (31%), а сме и последни в ЕС по удовлетвореност от живота според Евростат. Има ли връзка между двете, г-жо Владимирова?</b>
      </p>
      <p>- Искам да направя уговорката, че въпросите в този разговор са философско-икономическо-социологически, така че моите отговори няма да са толкова психологически, колкото емпирични.</p>
      <p>Колкото до философския въпрос за връзката между щастие и удовлетвореност от живота, мога да кажа, че щастието би трябвало да е най-силно в началото на живота, базирано на младостта, здравето и енергичността, а удовлетворението - в края, когато се обърнеш назад и видиш какво оставяш след себе си. Хората, които участват в такива проучвания, обикновено са в средата на жизнения път и е нормално да ги смесват. И да - по-лесно е да прецениш моментната си житейска позиция, отколкото да оцениш цялостното си справяне с живота. Във всеки случай тези резултати определено затвърждават впечатлението, че не сме големи оптимисти:<br/>смятам, че българинът е обезверен, а обезвереният не може да се чувства щастлив и удовлетворен.</p>
      <p>
        <b>- Световни учени обвързват щастието на отделни нации с брутния вътрешен продукт на съответната страна. Според проучване от края на 2018 г. по поръчка на наше списание в българския индекс на щастието са областите удовлетвореност от работата, степен на включване в местната общност, лично благосъстояние, управление, стандарт на живот, достъп до култура, изкуство, образование, качество на околната среда. Доколко усещането за щастие на отделния човек може да бъде обвързвано така глобално?</b>
      </p>
      <p>- Аз към проучванията "по поръчка" винаги съм малко скептична, защото обикновено те "подлагат" за бъдещо управление на впечатленията на някакви потребители, ползватели, избиратели... Няма да фантазирам къде<br/>може да се цели това "глобално" заключение. Ще кажа само, че усещането за щастие (избягвам понятието "индекс" умишлено) зависи преди всичко от базовите ценности на личността. А те са доста по-широки понятия като любов, здраве, свобода, вътрешна хармония... И да - зависят и от брутния вътрешен продукт, но за щастие, не по-малко се влияят от възпитателния стил и личен пример в семейството, регионалните културни особености, в които е израснал човек, от хората, които е срещнал по време на жизнения си път... Неслучайно в Индия хората са спокойни въпреки нерегулираното си движение, а бедността приемат като карма и за тях не е причина да са нещастни...</p>
      <p>
        <b>- Виждате ли паралел между усещането ни за щастие и българската история - 500 години под османско владичество, после зависимост от Русия, включително и допреди 30 г. (ако не и сега), геополитически винаги сме били между Ориента и Запада. Винаги малки, зависими, подчиняващи се на някой голям брат, безпомощни, сами. Това не влияе ли на самочувствието ни като нация, а оттам - и на чувството ни за щастие?</b>
      </p>
      <p>- Честно казано, колелото на историята се върти доста по-бързо през последните 50-ина години, отколкото споменатите 500.Териториалните демаркационни линии също вече са доста размити. А като погледнем от<br/>позиция на време и пространство, нациите също се смесват. И ако исторически сме били "малки, зависими, безпомощни..." като нация, то сега вече сме сами и изгубени в личен план. Съществува интензивно<br/>усещане за самота сред четирите различни поколения на демографската сцена в страната ни, взаимно отхвърлящи и отблъскващи се с различните си ценности и "езици". Има липса на реална свързаност на фона на илюзорната близост в интернет. Всичко това пречи на усещането за щастие на човешката личност, коята е социална и емоционална освен биологична и консуматорска...</p>
      <p>
        <b>- Според проучване на родни социолози повечето българи са в хармония със себе си, но казват, че са зле, за пред хората, вероятно за да не завиждат. Дали?</b>
      </p>
      <p>- Да се оплакваш и да бъдеш подценяван, докато си напълниш хралупата, е напълно в наш стил. Пък после да излезеш и да блеснеш, а народът да те гледа "стреснат, трогнат, очарован"... Това ако е хармония, благодаря!</p>
      <p>Но криенето на успехите и радостите си е направо "задължително". Защо ли? Защото самооценката по нашите ширини все още инфантилно се основава на сравнението - защо точно той, а не аз? Така,</p>
      <p>
        <b>вместо да се концентрираш</b>
      </p>
      <p>
        <b>върху своята формула</b>
      </p>
      <p>
        <b>за щастие, прекарваш</b>
      </p>
      <p>
        <b>времето си в кроежи за</b>
      </p>
      <p>
        <b>разваляне на чуждата</b>
      </p>
      <p>Нали знаете какво свързва най-много двама българи - омразата към трети. Утешава някак, свързва и "хармонизира" приятелството, насочва го един вид. Това е формула за нещастие!</p>
      <p>
        <b>- Прави ли ни нещастни чуждият успех? Питам, защото виждам най-често искрена радост от успехи на спортисти, артисти, наши учени и талантливи деца в чужбина и обратното - подозрение и злост, когато става дума за материален успех, натрупани имоти, пари, успешен бизнес.</b>
      </p>
      <p>- Възхищението пред постижението на спортистите е ясно: надбяга ли ги - надбяга ги, наби ли го - наби го. Няма как да дадеш друг прочит (макар че и тук има ентусиасти. Учените и талантите - обикновено навън ги<br/>оценяват, а ние към чужденците си имаме комплекс най-малкото "за да не се изложим" и да им "натрием носа"... Обаче за бизнес и материални успехи - моля, моля, знаем как стават тия работи... Та защо най-големите жестове на благотворителност са все анонимни? Само от скромност ли? Ако някой има висок стандарт, се изолира. А иначе сме народът на лотариите и хазарта в малките населени места.</p>
      <p>
        <b>- Любопитен щрих изскача от социологическо проучване - в скалата на щастието българинът на първо място посочва децата и осигуряването на  тяхното благополучие. Второто място е за здравето, а третото - за отношенията с родата. Парите и материалната осигуреност са едва на 5-о място, следвани от любовта, добрия секс, приятелите и удоволствието от работата. Според вас има ли нещо, което да се е променило до днес?*</b>
      </p>
      <p>- Мисля, че по отношение на първо и трето място има известна промяна. Редовно консултирам хора, които са осигурили "благополучие" на децата си, а те не работят (малко им е заплатата на фона на стандарта от мама и<br/>тате), не създават семейства (няма партньори с достатъчно високо ниво в каквото и отношение да се сетите) и родителите съвсем логично се чудят как ще продължи това "благополучие" след смъртта им. Така че представата за "осигуряване на благополучие" започва да се променя.</p>
      <p>А за отношенията с родата споменах по-горе. Трудно е да намериш хармония сред строителите на Вавилонската кула. Родата все по-често е определяна като източник на проблеми и е замествана от тежък индивидуализъм. Всичко това се отразява и на любовта и приятелството и какво остана - здраве (разбирай ядене и фитнес), пари и секс. Лошо звучи, ама е масово.</p>
      <p>
        <b>- Според друго проучване от края на 2018 г. най-щастливи у нас са хората в 4-членни домакинства, докато индексът на щастието пада при самотните и при домакинства с 5 и повече членове.</b>
      </p>
      <p>- Четиричленното домакинство е устойчива и самодостатъчна единица в периоди на сътресения. Знаеш с кого, за какво и накъде вървиш. Затваряш вратата и се чувстваш сигурен в своята малка крепост - роли,<br/>отговорност, ритъм - има яснота.</p>
      <p>
        <b>А самотата е плашеща,</b>
      </p>
      <p>
        <b>като избит електрон си</b>
      </p>
      <p>Що се отнася до обслужването на по-голяма конфигурация, по-рисково и нестабилно е...</p>
      <p>
        <b>- Попадна ми проучване на холандски, германски и австралийски учени, които доказват, че чувството на щастие и удовлетвореност от живота зависи от емоционалната уравновесеност на партньора, с когото живеем, също - от семейството, когато е приоритет пред материалните ценности и кариерата, както и от отношението между работа и почивка - тоест затрупаните с работа са по-щастливи от онези, които работят по-малко. Доколко можем да го отнесем и към българите?*</b>
      </p>
      <p>- Това с емоционалното равновесие го виждаме на всяка крачка. Когато работя корпоративна психология, виждам колко по-важна е устойчивостта на личността дори от професионалните компетенции. Логично е в един свят, който се променя шеметно както геополитически, така и перцептивно с дигитализацията, да търсим остров, на който да живеем бавно и пълноценно. А това са партньорът, до когото се събуждаш, семейството,<br/>което те познава и приема без фотошоп, и продуктът, който излиза от ръцете и главата ти... Все още масово българите се оплакват от работата и я приемат като робство, на работа се говори за маса, а на маса - за<br/>работа... Но дори да се случва по-бавно, при нас тенденцията трудът да носи смисъл и щастие също настъпва, защото усещането за безполезност и непригодност плаши.</p>
      <p>
        <b>- В крайна сметка какво може да извади българите от групата на "киселите" нации?</b>
      </p>
      <p>- О, нали не очаквате такава гениална рецепта от обикновен човек като мен? Аз се опитвам да дам своя скромен принос в работата с деца, и то в дългосрочен план. Надявам се с проекта на екипа ни за детските градини да насочим вниманието на педагози и родители към отделянето на време и усилия за човешки контакт с малките. С проекта за интернет радио в четвърти и пети клас да насочим вниманието на децата към познанието, което може да им даде интернет, вместо сурогатно запълване на самотата.<br/>С проекта за превенция на агресията при подрастващи да им помогнем да познават емоциите и поведението както на себе си, така и на околните и да търсят сътрудничество, вместо конфронтация...</p>
      <p>"Киселите" нации не се неутрализират с "основа" от брутен вътрешен продукт, а с усилия да отгледаш здрави, добри и трудолюбиви хора. С такива малки стъпки си представям да вървим към простото човешко щастие...</p>
      <p>
        <b>CV</b>
      </p>
      <p>
        <i>/Ани Владимирова е родена в Плевен/</i>
      </p>
      <p>
        <i>/Завършва висшето си образование в СУ "Св. Кл. Охридски"/</i>
      </p>
      <p>
        <i>/Има дългогодишен опит в областта на практическата психология/</i>
      </p>
      <p>
        <i>/Създава първия сайт за онлайн психологически консултации и терапия/</i>
      </p>
      <p>
        <i>/Позната е на телевизионната публика и като психолог на "Биг Брадър", "Байландо", "Фермата", "Истински истории"/</i>
      </p>
      <p>
        <i>/Носител на годишната награда в раздел "Психология" на фондация "Св. Иван Рилски - Плевен" през 2015 г./</i>
      </p>
      <p>Интервю на Мила Гешакова<br/>Източник <a href="https://www.24chasa.bg/mnenia/article/7900079">24 часа</a></p>
    </article>
  </body>
</html>