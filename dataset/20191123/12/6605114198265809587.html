<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/2022-re-forgalomba-allnak-a-kiss-emeletes-motorvonatok-2048151/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T12:30:00+00:00"/>
    <meta property="og:title" content="2022-re forgalomba állnak a KISS emeletes motorvonatok"/>
    <meta property="og:description" content="Az új vonatok érkezésével mintegy 40 ezer autót lehet kiváltani a közúti forgalomból."/>
  </head>
  <body>
    <article>
      <h6 class="kicker">MÁV</h6>
      <h1>2022-re forgalomba állnak a KISS emeletes motorvonatok</h1>
      <address>
        <time datetime="2019-11-23T12:30:00+00:00">23 Nov 2019, 12:30</time>
      </address>
      <h4>Mind a negyven KISS emeletes motorvonat 2022-re forgalomba áll, így három év múlva a budapesti elővárosi vasútvonalon – a lajosmizsei kivételével – csak ezek és az ugyancsak korszerű FLIRT járművek közlekednek majd – mondta a MÁV Zrt. elnök-vezérigazgatója szombaton Budapesten.</h4>
      <p>Homolya Róbert a Nyugati pályaudvaron tartott nyílt napon – amelyen az utasok megnézhették az új motorvonatot – hozzátette: a KISS és a FLIRT motorvonatok közlekedtetésével európai színvonalú szolgáltatást lehet majd nyújtani a fővárosi elővárosi fogalomban, amelyet a MÁV utasainak fele vesz igénybe.</p>
      <p>A magyar kormány támogatta, hogy a vasúttársaság még huszonegy KISS motorvonatot rendeljen a gyártótól, ezzel a másfél évvel ezelőtt létrejött keretszerződésben szereplő mind a negyven KISS motorvonatot megrendelték – ismertette.</p>
      <p>Az elnök-vezérigazgatója felidézte, hogy a társaság a vasút versenyképességének növelése érdekében jelentős pályafejlesztést hajtanak végre. Példaként említette, hogy</p>
      <blockquote>jövő tavasztól teljes egészében felújítják a Nyugati pályaudvar és Kőbánya-Kispest közötti szakaszt, valamint folytatják az ötven állomás felújításáról szóló programot, valamint jövőre 375 új jegykiadó automatát helyeznek üzembe.</blockquote>
      <p>Kerékgyártó József, a MÁV-Start Zrt. vezérigazgatója a sajtótájékoztatón elmondta, hogy a negyven KISS emeletes motorvonat és a 123 korszerű FLIRT jármű közlekedtetése 50 ezer ülőhely-kapacitást jelent majd. Hozzátette:</p>
      <blockquote>ezzel mintegy 40 ezer autót lehet kiváltani a közúti forgalomból.</blockquote>
      <p>A vasút az egyik legbiztonságosabb és legkörnyezetbarátabb közlekedési forma, a modern motorvonatok forgalomba állítása is segít abban, hogy a vasút a kor követelményeinek megfelelő, megbízható szolgáltatást tudjon nyújtani – emelte ki.</p>
      <blockquote>Az első ütemben érkező emeletes vonatok a két legforgalmasabb, a Budapest-Nyugati-Vác-Szob, valamint a Budapest-Nyugati-Cegléd-Szolnok elővárosi vonalon állnak forgalomba majd</blockquote>
      <p>– tájékoztatott a MÁV.</p>
      <p>A KISS emeletes motorvonat tágas, légkondicionált utasterében hatszázan tudnak ülve utazni, az oldalankénti tizenkét ajtó pedig megkönnyíti és gyorsítja a fel- és leszállást.</p>
      <p>A már legyártott két KISS motorvonaton a velimi (Csehország) tesztpályán klímateszteket, a németországi Minden településen pedig menetdinamikai teszteket végeznek. A Nyugati pályaudvaron bemutatott jármű hétfőn indul hazai hatósági tesztekre, két másik jármű pedig teszt előtti üzembe helyezés alatt áll Dunakeszin – tájékoztatott a MÁV közleményében.</p>
      <p>
        <i>Borítókép: Kigördül a MÁV-Start megrendelésére készült első nagykapacitású KISS emeletes motorvonat a Dunakeszi Járműjavító gyártócsarnokából 2019. július 16-án.</i>
      </p>
    </article>
  </body>
</html>