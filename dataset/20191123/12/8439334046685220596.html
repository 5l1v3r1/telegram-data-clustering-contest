<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/omilia-tis-olgas-kefalogianni-sti-bouli-gia-tin-anatheorisi-tou-suntagmatos.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T12:18:00+00:00"/>
    <meta property="og:title" content="Ομιλία της Όλγας Κεφαλογιάννη στη Βουλή για την Αναθεώρηση του Συντάγματος"/>
    <meta property="og:description" content="“Τόσο ο πυρήνας της αναθεωρητικής πρότασης, όσο και η γενικότερη πολιτική στάση της σημερινής κοινοβουλευτικής πλειοψηφίας, θέτει σε ανώτατο θεσμικό και πολιτικό επίπεδο την …"/>
  </head>
  <body>
    <article>
      <h1>Ομιλία της Όλγας Κεφαλογιάννη στη Βουλή για την Αναθεώρηση του Συντάγματος</h1>
      <address>
        <time datetime="2019-11-23T12:18:00+00:00">23 Nov 2019, 12:18</time>
      </address>
      <p>“Τόσο ο πυρήνας της αναθεωρητικής πρότασης, όσο και η γενικότερη πολιτική στάση της σημερινής κοινοβουλευτικής πλειοψηφίας, θέτει σε ανώτατο θεσμικό και πολιτικό επίπεδο την ιστορική ανάγκη της Πατρίδας μας για ανάπτυξη, εκσυγχρονισμό, αξιοκρατία, αξιοπιστία” τόνισε η Όλγα Κεφαλογιάννη προσθέτοντας πως «ο άξονας της πολιτικής κανονικότητας και της ισορροπίας των θεσμών αποτυπώνεται με κάθε ευκαιρία στις πρωτοβουλίες αυτής της κυβέρνησης». </p>
      <p>Μιλώντας στη συζήτηση στη Βουλή για τη Συνταγματική Αναθεώρηση η Βουλευτής Α’  Αθήνας της Νέας Δημοκρατίας άσκησε κριτική στην κυβέρνηση ΣΥΡΙΖΑ την οποία και κατηγόρησε πως επεδίωξε καιροσκοπικά τον αποπροσανατολισμό της ελληνικής κοινωνίας, με όχημα τη Συνταγματική Αναθεώρηση, με στόχο, όπως είπε, να επισκιάσει τα τεράστια προβλήματα της οικονομικής αφαίμαξης, της ανεργίας, των κρίσιμων εθνικών ζητημάτων, τα οποία αντιμετώπισε, με ανυπολόγιστο κόστος για την Πατρίδα.</p>
      <p>“Σίγουρα, η ιστορία θα αναζητήσει τους λόγους που, για άλλη μία φορά, η κορυφαία αυτή θεσμική διαδικασία ακρωτηριάστηκε. Όπως συνέβη και το 2008, έτσι και τώρα, οι φωνές του λαϊκισμού απέκοψαν την ελληνική κοινωνία από την πρόοδο και τον εκσυγχρονισμό σε κρίσιμους τομείς της κρατικής λειτουργίας, της Παιδείας, του Περιβάλλοντος” δήλωσε τονίζοντας όμως πως παρ’ όλα αυτά “δεν μπορεί και δεν πρέπει να κριθεί ισοπεδωτικά το αποτέλεσμα αυτής της Αναθεώρησης. Και η προσφορά του στις επόμενες γενιές.”</p>
      <p>Αναφερόμενη στα σημεία προς αναθεώρηση στα οποία συνέκλινε η Επιτροπή Αναθεώρησης η  κα Κεφαλογιάννη στάθηκε ιδιαίτερα στην εξίσωση, σύμφωνα με το άρθρο 96 παρ. 5, των στρατιωτικών δικαστών με τους λοιπούς δικαστές.</p>
      <p>Όπως είπε πρόκειται για μία πρόταση της σημερινής κοινοβουλευτικής πλειοψηφίας με την οποία επιτυγχάνεται η πρόσβαση της Στρατιωτικής Δικαιοσύνης σε όλα τα συνταγματικά προνόμια της δικαστικής ιδιότητας, για την αποκατάσταση του, έως σήμερα, ελλείμματος που έχει διαπιστωθεί στην κατοχύρωση της προσωπικής και λειτουργικής ανεξαρτησίας των στρατιωτικών δικαστών. “Οι εγγυήσεις της λειτουργικής και προσωπικής ανεξαρτησίας των στρατιωτικών δικαστών δεν μπορεί να παρέχονται μερικώς. Τόσο το μισθολογικό ζήτημα, όσο και όλα τα υπόλοιπα ζητήματα πρέπει να απορρέουν από τις βασικές αυτές εγγυήσεις. Η ανεξαιρέτως περιβολή των συνταγματικών εγγυήσεων της προσωπικής και της λειτουργικής ανεξαρτησίας της Στρατιωτικής Δικαιοσύνης συμβάλλει στην αναβάθμιση της σχέσης Δημοκρατίας - Δικαιοσύνης. Εξάλλου, ο όρος «στρατιωτικός δικαστής» δεν εκφράζει τη στρατιωτική ιδιότητα του δικαστού, αλλά τον λειτουργικό της ρόλο.</p>
      <p>Τόσο συμβολικά όσο και ουσιαστικά δεν νοείται σε ένα δημοκρατικό, ευρωπαϊκό κράτος να διατηρούνται οποιεσδήποτε διακρίσεις στις παρεχόμενες συνταγματικές εγγυήσεις των δικαστικών λειτουργών” δήλωσε η Όλγα Κεφαλογιάννη επισημαίνοντας πως και μέσω της κοινής νομοθετικής οδού, μετά την έναρξη ισχύος της αναθεωρημένης αυτής διάταξης, ανοίγει ο δρόμος για πιο σύγχρονες, δικαιοκρατικές ρυθμίσεις, με τις οποίες θα γίνονται σεβαστές, και στην στρατιωτική  δικαιοσύνη, οι αρχές της Ευρωπαϊκής Σύμβασης των Δικαιωμάτων του Ανθρώπου.</p>
      <p>Αναφερόμενη στο άρθρο 101Α του Συντάγματος που αφορά στη συγκρότηση και λειτουργία ενός σχετικά σύγχρονου είδους διοικητικού οργάνου στην ευρωπαϊκή έννομη τάξη, τις Ανεξάρτητες Αρχές (ΑΑ) η πρώην Υπουργός είπε πως η λειτουργία τους αποσκοπεί στην προστασία της ανεξαρτησίας της διοικητικής δράσης έναντι των δικαιωμάτων των διοικουμένων  αλλά και στη διασφάλιση της αμεροληψίας της εκτελεστικής  εξουσίας από την επιρροή της πολιτικής εξουσίας.</p>
      <p>“Δεν υπάρχει αμφιβολία, ότι το έργο που επιτελούν οι ΑΑ είναι ουσιώδες και η λειτουργία τους διέπεται από ποιοτικά χαρακτηριστικά που είναι περιορισμένα στην κρατική διοίκηση.  Η λειτουργία τους έχει συμβάλει ουσιαστικά στην προστασία των προσωπικών δεδομένων, τα ραδιοτηλεοπτικά μέσα, τη στελέχωση της Δημόσιας Διοίκησης και άλλους κρίσιμους τομείς. Και επειδή ακριβώς οι ΑΑ αγγίζουν ευαίσθητα θέματα, σχετικά με την άσκηση εξουσίας του Κράτους στον πολίτη, προκύπτει η ανάγκη ουσιαστικού εκσυγχρονισμού της συγκρότησης και λειτουργίας τους. Διότι είναι πολλές οι περιπτώσεις που το ίδιο το πολιτικό σύστημα έχει παίξει ρόλο υπονομευτικό στη λειτουργία τους” τόνισε υπενθυμίζοντας πως επί της προηγούμενης κυβέρνησης, ο  νόμος για τις τηλεοπτικές άδειες, μετέτρεψε την Εθνική Επιτροπή Τηλεπικοινωνιών και Ταχυδρομείων σε  υποστηρικτική διοικητική δομή του Υπουργού Υποδομών, ενώ με τον ίδιο νόμο αφαιρέθηκαν από το Ε.Σ.Ρ. ουσιαστικές αρμοδιότητές για να δοθεί ακόμα περισσότερη εξουσία στον τότε Υπουργό Επικρατείας.</p>
      <p>Η κα Κεφαλογιάννη υπενθύμισε τα τότε αλλεπάλληλα αδιέξοδα για τη συγκρότηση των Αρχών, που στην περίπτωση του Εθνικού Συμβουλίου Ραδιοτηλεόρασης έπληξαν καίρια , όπως υποστήριξε, το κύρος της διαδικασίας.</p>
      <p>“Σε μία ουσιαστική προσπάθεια προστασίας της αξιοπιστίας του θεσμού, η κοινοβουλευτική πλειοψηφία έχει προτείνει την αναθεώρηση του σχετικού άρθρου. Επιδιώκεται, δηλαδή, ο σχηματισμός εφικτών συναινέσεων, μικραίνοντας το απαιτούμενο ποσοστό συναίνεσης στον θεσμό της Διάσκεψης Προέδρων, από 4/5 σε 3/5. Ως λύση στη διαπιστωμένη παθογένεια του ελληνικού πολιτικού συστήματος να λαμβάνει αποφάσεις ευρείας κομματικής αποδοχής. </p>
      <p>Η εξεύρεση, όμως, κοινών συνισταμένων, πέρα και πάνω από κομματικές λογικές, οφείλει να αποτελεί, πάντα, σταθερό ζητούμενο στα σύγχρονα ευρωπαϊκά κράτη.  Στα κράτη που λειτουργούν στη βάση φιλελεύθερων, δημοκρατικών αξιών” δήλωσε χαρακτηριστικά η Βουλευτής της Νέας Δημοκρατίας.</p>
    </article>
  </body>
</html>