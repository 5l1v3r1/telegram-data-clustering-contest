<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/sport/1037346/"/>
    <meta property="og:site_name" content="Sanook"/>
    <meta property="article:published_time" content="2019-11-23T12:33:00+00:00"/>
    <meta property="og:title" content="[OPINION] เสือใต้, มาดริด, ผีแดง, ฟ้าขาว... สถานีต่อไปของ &quot;โปเช็ตติโน&quot; ??!"/>
    <meta property="og:description" content="อย่าปล่อยให้ผลงานของ ​ท็อตแนม ฮ็อตสเปอร์ ในฤดูกาล 2019-20 หลอกคุณ เมาริซิโอ โปเช็ตติโน ดีกว่านั้นมาก เขาคือคนที่เปลี่ยนสโมสรกลางตารางให้กลายเป็นทีมแถวหน้าของพรีเมียร์ลีก และยังเกือบได้เถลิงบัลลงก์แชมป์ยูฟา แชมเปียนส์ ลีก มาแล้วความสำเร็จดังกล่าวแม้ว่าจะไม่ได้รับรองจากถ้วยรางวัลที่เป็นสิ่งที่จะถูกเอามาจดจำในโลกฟุตบอล แต่ความสามารถของอดีตหัวหน้าทีมเอสปานยอล, เซาธ์แฮมป์ตัน และ สเปอร์ส ก็ยังเป็นที่ดึงดูดกับหลายๆสโมสรในยุโรปอยู่​แมนเชสเตอร์ ยูไนเต็ด เป็นทีมที่เคยแสดงความสนใจโปเช็ตติโน และเขาเองก็มีความสัมพันธ์ใกล้ชิดกับ เซอร์ อเล็กซ์ เฟอร์กูสัน ทั้งคู่เคยรับประทานอาหารกลางวันด้วยกันก่อนการเข้ามาครองเก้าอี้นายใหญ่ที่โอลด์ แทร็ฟฟอร์ด ของ โชเซ มูรินโญ"/>
  </head>
  <body>
    <article>
      <h1>[OPINION] เสือใต้, มาดริด, ผีแดง, ฟ้าขาว... สถานีต่อไปของ "โปเช็ตติโน" ??!</h1>
      <address>
        <time datetime="2019-11-23T12:33:00+00:00">23 Nov 2019, 12:33</time>
      </address>
      <p><b>อย่าปล่อยให้ผลงานของ ​ท็อตแนม ฮ็อตสเปอร์ ในฤดูกาล 2019-20 หลอกคุณ <a href="http://www.sanook.com/sport/1037154/">เมาริซิโอ โปเช็ตติโน</a> ดีกว่านั้นมาก เขาคือคนที่เปลี่ยนสโมสรกลางตารางให้กลายเป็นทีมแถวหน้าของ<a href="https://sport.sanook.com/football/table/premierleague/">พรีเมียร์ลีก</a> และยังเกือบได้เถลิงบัลลงก์แชมป์ยูฟา แชมเปียนส์ ลีก มาแล้ว</b><br/><br/>ความสำเร็จดังกล่าวแม้ว่าจะไม่ได้รับรองจากถ้วยรางวัลที่เป็นสิ่งที่จะถูกเอามาจดจำในโลก<a href="https://www.sanook.com/sport/">ฟุตบอล</a> แต่ความสามารถของอดีตหัวหน้าทีมเอสปานยอล, เซาธ์แฮมป์ตัน และ สเปอร์ส ก็ยังเป็นที่ดึงดูดกับหลายๆสโมสรในยุโรปอยู่<br/><br/>​แมนเชสเตอร์ ยูไนเต็ด เป็นทีมที่เคยแสดงความสนใจโปเช็ตติโน และเขาเองก็มีความสัมพันธ์ใกล้ชิดกับ เซอร์ อเล็กซ์ เฟอร์กูสัน ทั้งคู่เคยรับประทานอาหารกลางวันด้วยกันก่อนการเข้ามาครองเก้าอี้นายใหญ่ที่โอลด์ แทร็ฟฟอร์ด ของ โชเซ มูรินโญ</p>
      <figure>
        <img src="https://s.isanook.com/sp/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL3NwLzAvdWQvMjA3LzEwMzczNDYvcS5qcGc=.jpg"/>
      </figure>
      <p>แต่ โอเล กุนนาร์ โซลชาร์ เองก็กำลังพาปีศาจแดงผ่านความกดดันหนักมาได้ และทำผลงานได้ดีในช่วงหลังๆ ในตอนนี้บอร์ดบริหารจึงน่าจะยังไม่มีเหตุผลใดที่จะปลดเขากลางอากาศ<br/><br/>สถานการณ์นี้คล้ายกับทาง <a href="https://www.sanook.com/sport/tag/%E0%B9%80%E0%B8%A3%E0%B8%AD%E0%B8%B1%E0%B8%A5+%E0%B8%A1%E0%B8%B2%E0%B8%94%E0%B8%A3%E0%B8%B4%E0%B8%94/">เรอัล มาดริด</a> ที่โปเช็ตติโนเคยปฏิเสธเข้าไปคุมทีมเมื่อปี 2018 หลังจาก ซีเนอดีน ซีดาน ลาออกจากตำแหน่ง เพราะตอนนั้นเขาเพิ่งต่อสัญญากับสเปอร์สไป<br/><br/>แต่ตอนนี้ ซีดานเองก็ได้กลับมารั้งในเก้าอี้ของเขาอีกครั้ง ซึ่งหากเขาไม่ตัดสินใจสละเก้าอี้ไปเองก็เป็นเรื่องยากที่กุนซือชาวอาร์เจนตินาจะได้ไปคุมทีมที่ซานติอาโก เบอร์นาเบว<br/><br/>บาเยิร์น มิวนิค อาจจะเป็นสโมสรที่เป็นไปได้มากที่สุดของพอชในตอนนี้ เพราะพวกเขาเองก็ยังไม่ได้แต่งตั้งกุนซือถาวรหลังแยกทางกับ นิโก โควัช และมีรายงานว่าผู้อำนวยการ<a href="https://www.sanook.com/sport/">กีฬา</a>อย่าง ฮาซาน ซาลิฮามิดซิช ยังเป็นแฟนคลับของเขาด้วย</p>
      <figure>
        <img src="https://s.isanook.com/sp/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL3NwLzAvdWQvMjA3LzEwMzczNDYvZy5qcGc=.jpg"/>
      </figure>
      <p>สุดท้ายแล้วคำตอบที่ใช่อาจจะกลายเป็นการกลับไปรับใช้บ้านเกิดกับทีมชาติอาร์เจนตินา ซึ่งเขาเองอาจจะเป็นคนที่ทำให้ ลีโอเนล เมสซี สมหวังกับทัพฟ้าขาวเสียที หลังไม่เคยไปถึงฝั่งฝันในรายการใหญ่ๆเลย ตั้งแต่ที่ดาวเตะบาร์เซโลนามาเป็นแกนหลักของทีม<br/><br/>เห็นได้ชัดว่ามันมีตัวเลือกที่มากมายสำหรับโปเช็ตติโนที่จะกระโดดกลับเข้ามาในวงการฟุตบอลอีกครั้ง ชื่อเสียงของเขาในฐานะหนึ่งในโค้ชยอดเยี่ยมของยุโรปยังไม่เปลี่ยนแปลงไปไหน ดังนั้นเขาเองจึงคงจะไม่เร่งรีบและค่อยๆพิจารณาสิ่งที่เหมาะสมกับตัวเองต่อไป<br/><br/>ขณะที่สถานการณ์ในบริษัทรับพนันที่ถูกกฏหมายในต่างประเทศก็ได้ยกให้ บาเยิร์น มิวนิค, แมนเชสเตอร์ ยูไนเต็ด และ <a href="https://www.sanook.com/sport/tag/%E0%B9%80%E0%B8%A3%E0%B8%AD%E0%B8%B1%E0%B8%A5+%E0%B8%A1%E0%B8%B2%E0%B8%94%E0%B8%A3%E0%B8%B4%E0%B8%94/">เรอัล มาดริด</a> เป็นสามทีมเต็งที่จะได้โปเช็ตติโนไปนั่งกุนซือ ซึ่งเราเองก็ได้แต่ต้องจับตามองต่อไป เพราะโลกฟุตบอลเองก็ไม่เคยมีอะไรที่แน่นอนทั้งนั้น</p>
    </article>
  </body>
</html>