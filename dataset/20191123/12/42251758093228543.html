<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Serie-A/a315382-Konte-Porazi-me-bole-posle-njih-sam-u-zalosti.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T12:55:00+00:00"/>
    <meta property="og:title" content="Konte: Porazi me bole, posle njih sam u žalosti"/>
    <meta property="og:description" content="Trener Intera Antonio Konte rekao je da će mu intenzivni pristup poslu skratiti karijeru, ali da mu je normalno da igračima bude psiholog i seksualni terapeut."/>
  </head>
  <body>
    <article>
      <h1>Konte: Porazi me bole, posle njih sam u žalosti</h1>
      <h2>Trener Intera Antonio Konte rekao je da će mu intenzivni pristup poslu skratiti karijeru, ali da mu je normalno da igračima bude psiholog i seksualni terapeut.</h2>
      <address><time datetime="2019-11-23T12:55:00+00:00">23 Nov 2019, 12:55</time> by <a rel="author">Jelena Trajković</a></address>
      <figure>
        <img src="https://sportklub.rs/Picture/170314/jpeg/Antonio-Konte"/>
        <figcaption>
          <cite>Emilio Andreoli/Getty Images</cite>
        </figcaption>
      </figure>
      <p>Italijanski stručnjak je u intervjuu za „L‘Ekip“ pričao o tome da igrače savetuje o seksualnom životu, ali to nije bila jedina tema.</p>
      <related>
        <a href="http://sportklub.rs/Fudbal/Serie-A/a315300-Konte-savetuje-igracima-i-kako-da-imaju-seks.html"/>
        <a href="http://sportklub.rs/Fudbal/Serie-A/a314694-Konteu-stiglo-pretece-pismo-u-koverti-i-metak.html"/>
        <a href="http://sportklub.rs/Fudbal/Serie-A/a314403-Konte-Ne-mogu-svi-da-izdrze-moj-tempo.html"/>
      </related>
      <p>„<i>Porazi predstavljaju bol za mene. Dan, dan i po posle poraza sam u žalosti. Porazi moraju da ostave trag na mene, moje igrače i klub za koji igram. Toliko sam energije uložio u traženje rešenja jer pobede mogu da donesu određeni stepen opuštenosti</i>“, rekao je <b>Konte,</b> a zatim dodao, „<i>Čitam knjige o psihologiji, radu u grupama i motivaciji jer taktika i tehnika nisu dovoljne, trener mora da bude vođa 50 različitih muškaraca, koji svi drugačije razmišljaju. Nekoliko puta su mi tražili da napišem knjigu o vođenju tima, ali nemam vremena, jednog dana</i> ću“.<br/><br/>Konte je istakao da je mnogo toga naučio od trenera sa kojima je radio, među kojima su Đovani Trapatoni, Marselo Lipi i Karlo Ančeloti.<br/><br/>„<i>Dodao bih Ariga Sakija, Dina Zofa, Eugenija Fasketija i Karlu Maconeu. Naučili su me o disciplini, korišćenju šargarepe i štapa. Trap mi je kao drugi otac jer sam u Juventus stigao sa 21 godinom i ne bih se zadržao tamo toliko dugo da nije bilo njega</i>“, naglasio je Konte, „<i>Kao i u mojoj igračkoj karijeri, vreme koje sam proveo u Juventusu kao trener je premašilo sva moja očekivanja. Vredno sam radio da bih napredovao iz godine u godinu, osećao sam se drugačije nego kao igrač, kao da ću postići nešto važno. Znao sam svoje kvalitete i kako da primenim svoje ideje. Postoje univerzitetski profesori koji su sjajni u razumevanju teorija, ali ne mogu da prenesu svoju strast. Ono što ja radim je da prenosim strast koju osećam prema ovom sportu</i>“.<br/><br/>50-godišnji stručnjak je na klupi Intera od letos, a prethodno je, između ostalog, vodio Čelsi, Juventus i Atalantu, a takođe je bio i selektor Italije.</p>
    </article>
  </body>
</html>