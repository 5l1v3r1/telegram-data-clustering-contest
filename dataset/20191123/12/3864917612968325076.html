<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua//rubric-society/2824076-golodomor-ukrainciv-e-prikladom-bezgluzdoi-zorstokosti-vladi-srsr-goncaruk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T12:54:00+00:00"/>
    <meta property="og:title" content="Голодомор українців є прикладом безглуздої жорстокості влади СРСР — Гончарук"/>
    <meta property="og:description" content="Голодомор 1932-33 років є не лише жахливим злочином проти людяності, а і прикладом безглуздої жорстокості влади СРСР."/>
  </head>
  <body>
    <article>
      <h1>Голодомор українців є прикладом безглуздої жорстокості влади СРСР — Гончарук</h1>
      <h2>Голодомор 1932-33 років є не лише жахливим злочином проти людяності, а і прикладом безглуздої жорстокості влади СРСР.</h2>
      <address>
        <time datetime="2019-11-23T12:54:00+00:00">23 Nov 2019, 12:54</time>
      </address>
      <p>Про це написав Прем'єр-міністр Олексій Гончарук у <a href="https://www.facebook.com/PMHoncharuk/photos/a.104707587575828/153617026018217/?type=3&amp;theater">Facebook</a>.</p>
      <p>"Світла пам’ять тим, хто пройшов через страшні муки <a href="https://www.ukrinform.ua/tag-golodomor">Голодомору</a> 1932-1933. Складно в Україні найти родину, чиї бабуся чи дідусь не стали жертвами радянський катів. Цей акт геноциду українців - приклад безглуздої жорстокості влади СРСР. Жахливого злочину проти людяності", - наголосив прем'єр.</p>
      <p>Він закликав усіх, де б хто не був, о 16:00 запалити свічки пам’яті мільйонів українців, вбитих Голодомором.</p>
      <p>Як повідомляв Укрінформ, у суботу, 23 листопада, в Україні відзначається День пам'яті жертв голодоморів. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
      <p>Терор голодом, що діяв в Україні протягом 22 місяців - це свідома і цілеспрямована політика сталінського уряду, стратегія і тактика якої виконувалася починаючи з 1928 року. Ця карально-репресивна акція була спрямована на упокорення українського селянства, знищення самостійних селянських господарств - соціально-економічних підвалин української нації. У пікові місяці <a href="https://www.ukrinform.ua/tag-golodomor">Голодомору</a> щохвилини в Україні помирало 24 людини. За короткий проміжок часу Москва вбила понад три мільйони українців.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823956-ludske-zitta-najvisa-cinnist-razumkov-zvernuvsa-do-ukrainciv-u-den-pamati-zertv-golodomoriv.html">“Життя - найвища цінність”: Разумков звернувся до українців у День пам’яті жертв голодоморів</a>
      </blockquote>
      <p>У листопаді 2006 року Верховна Рада визнала Голодомор 1932-1933 років геноцидом українського народу. Зі 195 країн світу актом геноциду Голодомор 1932-1933 років в Україні на міждержавному рівні, крім України, визнають 15 держав-членів ООН і держава Ватикан.</p>
    </article>
  </body>
</html>