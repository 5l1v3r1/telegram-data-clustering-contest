<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/thessaloniki-etima-gia-dimiourgia-dimotikou-katafigiou-adespoton-zoon"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T12:15:00+00:00"/>
    <meta property="og:title" content="Θεσσαλονίκη: Αίτημα για δημιουργία δημοτικού καταφυγίου αδέσποτων ζώων"/>
    <meta property="og:description" content="Το ζήτημα των αδέσποτων επαναφέρει με ανακοίνωσή της η παράταξη «Η ΠΟΛΗ ΑΝΑΠΟΔΑ»."/>
  </head>
  <body>
    <article>
      <h1>Θεσσαλονίκη: Αίτημα για δημιουργία δημοτικού καταφυγίου αδέσποτων ζώων</h1>
      <h2>Το ζήτημα των αδέσποτων επαναφέρει με ανακοίνωσή της η παράταξη «Η ΠΟΛΗ ΑΝΑΠΟΔΑ».</h2>
      <address><time datetime="2019-11-23T12:15:00+00:00">23 Nov 2019, 12:15</time> by <a rel="author">Metrosport.gr Team</a></address>
      <p>Όπως αναφέρεται ο Δήμος Θεσσαλονίκης έχει μείνει πίσω στο συγκεκριμένο ζήτημα, την ώρα που αυξάνονται περιστατικά με φόλες αλλά και με προβλήματα συνύπαρξης με αδέσποτα.</p>
      <p>Αίτημα της παράταξης η δημιουργία ενός δημοτικού καταφυγίου αδέσποτων ζώων συντροφιάς, το οποίο θα λειτουργεί με εξειδικευμένο προσωπικό και με απόλυτη μέριμνα για την ευζωία των ζώων.</p>
      <p>Αναλυτικά στην ανακοίνωση αναφέρεται:</p>
      <p>«Όπως έχουμε επισημάνει και με προηγούμενη ανακοίνωσή μας, ο Δήμος Θεσσαλονίκης εξακολουθεί να αποτελεί έναν από τους δήμους που έχουν μείνει πάρα πολύ πίσω ως προς τη φροντίδα, την προστασία και τη διαχείριση αδέσποτων ζώων συντροφιάς. Την ίδια στιγμή, πληθαίνουν καθημερινά τα περιστατικά που αναφέρονται σε προβλήματα συνύπαρξης με αδέσποτα ζώα, αλλά και τα περιστατικά που αφορούν δηλητηριασμένα δολώματα (φόλες) στον αστικό ιστό της Θεσσαλονίκης. Και όλα αυτά σε ένα πλαίσιο κρατικής αυστηροποίησης όπου η ιδιωτική πρωτοβουλία για τη φροντίδα των αδέσποτων έχει ξεκινήσει να ποινικοποιείται.</p>
      <p>Μέσα σε αυτό το πλαίσιο μας προκαλεί έκπληξη το γεγονός ότι η διοίκηση του Δήμου Θεσσαλονίκης -ακολουθώντας τα χνάρια της προηγούμενης- δεν έχει διαμορφώσει ακόμη σαφή πολιτική στο θέμα, αλλά ούτε και πρόταση για δομή προστασίας αδέσποτων ζώων, τη στιγμή μάλιστα που υπάρχουν διαθέσιμοι δημόσιοι πόροι και συγκεκριμένη πρόσκληση για αίτηση χρηματοδότησης, στο πλαίσιο του προγράμματος ΦΙΛΟΔΗΜΟΣ ΙΙ, με αντικείμενο την κατασκευή, επισκευή, συντήρηση και εξοπλισμό εγκαταστάσεων καταφυγίων αδέσποτων ζώων συντροφιάς και με καταληκτική ημερομηνία υποβολής την 31/12/2019.</p>
      <p>Ζητάμε λοιπόν από τη διοίκηση, με γνώμονα τα πολλαπλά οφέλη για τη δημόσια ζωή, να προχωρήσει άμεσα τις διαδικασίες για τη δημιουργία ενός δημοτικού καταφυγίου αδέσποτων ζώων συντροφιάς, το οποίο θα λειτουργεί με εξειδικευμένο προσωπικό και με απόλυτη μέριμνα για την ευζωία των ζώων, με τήρηση των χωρικών και υγειονομικών προδιαγραφών που ορίζει ο νόμος και μοναδικό σκοπό τον κτηνιατρικό έλεγχο και την περίθαλψη των αδέσποτων ζώων, μακριά από λογικές ασυλοποίησης και μαντρώματος των ζώων σε άθλιες συνθήκες.</p>
      <p>Αναγνωρίζουμε φυσικά ότι η δημιουργία ενός δημοτικού καταφυγίου δεν είναι από μόνη της η λύση, αλλά μέρος μιας συνολικής πολιτικής που πρέπει να αναπτυχθεί με άξονα την ευζωία και την προστασία των αδέσποτων ζώων συντροφιάς, αλλά και τη βελτίωση των συνθηκών συνύπαρξής τους με τους ανθρώπους.</p>
      <p>Εμείς συνεχίζουμε να ζητάμε το αυτονόητο, να εφαρμόσει δηλαδή επιτέλους ο Δήμος Θεσσαλονίκης τον νόμο περί διαχείρισης των αδέσποτων ζώων, ώστε να ελαχιστοποιηθούν τα αντικοινωνικά φαινόμενα, τα δηλητηριασμένα δολώματα και να πάψει εντελώς η «λύση» της ευθανασίας σε αδέσποτα ζώα με προβλήματα συμπεριφοράς.</p>
      <p>Διεκδικούμε:</p>
      <p>Περισυλλογή των αδέσποτων με ειδικά καταρτισμένα συνεργεία για κτηνιατρικό έλεγχο/σήμανση και επανένταξή τους στο φυσικό τους περιβάλλον εφόσον είναι υγιή και άνω των 5 μηνών.</p>
      <p>Εμβολιασμό, σήμανση, στείρωση, έλεγχο για Leishmania spp και περίθαλψη των αδέσποτων σε δημοτικά κτηνιατρεία ή καταφύγια αδέσποτων ζώων. Καταγραφή των αδέσποτων σε ειδική ηλεκτρονική βάση του Δήμου.</p>
      <p>Συγκρότηση διεπιστημονικής επιτροπής για τον συντονισμό του προγράμματος προστασίας αδέσποτων ζώων συντροφιάς.</p>
      <p>Ίδρυση και Λειτουργία Δημοτικού Καταφυγίου για αδέσποτα ζώα συντροφιάς και δημοτικών κτηνιατρείων για τον έλεγχο και τη φροντίδα της ευζωίας τους.</p>
      <p>Φύλαξη δεσποζόμενων ζώων που έχουν αφαιρεθεί από τον ιδιοκτήτη τους με εισαγγελική παραγγελία.</p>
      <p>Επιβολή διοικητικών προστίμων για τις παραβάσεις αναφορικά με τις υποχρεώσεις ιδιοκτητών και την κακοποίηση ζώων (μη ενημερωμένο βιβλιάριο υγείας ζώου, κακοποίηση ζώου, μη τοποθέτηση ηλεκτρονικής σήμανσης κ.α).</p>
      <p>Καλούμε, λοιπόν, τη διοίκηση του Δήμου Θεσσαλονίκης να αναλάβει τις ευθύνες της και να προχωρήσει άμεσα στην κατάρτιση πολιτικής για την προστασία, φροντίδα και διαχείριση των αδέσποτων ζώων. Εμείς από την πλευρά μας θα συνεχίσουμε να πιέζουμε προς αυτή την κατεύθυνση, διεκδικώντας μια πόλη φιλική για όλα τα ζώα, αδέσποτα και δεσποζόμενα.»</p>
      <p>typosthes.gr</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/metro-thessalonikis-aniktos-stathmos-tou-ose-pics"/>
        <a href="http://www.metrosport.gr/article/me-49-themata-sinedriazi-ti-deftera-2511-to-dimotiko-simvoulio"/>
        <a href="http://www.metrosport.gr/article/tragiko-distichima-me-enan-nekro-sta-diavata"/>
        <a href="http://www.metrosport.gr/article/keros-to-savvato-2311-sti-thessaloniki"/>
        <a href="http://www.metrosport.gr/article/dioristikan-nei-diikites-sta-nosokomia-tis-choras"/>
        <a href="http://www.metrosport.gr/article/thessaloniki-aftopsia-sta-adita-ton-masonon-pics"/>
      </related>
    </article>
  </body>
</html>