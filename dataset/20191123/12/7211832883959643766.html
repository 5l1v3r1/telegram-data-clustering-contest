<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607244"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T12:53:00+00:00"/>
    <meta property="og:title" content="ปชป.โต้แทน&quot;ชวน&quot; ซัด &quot;ปารีณา&quot;ควรมีวุฒิภาวะ"/>
    <meta property="og:description" content="รองโฆษกประชาธิปัตย์ ป้อง &quot;ชวน&quot;ซัด &quot;ปารีณา&quot; ควรมีวุฒิภาวะ หลังออกมาโวย โดน ปิดไมค์ ขณะขอหารือในสภาให้สอบจริยธรรม &quot;เสรีพิศุทธิ์&quot;"/>
  </head>
  <body>
    <article>
      <h1>ปชป.โต้แทน"ชวน" ซัด "ปารีณา"ควรมีวุฒิภาวะ</h1>
      <address><time datetime="2019-11-23T12:53:00+00:00">23 Nov 2019, 12:53</time> by <a rel="author">PostToday</a></address>
      <p>รองโฆษกประชาธิปัตย์ ป้อง "ชวน"ซัด "ปารีณา" ควรมีวุฒิภาวะ หลังออกมาโวย โดน ปิดไมค์ ขณะขอหารือในสภาให้สอบจริยธรรม "เสรีพิศุทธิ์"</p>
      <p>เมื่อวันที่ 23 พ.ย. นพ.คณวัฒน์ จันทรลาวัณย์ รองโฆษกพรรคประชาธิปัตย์ กล่าวถึงกรณีที่ น.ส.ปารีณา ไกรคุปต์ ส.ส.ราชบุรี พรรคพลังประชารัฐแสดงความคิดเห็นต่อการทำหน้าที่ของ นายชวน หลีกภัย ประธานสภาผู้แทนราษฎร ที่มีการสั่งปิดไมค์ขณะขอหารือในสภาเพื่อให้สอบจริยธรรม พล.อ.เสรีพิสุทธิ์ เตมียาเวส ประธานคณะกรรมการป้องกันและปราบปรามการทุจริตและประพฤติมิชอบ (กมธ.ป.ป.ช.) ว่า จากเหตุการณ์ดังกล่าว ตนมองว่าบุคคลที่มีวุฒิภาวะมากเพียงพอ จะไม่มองเรื่องความพอใจหรือไม่พอใจส่วนตัว มาเป็นประเด็นในการตัดสินการกระทำในอำนาจหน้าที่ของบุคคลอื่น และตนเชื่อว่านายชวน เป็นคนที่มีวุฒิภาวะมากพอ ทั้งนี้ สมาชิกพรรรคประชาธิปัตย์ อยากขอความอนุเคราะห์ ถึงสมาชิกสภาผู้แทนราษฎรทุกคน ว่าการมีมารยาทในสภาเป็นเรื่องสำคัญ อย่าให้ประชาชนมองว่าเป็นตัวตลก และอย่าให้ประชาชนผิดหวัง</p>
      <p>รองโฆษกพรรคประชาธิปัตย์ กล่าวว่า ส่วนที่ น.ส.ปารีณา ได้มีการกล่าวอ้าง ว่าเป็นไปได้หรือไม่ ถึงสาเหตุที่นายชวนปิดไมค์ เพราะพรรคประชาธิปัตย์ แพ้เลือกตั้งใน จ.ตรัง ให้กับพรรคพลังประชารัฐ นั้น ตนมองว่า ถ้าหากจะมาคิดเล็กคิดน้อย กับการพ่ายแพ้เขตใดเขตหนึ่ง ก็คงตรอมใจกันทั้งพรรคไปแล้ว ความจริงส่วนตัวไม่อยากออกมาแถลงข่าวตอบโต้ เพียงแต่มีการกล่าวหาถึงนายชวน ซึ่งเป็นบุคคลที่พรรคประชาธิปัตย์เคารพรัก จึงต้องออกมา</p>
      <p>อย่างไรก็ตาม อยากให้เรื่องในสภา เป็นเรื่องที่พูดคุยกันถึงปากท้องของประชาชน ไม่ใช่เรื่องฟ้องร้องผู้ใหญ่ เพื่อปกป้องตัวเอง แต่จากสิ่งที่เกิดขึ้น จะเป็นการตอกย้ำว่านายชวนเป็นกลาง ไม่เข้าข้างฝ่ายค้านหรือฝ่ายรัฐบาล ไม่ได้เอนเอียงต่อฝั่งใด เพียงแค่เรื่องในการพูดคุยในสภา ควรเป็นเรื่องส่วนรวมมากกว่าส่วนตัว ท้ายนี้อยากให้ น.ส.ปารีนา กลับไปพิจารณาตนเอง ว่าทำถูกแล้วหรือไม่จากเหตุการณ์ที่เกิดขึ้น</p>
    </article>
  </body>
</html>