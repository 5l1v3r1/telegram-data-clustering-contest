<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/episimo-aitima-apo-tin-antiprosopeia-tis-kritis-gia-tin-apozimiosi-ton-paragogon-logo-klimatikis-allagis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T12:28:00+00:00"/>
    <meta property="og:title" content="Επίσημο αίτημα από την αντιπροσωπεία της Κρητης για την αποζημίωση των παραγωγών λόγω κλιματικής αλλαγής"/>
    <meta property="og:description" content="Στο Υπουργείο Αγροτικής Ανάπτυξης"/>
  </head>
  <body>
    <article>
      <h1>Επίσημο αίτημα από την αντιπροσωπεία της Κρητης για την αποζημίωση των παραγωγών λόγω κλιματικής αλλαγής</h1>
      <address>
        <time datetime="2019-11-23T12:28:00+00:00">23 Nov 2019, 12:28</time>
      </address>
      <p>Στο Υπουργείο Αγροτικής Ανάπτυξης</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/23-11/06540C6A-E5F1-4908-AB35-0508B2A40A69.jpeg"/>
      </figure>
      <p>Πραγματοποιήθηκε την Παρασκευή το μεσημέρι (22 Νοεμβρίου 2019) η προγραμματισμένη συνάντηση στο Υπουργείο Αγροτικής Ανάπτυξης. Τη συνάντηση είχε ζητήσει η Περιφέρεια Κρήτης, με σκοπό να ενημερώσει υπεύθυνα και τεκμηριωμένα την πολιτική ηγεσία του Υπουργείου για τις ζημιές που έχει υποστεί η ελαιοκαλλιέργεια στην Κρήτη.</p>
      <p>Στη συνάντηση με τον Υπουργό ΥΠΑΑΤ Μάκη Βορίδη την Περιφέρεια εκπροσώπησαν ο Αντιπεριφερειάρχης Πρωτογενή Τομέα Μανόλης Χνάρης και οι Αντιπεριφερειάρχες Ηρακλείου Νίκος Συριγωνάκης, Χανίων Νίκος Καλογερής, Ρεθύμνου Μαρία Λιονή και Λασιθίου Γιάννης Γουλιδάκης.</p>
      <p>Οι εκπρόσωποι της Περιφέρειας ενημέρωσαν δια ζώσης τον Υπουργό και παράλληλα, κατέθεσαν επίσημα, το τεκμηριωμένο αίτημα της Περιφέρειας για αποζημίωση των παραγωγών από τις ζημιές στην φετινή ελαιοπαραγωγή.</p>
      <p>Το επιχείρημα που αναπτύχθηκε τεκμηριωμένα από την πλευρά των εκπροσώπων της Περιφέρειας Κρήτης είναι πως οι ζημιές είναι «αποτέλεσμα της κλιματικής  αλλαγής που επηρεάζει ήδη το νησί της Κρήτης αυξάνοντας την ένταση και τη συχνότητα ακραίων κλιματικών φαινομένων, που δημιουργούν σημαντικές ζημιές και απώλειες στον πρωτογενή τομέα και κατ’ επέκταση στην γεωργική παραγωγή του νησιού».</p>
      <p>Για το λόγο αυτό άλλωστε έγινε αποδεκτή από τον Υπουργό η στοιχειοθετημένη πρόταση για την εξεύρεση αποζημιώσεων στο πλαίσιο της κλιματικής αλλαγής και αναμένεται με τις αρμόδιες Υπηρεσίες του υπουργείου ν’ αναζητηθεί λύση μέχρι την κάθοδο του υπουργού στην Κρήτη.</p>
      <p>Τέλος, τονίστηκε με έμφαση η πρόταση της Περιφέρειας, η ελαιοκαλλιέργεια να μην αποτελεί μια απλή δενδρώδη καλλιέργεια, αλλά να αντιμετωπιστεί με βάση την διακριτή αξία και σημασία που έχει το προϊόν.  </p>
    </article>
  </body>
</html>