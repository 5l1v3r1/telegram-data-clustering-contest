<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/dancila-a-rabufnit-iata-adevaratul-fake-din-politica/"/>
    <meta property="og:site_name" content="Cotidianul"/>
    <meta property="article:published_time" content="2019-11-23T12:44:25+00:00"/>
    <meta property="og:title" content="Dăncilă a răbufnit: „Iată adevăratul fake din politică”"/>
    <meta property="og:description" content="Viorica Dăncilă critică sâmbătă declarația lui Ludovic Orban de la Congresul PPE, precizând că premierul a dezvăluit adevărata miză a..."/>
  </head>
  <body>
    <article>
      <h1>Dăncilă a răbufnit: „Iată adevăratul fake din politică”</h1>
      <address><time datetime="2019-11-23T12:44:25+00:00">23 Nov 2019, 12:44</time> by <a rel="author">(I.R.)</a></address>
      <p>Viorica Dăncilă critică sâmbătă declarația lui Ludovic Orban de la Congresul PPE, precizând că premierul a dezvăluit adevărata miză a demiterii Guvernului PSD, prin moțiune de cenzură, și anume propunerea unui comisar european din partea PPE. Dăncilă îi acuză pe liberali și pe Klaus Iohannis că sunt duplicitari și periculoși.</p>
      <p>„<i>Dragii mei, vă rog să distribuiți acest video! Să vadă cât mai mulți români care sunt adevăratele intenții și mize ale lui Klaus Iohannis!</i></p>
      <p>
        <i>Pentru că sunt foarte mulți cei care s-au întrebat care a fost adevăratul motiv din spatele moțiunii de cenzură, care a aruncat România în criză și haos și care a dus la o explozie a cursului euro la un maxim istoric!</i>
      </p>
      <p>
        <i>Vă rog să ascultați declarația lui Ludovic Orban de la Zagreb (unde și domnul Iohannis a fost prezent!) în care le spune popularilor europeni că au dat jos Guvernul PSD pentru a putea propune ei un comisar din partea PPE, pentru ca popularii europeni să aibă majoritatea în noua Comisie!</i>
      </p>
      <p>
        <i>Ei fac jocurile politice ale altora și încearcă să acopere în presă aceste manevre țipând la noi “fake news”! Iată adevăratul fake din politica românească: Klaus Iohannis și PNL!</i>
      </p>
      <p><i>Duplicitari, ipocriți și periculoși acești întruchipați salvatori ai neamului!</i>”, a scris Dăncilă, sâmbătă, pe Facebook.</p>
      <p>La rândul său, Victor Negrescu, care fusese propus comisar european de Guvernul Dăncilă, a afirmat că Ludovic Orban, prin declarația sa la Congresul PPE de la Zagreb, a recunoscut că PNL a intervenit politic împotriva unei nominalizări legale din partea României și că este o jignire la adresa românilor.</p>
      <p>„<i>Am evitat în ultimele săptămâni să fac declarații privind numirea Comisarului European din partea României pentru că mereu am făcut tot ce am putut pentru a proteja imaginea țării noastre și pentru a susține parcursul european al României. Am tăcut cu greu când presa europeană râdea de prestația propunerii României cu ocazia audierilor pentru că important era să avem un comisar. Funcțiile sunt irelevante dacă nu suntem responsabili. </i><i>Cu toate acestea, declarația publică a lui Ludovic Orban la Congresul dreptei europene privind numirea Comisarului European este jignitoare la adresa românilor. Acesta a confirmat faptul că numirea nu a avut nimic de-a face cu competența, cu normele și legislația europeană sau cu parcursul european al României și implementarea politicilor necesare Uniunii Europene. Totul a fost ghidat de interese politice, mărunte și meschine. </i><i>Mai exact prin declarația sa, președintele PNL afirmă faptul că a existat o ingerință politică realizată de PNL împotriva unor nominalizări legale din partea României și se confirmă faptul că validarea comisarului român a fost întârziată din motive politice, fără argumente, explicații legale sau motive obiective. Poate de aceea nu a existat un răspuns la nominalizarea făcută legal. Un specialist în drept european ar putea spune că o astfel de situație ar putea face obiectul unei decizii a CJUE, dar nu voi accepta niciodată să exportăm conflictele politice în exterior. Mai îngrijorat sunt de faptul că astfel de abuzuri au fost posibile și mă întreb cum va arăta pe viitor România normală condusă de dreapta</i>”, a scris Victor Negrescu, sâmbătă, pe Facebook.</p>
      <p>Ludovic Orban a declarat că Guvernul Dăncilă a fost schimbat cu unul de dreaptă pentru ca România să poată oferi un comisar european de la PPE, respectiv pe Adina Vălean. Orban a susținut că era o situație injustă, deoarece PPE nu avea majoritate pentru noua Comisie Europeană.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fv.dancila%2Fvideos%2F407995976751749%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <related>
        <h4>Articole asemănătoare</h4>
        <a href="https://www.cotidianul.ro/de-ce-amana-klaus-iohannis-acceptarea-unui-prim-ministru/"/>
        <a href="https://www.cotidianul.ro/iohannis-dragnea-cine-de-cine-are-nevoie/"/>
        <a href="https://www.cotidianul.ro/presedintele-iohannis-un-mesaj-de-ziua-nationala-romanie/"/>
      </related>
    </article>
  </body>
</html>