<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/timeout/facefromnews/nejmar-go-zakysa-v-pszh-zaradi-bylgarka--1409031.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-23T12:20:00+00:00"/>
    <meta property="og:title" content="Неймар го закъса в ПСЖ заради... българка?"/>
    <meta property="og:description" content="Българка омая звездата на световния футбол Неймар! Красивата варненка Христина Христова се похвали със снимка с известния футболист в социалните мрежи, видя България Днес Засечката става в известно заведение в Барселона по време на парти, което стовари куп проблеми на главата на Неймар"/>
  </head>
  <body>
    <article>
      <h1>Неймар го закъса в ПСЖ заради... българка?</h1>
      <address><time datetime="2019-11-23T12:20:00+00:00">23 Nov 2019, 12:20</time> by <a rel="author">Sportlive.bg</a></address>
      <p>Българка омая звездата на световния футбол Неймар! Красивата варненка Христина Христова се похвали със снимка с известния футболист в социалните мрежи, видя "<b>България Днес</b>". Засечката става в известно заведение в Барселона по време на парти, което стовари куп проблеми на главата на Неймар.</p>
      <p>Синеоката хубавица Хриси купонясва в Каталуния заедно със свои приятелки. Женската компания се мести от бар на бар, докато на една от локациите вижда звездата на ПСЖ. Неймар е прекосил разстоянието от Париж до Барселона, за да посети купона на своя колега Артур Мело. След като става ясно, че Неймар е бил в Барселона, шефовете на парижкия клуб се разгневяват, защото е пътувал, вместо да се възстановява от травмата си, която го извади от игра за повече от месец.</p>
      <p>Скандалът се разпалва след снимките от купона. В заведението Неймар се появява с новото си гадже - испанския модел Ноа Сеас. Присъствието на апетитната блондинка не смущава нашенката, която успява да се добере до футболиста и да се снима с него на опасно близко разстояние. Впечатлен от красотата на българката, Неймар се съгласява да застане пред обектива.</p>
      <p>Хриси пуска фотоса с надпис "Неймар Джуниър", последван от сърце. Приятелите й не вярват на очите си. "Ами, вярваш, не вярваш - той е!", отвръща им варненката. Публикацията й кара близките й хора да се размечтаят и да я попитат дали това е зетят, който ще им доведе.</p>
      <p>Радостните събития не липсват в живота на българката. Тя беше сред шаферките на сватбата на приятелката си Цеци Красимирова с краля на марихуаната Майкъл Струмейтис. Приказното тържество се проведе през май т.г. в испански замък и събра милионери от цял свят. Дружките на бившата моделка не пропуснаха и моминското й парти, като са категорични, че никога няма да забравят преживяното на Пиренеите.</p>
      <p>Блондинката Христина обикаля по целия свят. С приятелите си споделя снимки от екзотични дестинации като остров Бали, Куба, Япония, Кения, Танзания и други.</p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Klujvert-posochi-kakvo-poprechi-na-Barselona-da-si-vyrne-Nejmar-1408416.html"/>
        <a href="https://www.sportlive.bg/worldfootball/france/Nejmar-kategorichno-otrqza-PSZh-za-nov-dogovor-1407437.html"/>
        <a href="https://www.sportlive.bg/worldfootball/spain/Ot-Barselona-Nejmar-vinagi-e-opciq-za-nas-1407081.html"/>
        <a href="https://www.sportlive.bg/worldfootball/worldfootballother/Pele-si-izbra-perfektniq-partnxor-v-ataka-izmezhdu-Mesi-Ronaldo-i-Nejmar-1406590.html"/>
        <a href="https://www.sportlive.bg/timeout/timeoutother/Polovinkata-na-Ronaldo-si-pusna-razgolena-SNIMKA--1408961.html"/>
      </related>
    </article>
  </body>
</html>