<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625933/%E2%80%98%E0%A6%89%E0%A6%A6%E0%A7%80%E0%A7%9F%E0%A6%AE%E0%A6%BE%E0%A6%A8%E2%80%99%E0%A6%A6%E0%A7%87%E0%A6%B0-%E0%A6%B6%E0%A6%BF%E0%A6%B0%E0%A7%8B%E0%A6%AA%E0%A6%BE-%E0%A6%9C%E0%A7%87%E0%A6%A4%E0%A6%BE%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A6%B2%E0%A7%87%E0%A6%A8-%E0%A6%A8%E0%A6%BE-%E0%A6%B8%E0%A7%8C%E0%A6%AE%E0%A7%8D%E0%A6%AF-%E0%A6%86%E0%A6%AB%E0%A6%BF%E0%A6%AB%E0%A6%B0%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T14:21:00+00:00"/>
    <meta property="og:title" content="‘উদীয়মান’দের শিরোপা জেতাতে পারলেন না সৌম্য-আফিফরা"/>
    <meta property="og:description" content="মিরপুর শেরেবাংলা স্টেডিয়ামে ইমার্জিং এশিয়া কাপের ফাইনালে পাকিস্তানের কাছে ৭৭ রানে হেরেছে বাংলাদেশ মোহাম্মদ নাঈম, সৌম্য সরকার, নাজমুল হোসেন, আফিফ হোসেন&amp;mdash;জাতীয় দলে খেলার অভিজ্ঞতা আছে সবারই। তাঁদের নিয়েই গঠন করা হয়েছিল ইমার্জিং কাপে বাংলাদেশ দল। দেশের মাটিতে তবু কিনা জেতা গেল না শিরোপা! ফাইনালে হারই যেন নিয়তি হয়ে দাঁড়িয়েছে। জাতীয় দল থেকে শুরু করে ইমার্জিং মানে উদীয়মান কিংবা বয়সভিত্তিক..."/>
  </head>
  <body>
    <article>
      <h1>‘উদীয়মান’দের শিরোপা জেতাতে পারলেন না সৌম্য-আফিফরা</h1>
      <address><time datetime="2019-11-23T14:21:00+00:00">23 Nov 2019, 14:21</time> by <a rel="author">ক্রীড়া প্রতিবেদক</a></address>
      <hr/>
      <p>মিরপুর শেরেবাংলা স্টেডিয়ামে ইমার্জিং এশিয়া কাপের ফাইনালে পাকিস্তানের কাছে ৭৭ রানে হেরেছে বাংলাদেশ</p>
      <hr/>
      <p>মোহাম্মদ নাঈম, সৌম্য সরকার, নাজমুল হোসেন, আফিফ হোসেন—জাতীয় দলে খেলার অভিজ্ঞতা আছে সবারই। তাঁদের নিয়েই গঠন করা হয়েছিল ইমার্জিং কাপে বাংলাদেশ দল। দেশের মাটিতে তবু কিনা জেতা গেল না শিরোপা! ফাইনালে হারই যেন নিয়তি হয়ে দাঁড়িয়েছে। জাতীয় দল থেকে শুরু করে ইমার্জিং মানে উদীয়মান কিংবা বয়সভিত্তিক দল—শিরোপা লড়াইয়ে মঞ্চে উঠলেই কুলিয়ে উঠতে পারছে না বাংলাদেশ। আজ মিরপুর শেরেবাংলা স্টেডিয়ামে ইমার্জিং এশিয়া কাপের ফাইনালে পাকিস্তানের কাছে বাংলাদেশের হার ৭৭ রানের বড় ব্যবধানে।</p>
      <p>টস জিতে প্রথমে পাকিস্তানকে ব্যাটিংয়ে পাঠায় বাংলাদেশ। নির্ধারিত ৫০ ওভারে ৬ উইকেট হারিয়ে ৩০১ রান করে তারা। ১১১ বলে ১১৩ রান করে ব্যাট হাতে দলকে সামনে থেকে নেতৃত্ব দিয়েছেন রোহাইল নাজির । রোহাইলের সেঞ্চুরির জবাব দিতে পারেনি বাংলাদেশের কোনো ব্যাটসম্যান। ৪৩.৩ ওভারে ২২৪ রানেই গুটিয়ে যায় বাংলাদেশ। স্বাগতিকদের পক্ষে সর্বোচ্চ ৪৯ করেছেন জাতীয় দলের আফিফ হোসেন। দ্বিতীয় সর্বোচ্চ ৪৬ রান এসেছে নাজমুল হোসেন শান্তর ব্যাট থেকে।</p>
      <p>পাকিস্তান ৩০১ রান তুলতে পেরেছে মূলত বাংলাদেশের ফিল্ডারদের ব্যর্থতায়। ১১৩ রান করে দলকে একাই টেনে নেওয়া রোহাইল নাজির জীবন পেয়ে বড় ইনিংসটি গড়েন। ২৪ রানে, বাঁহাতি স্পিনার তানভির ইসলামের স্পেলের প্রথম বলে প্রথম স্লিপে ক্যাচ তোলেন তিনি। সহজ ক্যাচটি লুফে নিতে পারেননি ইয়াসির আলী। আরও দুই পাকিস্তানি ব্যাটসম্যান জীবন পেয়েছেন ইয়াসিরের ক্যাচ ছাড়ার জন্য।</p>
      <p>ব্যাট হাতে ইয়াসিরের সুযোগ ছিল ভুল শুধরানোর। দুই ওপেনার সৌম্য সরকার ও মোহাম্মদ নাঈম দ্রুত রান তুলতে গিয়ে আউট হন। ৬ ওভারে ৪১ রান তুললেও বড় শট খেলতে গিয়ে দ্রুত সাজঘরে ফিরে যান দুই বাঁহাতি ওপেনার। সৌম্যর ব্যাট থেকে এসেছে ১৫ রান। এরপর হাল ধরার চেষ্টা করেন অধিনায়ক নাজমুল হোসেন ও ইয়াসির আলী। ব্যক্তিগত ০ রানে ইয়াসির জীবন পেলেও শেষ পর্যন্ত ২২ রানেই ফিরে যান তিনি।</p>
      <p>তবে নাজমুলের সঙ্গে ইয়াসিরের ৫১ রানের জুটিই ছিল বাংলাদেশ ইনিংসের সর্বোচ্চ। ৩০২ রান তাড়া করতে বড় জুটির দরকার ছিল বাংলাদেশের। আফিফ ও মেহেদী হাসান ৪৮ রান যোগ করে বাংলাদেশের আশা বাঁচিয়ে রাখেন। ৭৭ বলে ১০৭ রান দরকার, হাতে ৪ উইকেট। ৪৯ রানে খেলছিলেন আফিফ হোসেন। শেষ পর্যন্ত প্রত্যাশিত রান রেটের চাপে ইনিংসের ৪৩.৩ ওভারে ২২৪ রানে অলআউট বাংলাদেশ।</p>
    </article>
  </body>
</html>