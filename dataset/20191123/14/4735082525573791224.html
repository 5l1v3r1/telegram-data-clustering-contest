<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Prawo-i-Sprawiedliwosc/191129720-Jaki-Powtorzone-glosowanie-To-wyglada-slabo-i-dobrze-zeby-ta-sprawa-zostala-wyjasniona.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T14:26:19+00:00"/>
    <meta property="og:title" content="Jaki: Powtórzone głosowanie? To wygląda słabo i dobrze, żeby ta sprawa została wyjaśniona"/>
    <meta property="og:description" content="- Zjednoczona Prawica dysponuje solidną większością. Ale rzeczywiście to wygląda słabo i dobrze, żeby ta sprawa została wyjaśniona - powiedział w rozmowie z Onetem europoseł Patryk Jaki, komentując sprawę powtórzonego głosowania przy wyborze posłów do składu Krajowej Rady Sądownictwa."/>
  </head>
  <body>
    <article>
      <h1>Jaki: Powtórzone głosowanie? To wygląda słabo i dobrze, żeby ta sprawa została wyjaśniona</h1>
      <address><time datetime="2019-11-23T14:26:19+00:00">23 Nov 2019, 14:26</time> by <a rel="author">qm</a></address>
      <p>
        <b>- Zjednoczona Prawica dysponuje solidną większością. Ale rzeczywiście to wygląda słabo i dobrze, żeby ta sprawa została wyjaśniona - powiedział w rozmowie z Onetem europoseł Patryk Jaki, komentując sprawę powtórzonego głosowania przy wyborze posłów do składu Krajowej Rady Sądownictwa.</b>
      </p>
      <p>W nocy z czwartku na piątek Sejm wybrał Bartosza Kownackiego, Arkadiusza Mularczyka, Kazimierza Smolińskiego i Marka Asta do składu Krajowej Rady Sądownictwa. Dwie kandydatki zgłoszone przez Koalicję Obywatelską i Lewicę nie zdobyły wymaganej większości.</p>
      <p>W sprawie wyboru członków KRS głosowano dwa razy. Pierwsze głosowanie zostało przerwane po tym, jak marszałek Sejmu Elżbieta Witek (PiS) otrzymała sygnały, że doszło do problemów z głosowaniem. Na nagraniu z obrad w pewnym momencie słychać słowa "Trzeba anulować, bo my przegramy...". Według przedstawicieli opozycji, słowa te wypowiada jedna z posłanek PiS. Po pojawieniu się sygnałów o problemach z głosowaniem marszałek Witek podjęła decyzję o anulowaniu głosowania. W drugim głosowaniu większość zdobyli kandydaci PiS.</p>
      <p>- Trzeba to zbadać i zobaczyć, kto ma rację. Posłowie PiS chcieli anulować głosowanie, bo nie działały maszyny, a nie dlatego, że PiS nie dysponuje większością - bo dysponuje. To, że maszyny nie działały, również opozycji, jest podstawą do powtórzenia głosowania - <a href="https://wiadomosci.onet.pl/tylko-w-onecie/patryk-jaki-o-sprawie-anulowanego-glosowania-w-sejmie-wyglada-slabo-ale-mowmy-o-tym/p2kdv17">przekonywał w Onecie Patryk Jaki</a>. Europarlamentarzysta PiS zauważył, że za czasów jego pracy w Sejmie również zdarzało się, że jego maszyna do głosowania nie działała, jak powinna.</p>
      <p>- Logika podpowiada, że skoro PiS dysponuje większością, to sytuacja była spowodowana awarią sprzętu. Powinniśmy się kompleksowo zastanowić nad wymianą tego sprzętu - dodał Patryk Jaki. - Nie jestem zadowolony, ale chciałbym, by mówiono o tym we właściwych proporcjach. Maszyny do głosowania psują się często - zwrócił uwagę.</p>
      <p><a href="https://www.rp.pl/Polityka/191129789-Oszustwo-i-przestepstwo-Lewica-o-powtorzonym-glosowaniu.html">Zdaniem klubu Lewicy, w Sejmie doszło do złamania zasad demokracji.</a> Komentując sprawę, rzeczniczka klubu Anna-Maria Żukowska użyła słów "oszustwo i przestępstwo".</p>
      <p><a href="https://www.rp.pl/Polityka/191129792-Budka-Zadamy-ujawnienia-prawdziwych-wynikow-glosowania.html">Koalicja Obywatelska zażądała ujawnienia wyników anulowanego głosowania.</a> Według tego klubu, mogło dojść "do poważnego naruszenia Kodeksu karnego - do przestępstwa fałszerstwa". Jak poinformował szef klubu Borys Budka, KO przygotowała wniosek o odwołanie Elżbiety Witek, może też złożyć zawiadomienie o możliwości popełnienia przestępstwa.</p>
      <p>
        <a href="https://www.rp.pl/Polityka/191129785-Sasin-powtorzyc-glosowanie-chciala-poslanka-PO.html">- Jeśli były zgłaszane z sali liczne uwagi, że nie działa aparatura do głosowania, że posłowie nie są w stanie prawidłowo oddać głosu, to nie miała pani marszałek innego wyjścia, jak powtórzyć to głosowanie - ocenił z kolei minister aktywów państwowych Jacek Sasin (PiS).</a>
      </p>
      <p><a href="https://www.rp.pl/Polityka/191129767-Terlecki-Nie-bylo-takiego-zagrozenia-zebysmy-glosowanie-przegrali.html">Zdaniem wicemarszałka Sejmu i szefa klubu PiS Ryszarda Terleckiego, przewaga Zjednoczonej Prawicy "była na tyle bezpieczna", że "nie było takiego zagrożenia", by formacja rządząca głosowanie przegrała.</a> Dopytywany, skąd w takim razie decyzja o anulowaniu głosowania, Terlecki odparł: - Bo posłowie się tego domagali.</p>
    </article>
  </body>
</html>