<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549465.html/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D8%AD%D8%B1%DB%8C%D9%85-%D8%AA%D8%A7%D8%B1%DB%8C%D8%AE-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D8%AD%D8%A7%D9%84-%D8%A7%D8%AC%D8%B1%D8%A7%D8%B3%D8%AA--%D8%B1%D9%88%DB%8C%DA%A9%D8%B1%D8%AF-%D8%AC%D9%87%D8%A7%D8%AF%DB%8C-%D8%AF%D8%A7%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:26:00+00:00"/>
    <meta property="og:title" content="بزرگترین تحریم تاریخ علیه ایران در حال اجراست/ رویکرد جهادی داریم"/>
    <meta property="og:description" content="رئیس سازمان برنامه وبودجه با بیان اینکه در حال حاضر بزرگترین تحریم تاریخ معاصر علیه مردم ایران در حال اجراست،گفت: برای چرخیدن چرخهای توسعه، نباید عده‌ای در این مسیر له شوند."/>
  </head>
  <body>
    <article>
      <h1>بزرگترین تحریم تاریخ علیه ایران در حال اجراست/ رویکرد جهادی داریم</h1>
      <h2>نوبخت:</h2>
      <address>
        <time datetime="2019-11-23T14:26:00+00:00">23 Nov 2019, 14:26</time>
      </address>
      <p>رئیس سازمان برنامه وبودجه با بیان اینکه در حال حاضر بزرگترین تحریم تاریخ معاصر علیه مردم ایران در حال اجراست،گفت: برای چرخیدن چرخهای توسعه، نباید عده‌ای در این مسیر له شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد باقر نوبخت رئیس سازمان برنامه و بودجه صبح امروز در مراسم امضای تفاهمنامه طرح جهاد روشنایی بین سازمان برنامه و بودجه، سازمان بسیج مستضعفین، صندوق کارآفرین امید و کمیته امداد، اظهارداشت: با امضای این تفاهمنامه توسعه نیروگاه‌های خورشیدی خرد و کوچک خانگی در مناطق روستایی و عشایری تولید و نصب خواهد شد.</p>
      <p>وی با بیان اینکه بسیج به‌ اقتضای ضرورت‌های کشور از توانمندی‌های مختلف خود استفاده می‌کند، افزود: چه در زمان جنگ تحمیلی و چه در دوران سازندگی و بازسازی آسیب‌های ناشی از جنگ بسیج حضور فعالی داشته است.   رئیس سازمان برنامه و بودجه با بیان اینکه در حال حاضر نیز بزرگترین تحریم تاریخ معاصر علیه مردم ایران در حال اجراست، ادامه داد: امروز حتی غذا و دارو نیز برای ایرانیان تحریم شده و ایران حق فروش یک ریال نفت را هم برای واردات غذا و دارو ندارد اما ملتی که متکی به آموزه‌های دینی و وحیانی است، در برابر این فشارها سر فرو نمی‌آورد.   وی با بیان اینکه در این شرایط نیز بسیج می‌تواند در عرصه‌های مختلف ورود جدی و حمایتی داشته باشد، گفت: در سازمان برنامه و بودجه این اعتقاد وجود ندارد که برای چرخیدن چرخهای توسعه عده‌ای در این مسیر له شوند و به همین دلیل برنامه‌های توسعه‌ را با رویکرد جهادی دنبال می‌کنیم.   نوبخت تصریح کرد: در همین راستا و در هفته جاری طرح‌هایی ساخت مسکنی که برای اقشار محروم در استان بوشهر ساخته شده به بهره‌برداری خواهد رسید. در حال حاضر نیز برای هر استان یک برنامه اشتغال در نظر گرفته شده که میزان تسهیلات آن نیز به‌طور جزئی مشخص شده است.   <b>نصب ۱۰۰ هزار پلن خورشیدی برای ۱۰۰ هزار خانوار در مناطق محروم</b>   همچنین حمید پورمحمدی، معاون سازمان برنامه و بودجه اظهارداشت: در سال گذشته در قانون بودجه بندی دیده شد که به همت سازمان بسیج انرژی نو برای نیازمندان در مناطق محروم ایجاد کنیم.   وی افزود: برای این کار باید شبکه‌ای شکل دهیم از تولید پنل‌های خورشیدی توسط مپنا تا نصب، آموزش و ارائه خدمات پس از فروش توسط سازمان بسیج و اتصال برق تولیدی به شبکه سراسری. هزینه تولید و نصب هر یک از این پنل‌های خورشیدی ۳۵ میلیون تومان است که قرار است در سال اول ۲۰ هزار پنل‌ خورشیدی با ظرفیت ۵ کیلووات برای ۲۰ هزار خانه در مناطق محروم نصب شود.   معاون سازمان برنامه و بودجه با بیان اینکه طبق برنامه تا چند آینده تعداد این پنل‌های خورشیدی به ۱۰۰ هزار فقره می‌رسد، گفت:  هزینه خرید این پنل‌های خورشیدی از محل تسهیلات صندوق قرض‌الحسنه کارآفرینی امید تامین و به خانوارهای مناطق محروم اختصاص می‌یابد. وزارت نیرو برق مازاد بر نیاز این خانوارها خریداری می‌کند و با این کار این خانوارها به تدریج از پوشش کمیته امداد و بهزیستی خارج می‌شوند و افراد دیگری جایگزین آنها خواهد شد.   وی تاکید کرد:‌ این طرح علاوه بر کمک به اقشار کم درآمد مناطق محروم، گامی در جهت توسعه انرژی‌های پاک است.   منبع: مهر انتهای پیام/</p>
    </article>
  </body>
</html>