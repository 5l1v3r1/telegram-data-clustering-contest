<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Serie-A/a315389-Igraci-Napolija-bez-plata-zvezde-na-prodaju.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T14:14:00+00:00"/>
    <meta property="og:title" content="Igrači Napolija bez plata, zvezde na prodaju?"/>
    <meta property="og:description" content="Prvi čovek Napolija Aurelio de Laurentis navodno je odlučio da zamrzne plate igračima svog kluba, kao i da ih smanji za 25 odsto i proda najveće zvezde posle pobune."/>
  </head>
  <body>
    <article>
      <h1>Igrači Napolija bez plata, zvezde na prodaju?</h1>
      <h2>Prvi čovek Napolija Aurelio de Laurentis navodno je odlučio da zamrzne plate igračima svog kluba, kao i da ih smanji za 25 odsto i proda najveće zvezde posle pobune.</h2>
      <address><time datetime="2019-11-23T14:14:00+00:00">23 Nov 2019, 14:14</time> by <a rel="author">Jelena Trajković</a></address>
      <figure>
        <img src="https://sportklub.rs/Picture/170318/jpeg/fudbaleri-Napolij"/>
        <figcaption>
          <cite>Francesco Pecoraro/Getty Images</cite>
        </figcaption>
      </figure>
      <p>Problematična situacija u redovima Napolitanaca traje već nekoliko nedelja, otkako je De Laurentis naredio karantin, a igrači odbili da se vrate u njega posle remija sa Salcburgom u Ligi šampiona. Predsednik je takođe zabranio davanje izjava, pa fudbaleri i trener Karlo Ančeloti još nisu mogli da otkriju svoju stranu priče.</p>
      <related>
        <a href="http://sportklub.rs/Fudbal/Serie-A/a314338-Kalidu-Kulibali-unajmio-telohranitelja.html"/>
        <a href="http://sportklub.rs/Fudbal/Serie-A/a313989-ADL-spremio-otkaz-Ancelotiju-sprecili-ga-advokati.html"/>
        <a href="http://sportklub.rs/Fudbal/Serie-A/a313811-Otkriven-vodja-pobune-u-Napoliju-pretnje-besnih-fanova.html"/>
      </related>
      <p>De Laurentis je obećao oštre sankcije, a brojni italijanski mediji prenose da se ne sudržava. Tako su „Gazeta delo Sport“, „La Republika“ i „Tutosport“ u subotu objavili da igrači neće dobiti plate za oktobar, a prvi čovek kluba je prethodno najavio da će ih smanjiti za 25 odsto kao vid kazne. Igrači bi zbog toga mogli da tuže klub, a veruje se da su potražili pravni savet oko toga šta bi trebalo da rade.<br/><br/>„Gazeta“ takođe prenosi da je De Laurentis odlučan u nameri da dodatno kazni one koji su odgovorni za pobunu, a to su Kalidu Kulibali, Alan, Lorenco Insinje, Dris Mertens i Hose Kaljehon. Neki od njih će najverovatnije biti prodati sledećeg leta, ali pošto Mertensu i Kaljehonu ugovori ističu u junu, izvesno je da će oni promeniti sredinu u januaru. „Tutosport“ prenosi da čak ni Ančeloti nije bezbedan, a Đenaro Gatuzo se pominje kao potencijalna zamena za njega do kraja sezone.</p>
    </article>
  </body>
</html>