<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220833/zreformovany-davis-cup-vyvolava-vasne-problem-za-problemom-ako-to-vidia-organizatori"/>
    <meta property="og:site_name" content="Športky.sk"/>
    <meta property="article:published_time" content="2019-11-23T14:35:00+00:00"/>
    <meta property="og:title" content="Zreformovaný Davis Cup vyvoláva vášne: Problém za problémom... Ako to vidia organizátori?"/>
    <meta property="og:description" content="MADRID - Prvá edícia Davisovho pohára tenisových reprezentačných družstiev mužov v novom hracom formáte dospela iba do vyraďovacej fázy, ale organizátori podujatia už hovoria o tom, že v nasledujúcej ..."/>
  </head>
  <body>
    <article>
      <h1>Zreformovaný Davis Cup vyvoláva vášne: Problém za problémom... Ako to vidia organizátori?</h1>
      <address>
        <time datetime="2019-11-23T14:35:00+00:00">23 Nov 2019, 14:35</time>
      </address>
      <p>MADRID - Prvá edícia Davisovho pohára tenisových reprezentačných družstiev mužov v novom hracom formáte dospela iba do vyraďovacej fázy, ale organizátori podujatia už hovoria o tom, že v nasledujúcej sezóne budú musieť vyriešiť niekoľko problémov.</p>
      <p>Výkonný riaditeľ tenisovej sekcie v investičnej skupine Kosmos, ktorá prebrala kontrolu nad súbojmi v Davisovom pohári, Javier Alonso priznal, že finálový turnaj v španielskom Madride má úspech, no jeho návštevnosť nie je ideálna. Navyše, organizátorom spôsobil ťažkosti aj zápasový harmonogram.</p>
      <p><i><b>"Je to len prvý ročník v novom formáte. Mali sme nejaký plán a teraz čelíme realite. V pondelok sa turnaj skončí a môžeme hodnotiť, čo fungovalo a čo treba urobiť lepšie,"</b></i> povedal Alonso, ktorého trápili predovšetkým prázdne tribúny na niektorých dueloch v Caja Mágica. <i><b>"Vieme, že dopoludňajšie súboje sú vždy menej atraktívne. Nie iba v Madride, všade. Učíme sa, získavame skúsenosti a zužitkujeme ich v nasledujúcom roku,"</b></i> pokračoval.</p>
      <figure>
        <img src="https://sportky.zoznam.sk/cacheImg/obr/1200px/davis-cup-novak-djokovic-530701.jpg"/>
        <figcaption>Novak Djokovič<cite><b>Zdroj:</b> SITA/AP - Bernat Armangue</cite></figcaption>
      </figure>
      <p>Na záverečnom turnaji Davisovho pohára 2019 si zabezpečilo účasť 18 krajín, no diváci majú záujem predovšetkým o zápasy domáceho Španielska. Na ostatných dueloch sa objavujú prevažne hŕstky priaznivcov z rôznych kútov sveta. <i><b>"Budeme pracovať na zlepšení s prezidentmi lokálnych tenisových federácií a pokúsime sa dostať čo najviac fanúšikov do hľadiska," </b></i>hovoril Alonso.</p>
      <h3>Musíme minimalizovať tieto situácie</h3>
      <p>Ďalším negatívnom madridského podujatia je, že viacero zápasov sa skončilo až po polnoci miestneho času. Extrémom bol duel medzi Talianmi a Američanmi v skupinovej fáze, ktorého rozuzlenie prišlo krátko po štvrtej hodine rannej. <i><b>"Je dobré, že máme na konci dňa súboje, ktoré sú dramatické, ale nie je možné, aby sa skončili tak neskoro. Musíme minimalizovať tieto situácie. Sadneme si k tomu a uvidíme, čo môžeme robiť,"</b></i> doplnil.</p>
      <figure>
        <img src="https://sportky.zoznam.sk/cacheImg/obr/1200px/rafael-nadal-davis-cup-530719.jpg"/>
        <figcaption>Rafael Nadal a jeho postupové oslavy po víťazstve nad Gojom<cite><b>Zdroj:</b> SITA/AP - Manu Fernandez</cite></figcaption>
      </figure>
      <p>Medzinárodná tenisová federácia podpísala s investičnou skupinou Kosmos zmluvu o spolupráci na 25 rokov. Kosmos, ktorého jedným zo zakladateľov je aj španielsky futbalista Gerard Piqué, sa zaviazal, že z Davisovho pohára urobí atraktívnejšie a lukratívnejšie podujatie. Nový formát priniesol najvýraznejšiu zmenu v tom, že namiesto štyroch víkendov v priebehu roka sa bojuje o prestížnu trofej počas jedného týždňa v jednom dejisku.</p>
      <footer><b>Zdroj:</b> SITA<br/><b>Foto:</b> SITA/AP/Bernat Armangue</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220809/senzacna-bitka-divaci-v-nemom-uzase-rusi-prezili-tri-mecbaly-djokovicovci-sa-lucia-s-turnajom"/>
        <a href="https://sportky.zoznam.sk/c/220779/video-velikan-djokovic-ma-jasny-ciel-do-sezony-su-to-rovnake-kurty-ide-sa-po-medailu"/>
        <a href="https://sportky.zoznam.sk/c/220745/spanieli-si-vo-stvrtfinale-budu-musiet-poradit-bez-neho-bautista-agut-opustil-daviscupovy-tim"/>
        <a href="https://sportky.zoznam.sk/c/220743/organizatori-v-madride-vyhoveli-kritikom-stvrtfinale-davisovho-pohara-s-posunutymi-zaciatkami"/>
      </related>
    </article>
  </body>
</html>