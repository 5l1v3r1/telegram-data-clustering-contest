<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159195_1004.html"/>
    <meta property="og:site_name" content="Novsport"/>
    <meta property="article:published_time" content="2019-11-23T14:29:00+00:00"/>
    <meta property="og:title" content="Моуриньо тръгна с победа в Тотнъм (ВИДЕО)"/>
    <meta property="og:description" content="&quot;Шпорите&quot; прекъснаха серия от пет мача без успех във Висшата лига"/>
  </head>
  <body>
    <article>
      <h1>Моуриньо тръгна с победа в Тотнъм (ВИДЕО)</h1>
      <address>
        <time datetime="2019-11-23T14:29:00+00:00">23 Nov 2019, 14:29</time>
      </address>
      <p>Новият мениджър на Тотнъм Жозе Моуриньо дебютира начело на „шпорите“ с победа, след като тимът му спечели с 3:2 лондонското дерби с Уест Хем. Хюн-Мин Сон откри резултата в 36-ата минута, а Моура удвои преднината на гостите в 43-ата. След почивката за „шпорите“ се разписа и Хари Кейн, а резервата Михаел Антонио успя поне малко да зарадва феновете на „Лондон Стейдиъм“ с попадение в 73-ата. Дълбоко в добавеното време Анджело Огбона оформи крайното 2:3. Така Тотнъм прекъсна негативната си серия от пет поредни мача без победа в Премиър лийг и вече има в актива си 17 точки. „Чуковете“ записаха седми пореден мач без успех, като в пет от тях тимът на Мануел Пелегрини записва загуби.<br/><br/>Двубоят на „Лондон Стейдиъм“ започна с натиск на гостите, които взеха инициативата с първия съдийски сигнал. Хари Кейн в 3-ата минута бе изведен от Деле Али и с мощен шут прати неспасяемо в горния десен ъгъл, но попадението не бе зачетено заради засада.<br/><br/>В 12-ата вратарят на „чуковете“ Роберто Хименес не се намеси добре при центриране от фаул и се сблъска с Давинсон Санчес, който отклони топката близо до гредата, а и бе вдигант флага за засада.<br/><br/>В 20-ата Сон пробва далечен удар, който Хименес отби, а в същата минута Лукаш Моура не стреля точно с глава от няколко метра.<br/><br/>В 26-ата минута Марк Нобъл с феноменален пас даде старт на бърза контра за Уест Хем, но Фелипе Андерсон си поведе прекалено силно, след което и не успя да комбинира със свой съотборник.<br/><br/>Ключова намеса на Деклан Райс в 33-ата предотврати опасност пред вратата на домакините, които обаче в 36-ата инкасираха първи гол в двубоя. Отново Райс се намеси добре и открадна топката от Кейн, който бе в наказателното поле, след което обаче „чуковете“ не успяха да изнесат добре и загубиха в централната зона. Хюн-Мин Сон проби отляво, финтира защитник и с плътен удар прати покрай Хименес, който не успя да реагира навреме – 1:0 за Тотнъм.<br/><br/>Две по-късно Деле Али пробва далечен шут, но не намери очертанието на вратата.<br/><br/>В 40-ата минута Фредерикс влезе грубо в краката на Сон, за което получи жълт картон. Ситуацията бе прегледана с ВАР, но главният рефер прецени, че нарушението не е за червен картон.<br/><br/>В 43-ата минута Деле Али успя да задържи топката с голямо усилие до тъчлинията, пусна за Сон, кореецът напредна по левия фланг и центрира за включващия се Моура, който от малка дистанция не сгреши и покачи на 2:0.<br/><br/>Тотнъм продължи да доминира и след почивката, а в 48-ата минута Хари Кейн се възползва от добър пас отдясно на Орие и отбеляза с глава третия гол за гостите.<br/><br/>Първият точен удар за Уест Хем дойде едва в 61-ата минута, когато резервата Михаел Антонио шутира от малък ъгъл и нямапе как да затрудни Гацанига.<br/><br/>В средата на втората част домакините вдигнаха оборотите,а в 73-ата минута Антонио върна един гол с удар от трудна позиция от границата на наказателното поле.<br/><br/>При центриране от корнер в 90-ата минута Диоп засече с глава, а Райс отклони от малка дистанция в мрежата, но голът не бе зачетен заради засада.<br/><br/>Все пак „чуковете“ стигнаха до втори гол в 96-ата минута, когато Огбона отбеляза след центриране от корнер.<br/><br/>Нямаше обаче достатъчно време за домакините да върнат равенството и „шпорите“ си тръгнаха с три точки от „Лондон Стейдиъм“.</p>
    </article>
  </body>
</html>