<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B9%D8%AA%D8%B1%D8%A7%D8%B6-%D8%B3%D8%A7%D8%B2%D9%85%D8%A7%D9%86-%D8%AF%DB%8C%D8%AF%D8%A8%D8%A7%D9%86-%D8%AD%D9%82%D9%88%D9%82-%D8%A8%D8%B4%D8%B1-%D8%A8%D9%87-%D9%85%D8%AD%DA%A9%D9%88%D9%85%DB%8C%D8%AA-%D9%81%D8%B9%D8%A7%D9%84%D8%A7%D9%86-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%A7%DB%8C%D8%B1%D8%A7%D9%86%DB%8C-20191123/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-23T14:25:41+00:00"/>
    <meta property="og:title" content="اعتراض سازمان دیدبان حقوق بشر به محکومیت فعالان محیط زیست ایرانی"/>
    <meta property="og:description" content="سازمان دیدبان حقوق بشر با اعتراض شدید به صدور احکام سنگین زندان برای شش فعال محیط زیست ایرانی، اعلام کرد که محکومیت‌ها بار دیگر طبیعت زورگو و افراطی دادگاه‌های انقلاب ایران را نشان می‌دهد. احکام اخیر در اوج ناآرامی‌هایی اعلام شد که به دنبال افزایش..."/>
  </head>
  <body>
    <article>
      <h1>اعتراض سازمان دیدبان حقوق بشر به محکومیت فعالان محیط زیست ایرانی</h1>
      <address>
        <time datetime="2019-11-23T14:25:41+00:00">23 Nov 2019, 14:25</time>
      </address>
      <p>
        <b>سازمان دیدبان حقوق بشر با اعتراض شدید به صدور احکام سنگین زندان برای شش فعال محیط زیست ایرانی، اعلام کرد که محکومیت‌ها بار دیگر طبیعت زورگو و افراطی دادگاه‌های انقلاب ایران را نشان می‌دهد. احکام اخیر در اوج ناآرامی‌هایی اعلام شد که به دنبال افزایش بهای بنزین، ده‌ها شهر ایران را فراگرفت. در تهران، کمی بعد از انتشار واکنش سازمان دیدبان حقوق بشر، احکام زندان برای دو نفر دیگر از فعالان محیط زیست نیز اعلام شد.</b>
      </p>
      <p>روز چهارشنبه ٢٠ نوامبر/٢٩ آبان، دادگاه انقلاب اسلامی به ریاست ابوالقاسم صلواتی شش تن از فعالان محیط زیست را به اتهام جاسوسی برای آمریکا به حبس‌های طولانی‌مدت محکوم کرد.</p>
      <p>دو روز بعد، مایکل پیج معاون سازمان دیدبان حقوق بشر در بخش خاورمیانه گفت: "بعد از بیست ماه بازداشت، حالا دادگاه علیه این افراد احکامی تا ده سال زندان صادر کرده است، بدون این که به آنان اجازه دهد که از چند و چون مدارکی که علیه آنها موجود است، مطلع شوند".</p>
      <p>خبرگزاری ایرنا نوشته است که محکومان برای تقاضای تجدید نظر ٢٠ روز فرصت دارند.</p>
      <p>معاون سازمان دیدبان حقوق بشر تأکید کرد که احکام اخیر در بحبوحۀ ناآرامی‌های شهری صادر شده است. او گفت: "مقامات (جمهوری اسلامی) احکام دادگاه را در حالی اعلام کردند که می‌خواهند با قطع اینترنت سرکوب تظاهرکنندگان ایرانی را مخفی نگاه دارند".</p>
      <p>سازمان دیدبان حقوق بشر می‌گوید که محکومان ایرانی برای سازمان‌هایی فعالیت می‌کردند که هدف‌شان حمایت از تنوع زیستی و گونه‌های در معرض خطر است. اما قوه قضائیه ایران اعلام کرده است که این افراد متهم به "جاسوسی از مراکز نظامی، در پوشش محیط زیست" هستند و با رأی دادگاه به ۶ تا ۱۰ سال زندان محکوم شده‌اند.</p>
      <p>اکثر فعالان بازداشت شده به عنوان کارشناس با سازمان غیردولتی میراث حیات وحش پارسیان همکاری داشتند: نیلوفر بیانی به ۱۰ سال زندان، مراد طاهباز به ۱۰ سال، طاهر قدیریان و هومن جوکار هر کدام به ۸ سال زندان و امیرحسین خالقی و سپیده کاشانی هم به ۶ سال زندان محکوم شده‌اند. به عنوان مثال، هومن جوکار مدیریت پروژۀ یوزپلنگ آسیایی را به عهده داشت.</p>
      <p>روز شنبه ٢ آذر/٢٣ نوامبر - یک روز بعد از واکنش سازمان دیدبان حقوق بشر نسبت به احکام  شش نفر یادشده - میزان محکومیت دو متهم دیگر نیز اعلام شد: سام رجبی به ۶ سال زندان و عبدالرضا کوهپایه  به ۴ سال زندان محکوم شده‌اند.</p>
      <p>رسیدگی به پروندۀ این هشت نفر در زمستان سال گذشته (١٣٩٧)، یعنی حدود یک سال پس از بازداشت آنها آغاز شد. آنان همز‌مان با کاووس سید امامی، رئیس سازمان حیات وحش پارسیان به زندان افتادند. اما <a href="http://fa.rfi.fr/%D9%85%D8%B1%DA%AF-%DB%8C%DA%A9%DB%8C-%D8%A7%D8%B2-%D9%81%D8%B9%D8%A7%D9%84%D8%A7%D9%86-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%AF%D8%B1-%D8%B2%D9%86%D8%AF%D8%A7%D9%86-20180211/%D8%A7%DB%8C%D8%B1%D8%A7%D9%86">حدود یک هفته بعد از بازداشت، در بهمن ماه ١٣٩۶/فوریه ٢٠١٨، کاووس سید امامی در زندان اوین به طور مشکوکی درگذشت.</a> مقامات ایرانی گفتند که وی برای اسرائیل جاسوسی می‌کرده و در زندان دست به خودکشی زده است.</p>
      <p>طی دو سال اخیر، پروندۀ فعالان محیط زیست به یک دعوای جناحی تبدیل شده است. با این که <a href="http://fa.rfi.fr/%D8%B9%DB%8C%D8%B3%DB%8C-%DA%A9%D9%84%D8%A7%D9%86%D8%AA%D8%B1%DB%8C-%D9%81%D8%B9%D8%A7%D9%84%D8%A7%D9%86-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%AC%D8%A7%D8%B3%D9%88%D8%B3-%D9%86%DB%8C%D8%B3%D8%AA%D9%86%D8%AF-%D9%88-%D9%82%D8%B1%D8%A7%D8%B1-%D8%A7%D8%B3%D8%AA-%D8%A2%D8%B2%D8%A7%D8%AF-%D8%A8%D8%B4%D9%88%D9%86%D8%AF-20180522/%D8%A7%DB%8C%D8%B1%D8%A7%D9%86">دولت حسن روحانی و از جمله وزارت اطلاعات جاسوس بودن متهمان را رد می‌‌کند</a>، قوه قضائیه و اطلاعات سپاه بر این اتهامات تأکید می‌ورزد.</p>
    </article>
  </body>
</html>