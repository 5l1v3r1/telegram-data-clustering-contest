<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220881/video-vlhova-smerovala-za-velkym-vitazstvom-obrovska-smola-po-pade-bez-bodov"/>
    <meta property="og:site_name" content="Športky.sk"/>
    <meta property="article:published_time" content="2019-11-23T14:10:00+00:00"/>
    <meta property="og:title" content="VIDEO Vlhová smerovala za veľkým víťazstvom: Obrovská smola, po páde bez bodov..."/>
    <meta property="og:description" content="LEVI - Slovenská reprezentantka Petra Vlhová nedokončila úvodný slalom žien v novej sezóne Svetového pohára v alpských lyžiarskych disciplínach vo fínskom Levi. Vlhová na severe Európy síce viedla po ..."/>
  </head>
  <body>
    <article>
      <h1>VIDEO Vlhová smerovala za veľkým víťazstvom: Obrovská smola, po páde bez bodov...</h1>
      <address>
        <time datetime="2019-11-23T14:10:00+00:00">23 Nov 2019, 14:10</time>
      </address>
      <p>LEVI - Slovenská reprezentantka Petra Vlhová nedokončila úvodný slalom žien v novej sezóne Svetového pohára v alpských lyžiarskych disciplínach vo fínskom Levi. Vlhová na severe Európy síce viedla po 1. kole, ale v druhom kole sa v hornej časti trate nevyhla chybe a napokon nebola medzi klasifikovanými pretekárkami v cieli. Dvadsaťštyriročná Slovenka si nepripísala do hodnotenia slalomu vo Svetovom pohári prvé body, zostala na 18 bodoch z úvodného obrovského slalomu v rakúskom Söldene, kde skončila štrnásta. V celkovom poradí SP jej patrí 25. pozícia.</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/petra-vlhova-levi-531009.jpg"/>
            <figcaption>Petra Vlhov� vo f�nskom Levi<cite><b>Zdroj:</b> TASR/AP/Martti Kainulainen</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-530985.jpg"/>
            <figcaption>Petra Vlhov�<cite><b>Zdroj:</b> TASR/AP Photo/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/levi-martina-dubovska-531007.jpg"/>
            <figcaption>Martina Dubovská<cite><b>Zdroj:</b> SITA/AP/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/petra-vlhova-530983.jpg"/>
            <figcaption>Petra Vlhová<cite><b>Zdroj:</b> SITA/AP Photo/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/mikaela-shiffrinova-530987.jpg"/>
            <figcaption>Mikaela Shiffrinová<cite><b>Zdroj:</b> TASR/AP Photo/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/mikaela-shiffrinova-levi-531011.jpg"/>
            <figcaption>Američanka Mikaela Shiffrinová sa teší v cieli po 2. kole slalomu vo Svetovom pohári žien vo fínskom Levi<cite><b>Zdroj:</b> TASR/AP/Alessandro Trovati</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/mikaela-shiffrinova-levi-531013.jpg"/>
            <figcaption>Američanka Mikaela Shiffrinová sa teší v cieli po 2. kole slalomu vo Svetovom pohári žien vo fínskom Levi<cite><b>Zdroj:</b> TASR/AP/Alessandro Trovati</cite></figcaption>
          </figure>
        </slideshow>
        <p>Víťazkou v Levi sa stala už po štvrtý raz v kariére Američanka Mikaela Shiffrinová. Fenomenálna športovkyňa zvíťazila v súčte oboch kôl s náskokom 1,78 s pred Švajčiarkou Wendy Holdenerovou a 1,94 s pred Rakúšankou Katharinou Truppeovou, ktorá sa prvýkrát dostala na stupne víťazov v pretekoch SP. Obhajkyňa veľkého glóbusu aj malého slalomového Shiffrinová si pripísala 61. víťazstvo v pretekoch SP v kariére a 41. v slalome.</p>
        <p>Skvelý základ pre dobrý výsledok si Vlhová utvorila v prvom kole. S číslom 7 na hrudi síce v hornej rovinatejšej časti ponorenej v hmle zaostala za Shiffrinovou, ale strmú časť trate zvládla najlepšie zo všetkých a v cieli 1. kola mala náskok 13 stotín sekundy pred svojou veľkou americkou rivalkou. Tretia žena po prvom kole Rakúšanka Katharina Truppeová zaostávala už o výrazných 99 stotín. <i><b>"Nebola to úplne bezchybná jazda, vrch som mala veľmi pomalý. Strmú časť som mala dobrú, veď som tu jazdila dosť dní na to, aby som vedela, ako ju ísť. Musím zlepšiť vrch a v druhom kole ísť naplno. Prvá po prvom kole som nebola už dlhší čas, ale nič to nemení na tom, že v druhom kole chcem zo seba vydať maximum,"</b></i> uviedla Petra Vlhová po 1. kole v reakcii pre RTVS.</p>
        <figure>
          <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsport.rtvs%2Fvideos%2F1203732659816240%2F&amp;show_text=0&amp;width=560" width="560" height="315" data-service="Facebook" scrolling="no"/>
        </figure>
        <p>Druhé kolo sa jazdilo už pod tmavou oblohou a žiariacimi reflektormi. Z favoritiek sa ako prvá vydala na trať Švajčiarka Wendy Holdenerová. Po prvej jazde bola až šiesta, ale v cieli tej druhej mala náskok 1,39 s a stačilo jej to na posun na stupne víťazov, dokonca až na druhú priečku. Američanka Shiffrinová síce nejazdila úplne agresívne, ale s prehľadom dosiahla čas, ktorý jej zabezpečil líderskú pozíciu. Ako posledná vyštartovala na trať Vlhová. Po prvom medzičase, kde ešte figurovala na prvom mieste, urobila chybu, dostala sa mimo stopu do hlbšieho snehu a nakoniec ju "pretočilo" a spadla. V minulosti sa Slovenka dostala v Levi na pódium trikrát, v roku 2017 tam vyhrala, o rok neskôr bola druhá a rok predtým tretia. Teraz nevyužila veľkú šancu pripísať si jubilejné desiate víťazstvo a 27. pódiové umiestnenie v pretekoch SP v kariére.</p>
        <p>Výborný výkon aktuálne v Levi predviedla česká reprezentantka Martina Dubovská. Slovenka, ktorá od juniorského veku reprezentuje Česko, sa so štartovým číslom 56 dostala na skvelú 9. priečku, čo je v jej podaní životný výsledok vo Svetovom pohári. Dosiaľ bola v individuálnych pretekoch SP najvyššie na 18. mieste v slalome v rakúskom Semmeringu v roku 2016.</p>
        <p><b>Svetový pohár v zjazdovom lyžovaní 2019/2020 - Levi (Fín.) - výsledky:</b><br/><b>Slalom žien (1. + 2. kolo): </b>1. Mikaela Shiffrinová (USA) 1:57,57 min, 2. Wendy Holdenerová (Švaj.) +1,78 s, 3. Katharina Truppeová (Rak.) +1,94, 4. Anna Swennová Larssonová (Švéd.) +2,41, 5. Nina Haverová-Lösethová (Nór.) +2,51, 6. Michelle Gisinová (Švaj.) +3,17 ...., 9 Martina Dubovská (ČR) +3,67,... Petra Vlhová (SR) - nedokončila 2. kolo</p>
        <footer><b>Zdroj:</b> SITA<br/><b>Foto:</b> TASR/AP/Martti Kainulainen; Video: Facebook</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/220867/slovaci-pripravte-sa-na-maximalny-vykon-take-nieco-petra-zaziva-po-dlhsom-case"/>
          <a href="https://sportky.zoznam.sk/c/220857/petra-vlhova-v-slalome-zien-v-levi"/>
          <a href="https://sportky.zoznam.sk/c/220803/slovensko-sa-uz-tesi-na-popredne-umiestnenia-fialkova-otvara-sezonu-vlhova-v-oblubenom-slalome"/>
          <a href="https://sportky.zoznam.sk/c/220785/vlhova-sa-pusta-do-premieroveho-slalomu-sezony-budeme-stastni-ak-sa-dostane-na-podium"/>
        </related>
      </anchor>
    </article>
  </body>
</html>