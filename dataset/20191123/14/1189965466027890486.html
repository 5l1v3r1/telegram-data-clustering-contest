<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260375/katerini-ypesti-anakopi-meta-ton-toketo-apo-xorigisi-lathos-antiviosis-krisimi-i-katastasi-tis"/>
    <meta property="og:site_name" content="LiFO"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="Κατερίνη: Υπέστη ανακοπή μετά τον τοκετό από χορήγηση λάθος αντιβίωσης - Κρίσιμη η κατάστασή της"/>
    <meta property="og:description" content="Σε κρίσιμη κατάσταση νοσηλεύεται στην ΜΕΘ του Ιπποκρατείου Θεσσαλονίκης μία γυναίκα που υπέστη ανακοπή μετά τον τοκετό λόγω χορήγησης λάθος αντιβίωσης"/>
  </head>
  <body>
    <article>
      <h1>Κατερίνη: Υπέστη ανακοπή μετά τον τοκετό από χορήγηση λάθος αντιβίωσης - Κρίσιμη η κατάστασή της</h1>
      <h2>Σε κρίσιμη κατάσταση νοσηλεύεται στην ΜΕΘ του Ιπποκρατείου Θεσσαλονίκης μία γυναίκα που υπέστη ανακοπή μετά τον τοκετό λόγω χορήγησης λάθος αντιβίωσης</h2>
      <address><time datetime="2019-11-23T14:45:00+00:00">23 Nov 2019, 14:45</time> by <a rel="author">NEWSROOM</a></address>
      <p>
        <b>Σε κρίσιμη κατάσταση νοσηλεύεται στην Μονάδα Εντατικής Θεραπείας του <a href="https://www.lifo.gr/tags/%CE%99%CF%80%CF%80%CE%BF%CE%BA%CF%81%CE%AC%CF%84%CE%B5%CE%B9%CE%BF+%CE%9D%CE%BF%CF%83%CE%BF%CE%BA%CE%BF%CE%BC%CE%B5%CE%AF%CE%BF">Ιπποκρατείου Νοσοκομείου</a> Θεσσαλονίκης μία 29χρονη γυναίκα που υπέστη ανακοπή καρδιάς μετά τον <a href="https://www.lifo.gr/tags/%CE%A4%CE%BF%CE%BA%CE%B5%CF%84%CF%8C%CF%82">τοκετό</a>.</b>
      </p>
      <p>Ειδικότερα, σύμφωνα με το Grtimes.gr, η γυναίκα γέννησε στο νοσοκομείο Κατερίνης και λόγω της καισαρικής τομής στην οποία υποβλήθηκε, της χορηγήθηκε αντιβιοτικό φάρμακο στο οποίο ήταν αλλεργική. Μέσα σε λίγη ώρα, ο οργανισμός της άρχισε να αντιδρά αρνητικά, με αποτέλεσμα να υποστεί ανακοπή και να οδηγηθεί στην μονάδα εντατικής θεραπείας.</p>
      <p>Από την Κατερίνη διακομίστηκε εσπευσμένα στο Ιπποκράτειο νοσοκομείο της Θεσσαλονίκης όπου υποβλήθηκε σε μαγνητική τομογραφία και διαπιστώθηκε ότι υπέστη εγκεφαλικό οίδημα λόγω της αντίδρασης του οργανισμού της στο φάρμακο που της χορηγήθηκε.</p>
      <p>Όπως δήλωσε η διοικήτρια του Ιπποκράτειου νοσοκομείου Βασιλική Παπαχριστοδούλου «η κοπέλα αντιμετωπίζει μία πολύ δύσκολη κατάσταση». Το πρωί της Δευτέρας θα περάσει και πάλι από μαγνητικό τομογράφο για να διαπιστωθεί αν έχει υποχωρήσει το οίδημα.</p>
      <p>Το νεογέννητο βρέφος παραμένει στο νοσοκομείο της Κατερίνης και είναι καλά στην υγεία του σύμφωνα με τις πρώτες πληροφορίες.</p>
      <p>Με πληροφορίες από Grtimes</p>
    </article>
  </body>
</html>