<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/sts-sistemele-si-aplicatiile-functioneaza-la-parametri-normali-pentru-buna-desfasurare-a-alegerilor-prezidentiale-peste-1-600-de-specialisti-asigura-suportul-tehnic-1922404523002019111419178401"/>
    <meta property="og:site_name" content="News.ro"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="STS: Sistemele şi aplicaţiile funcţionează la parametri normali, pentru buna desfăşurare a alegerilor prezidenţiale; peste 1.600 de specialişti asigură suportul tehnic"/>
    <meta property="og:description" content="Sistemele tehnice destinate desfăşurării procesului electoral pentru alegerea Preşedintelui României funcţionează în cele mai bune condiţii, au transmis, sâmbătă, reprezentanţii STS. Peste 1.600 de specialişti asigură suportul tehnic, pentru ca pe timpul procesului electoral din ţară şi din străinătate să nu fie înregistrate întreruperi ale serviciilor puse la dispoziţie."/>
  </head>
  <body>
    <article>
      <h1>STS: Sistemele şi aplicaţiile funcţionează la parametri normali, pentru buna desfăşurare a alegerilor prezidenţiale; peste 1.600 de specialişti asigură suportul tehnic</h1>
      <address><time datetime="2019-11-23T14:45:00+00:00">23 Nov 2019, 14:45</time> by <a rel="author">Diana Stancovici</a></address>
      <p>
        <b>Sistemele tehnice destinate desfăşurării procesului electoral pentru alegerea Preşedintelui României funcţionează în cele mai bune condiţii, au transmis, sâmbătă, reprezentanţii STS. Peste 1.600 de specialişti asigură suportul tehnic, pentru ca pe timpul procesului electoral din ţară şi din străinătate să nu fie înregistrate întreruperi ale serviciilor puse la dispoziţie.</b>
      </p>
      <p>”La nivelul Serviciului de Telecomunicaţii Speciale, în toată această perioadă, este asigurată permanenţa personalului, 24 de ore din 24, în centrele de preluare a apelurilor. Suntem pregătiţi să acordăm asistenţă tehnică acolo unde se impune. Un aspect pozitiv confirmat în primul tur îl reprezintă semnătura preluată în format digital la secţiile de votare din străinătate, pentru că astfel s-a redus considerabil timpul de preluare a datelor alegătorilor. Avem, de asemenea, o colaborare directă cu Autoritatea Electorală Permanentă pentru a le semnala de urgenţă orice posibilă disfuncţionalitate şi pentru a lua măsurile adecvate” a declarat, sâmbătă, prim-adjunctul directorului STS, general de brigadă ing. Ionel-Sorin Bălan, citat într-un comunicat de presă.</p>
      <p>Potrivit sursei citate, echipamentele centrale de comunicaţii şi tehnologia informaţiei instalate pentru acest proces electoral sunt funcţionale şi au o disponibilitate de 100% din momentul punerii în funcţiune şi până astăzi.</p>
      <p>De asemenea, personalul specializat al STS asigură asistenţă tehnică pentru utilizarea echipamentelor din secţiile de votare şi consiliază operatorii de calculator cu privire la utilizarea tabletelor şi Aplicaţia pentru verificarea dreptului de vot.</p>
      <p>În acest sens, au fost operaţionalizate 41 de centre de preluare a apelurilor, câte unul în fiecare judeţ şi unul pentru Bucureşti-lfov şi străinătate, care funcţionează neîntrerupt, 24 de ore din 24.</p>
      <p>Doar în Centrul de preluare a apelurilor al STS din Bucureşti sunt permanent peste 100 de operatori telefonici pregătiţi să acorde asistenţă tehnică pentru operatorii de calculator şi preşedinţii secţiilor de votare din Capitală şi din străinătate.</p>
      <p>Un operator de calculator sau un preşedinte al unei secţii de votare poate suna la Centrul de preluare a apelurilor al STS pentru a primi detalii tehnice despre funcţionalitatea aplicaţiilor sau pentru a lămuri aspecte legislative la nivelul birourilor electorale din ţară sau străinătate.</p>
      <p>Pentru buna desfăşurare a procesului electoral, STS a configurat şi distribuit peste 25.300 de tablete atât în ţară, cât şi în străinătate. De asemenea, există şi o rezervă care poate fi utilizată la nevoie.</p>
      <p>”În străinătate sunt suficiente tablete, au fost distribuite între 4 şi 11 tablete pentru o secţie de votare”, a mai transmis STS.</p>
      <p>Până la această oră, în străinătate au votat 189.774 alegători.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>