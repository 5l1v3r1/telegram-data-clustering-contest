<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/london-kandidat-evrokomisar-1618649.html"/>
    <meta property="og:site_name" content="Cross"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="ЕК: Лондон пропусна крайния срок да даде заявка за еврокомисар"/>
    <meta property="og:description" content="/КРОСС/ Правителството в Лондон не отговори в определения краен срок - до полунощ - на писмото от Европейската комисия във връзка с това, че още не е номинирало кандидат за еврокомисар, каза говорителката на комисията Мина Андреева, съобщи БТА."/>
  </head>
  <body>
    <article>
      <h1>ЕК: Лондон пропусна крайния срок да даде заявка за еврокомисар</h1>
      <address>
        <time datetime="2019-11-23T14:45:00+00:00">23 Nov 2019, 14:45</time>
      </address>
      <p>/КРОСС/ Правителството в Лондон не отговори в определения краен срок - до полунощ - на писмото от Европейската комисия във връзка с това, че още не е номинирало кандидат за еврокомисар, каза говорителката на комисията Мина Андреева, съобщи БТА.</p>
      <p>"Комисията ще анализира ситуацията и ще реши какви да са следващите й стъпки, ако има такива, когато сметне за подходящо", каза тя.</p>
      <p>На 14 ноември ЕК започна правна процедура срещу Великобритания, уведомявайки Лондон, че като не излъчва кандидат, нарушава законовите си задължения към Европейския съюз. Комисията заяви тогава, че очаква британския отговор. В хода на процедурата ЕК може да сезира за казуса Европейския съд.</p>
      <p>По принцип в ЕК трябва да има по един комисар от всяка от 28-те страни членки. Отказът на Лондон да предложи свой кандидат отлага встъпването в длъжност на новата комисия под председателството на Урсула фон дер Лайен.</p>
      <p>Британският премиер Борис Джонсън отказва да номинира еврокомисар с аргумента, че страната му напуска ЕС и че на 12 декември британците ще гласуват на общи избори.</p>
    </article>
  </body>
</html>