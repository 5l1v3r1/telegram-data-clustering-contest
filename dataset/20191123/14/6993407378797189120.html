<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/holodomor-svidky/30287875.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T14:36:01+00:00"/>
    <meta property="og:title" content="«Дякуючи вашій родині, я жива»: як у Голодомор рятували чужих дітей"/>
    <meta property="og:description" content="Врятована у Голодомор 98-літня Оксана Лук’янець знайшла родину своїх рятівників, щоб подякувати за своє життя"/>
  </head>
  <body>
    <article>
      <h1>«Дякуючи вашій родині, я жива»: як у Голодомор рятували чужих дітей</h1>
      <address><time datetime="2019-11-23T14:36:01+00:00">23 Nov 2019, 14:36</time> by <a rel="author" href="https://www.radiosvoboda.org/author/%D1%8F%D1%80%D0%BE%D1%81%D0%BB%D0%B0%D0%B2%D0%B0-%D1%82%D1%80%D0%B5%D0%B3%D1%83%D0%B1%D0%BE%D0%B2%D0%B0/kvtyqy" target="_blank">Ярослава Трегубова, Дмитро Джулай</a></address>
      <p>
        <b>Оксані Лук’янець – 98 років. На її вік випало чимало випробувань, найстрашніше з яких – Голодомор. Штучний голод забрав її маму і молодшого брата. Її саму від голодної смерті врятувала родина Єгора Кривенка з сусіднього села. Утім, після Другої світової зв’язок з ними обірвався. Увесь цей час жінка не втрачала надії ще раз побачитися і подякувати родині. Вперше за майже 80 років Оксана Лук’янець зустрілася із донькою свого рятівника.</b>
      </p>
      <figure>
        <iframe src="https://www.youtube.com/embed/M7c48QhLcOw" width="640" height="360" data-service="Youtube" scrolling="no"/>
      </figure>
      <p><b>Оксані Лук’янець</b> – 98 років, однак вона і досі пам’ятає жахіття Голодомору.</p>
      <aside>Наче зараз бачу: на припічку сидять діти. Голодні, сухі такі – самі кості...<cite>Оксана Лук’янець</cite></aside>
      <p>«Пішла до сусідів, наче зараз бачу: на припічку сидять діти. Голодні, сухі такі – самі кості... Скільки вони там сиділи – померли… Померти з голоду в молодих літах – найстрашніше. Хай воно не вертається», – повторює Оксана Павлівна.</p>
      <p>Вона майже не ходить, однак досі робить чимало домашньої роботи – з легкістю може начистити картоплі чи перебрати квасолю. Вона не звикла сидіти без діла – і це допомагає їй жити, розповідає дочка Катерина Тюріна.</p>
      <p>«Голодомор вона пронесла через усе життя. Вона згадує про це досить часто. Завжди сушила сухарі, мені це було дивно, бо ми жили досить заможно. У неї це залишилося на все життя», – додає дочка.</p>
      <figure>
        <img src="https://gdb.rferl.org/FD738C69-E723-47FB-8C0E-859F0EC12647.png"/>
        <figcaption>У свої 98 років Оксана Павлівна майже не ходить, але не звикла сидіти без діла – з легкістю може начистити картоплі чи перебрати квасолю</figcaption>
      </figure>
      <p>Її батько – Павло Андрійович Остапенко – був селянином-середняком. Мав чимало землі і вмів її обробляти. Із господарства – корови, кози, вівці. Родина жила у селі Козлів, що на Київщині.</p>
      <aside>А за що куркуль? За те, що косив і молотив?! Він же не крав!<cite>Оксана Лук’янець</cite></aside>
      <p>«Вважався куркулем. А за що куркуль? За те, що косив і молотив?! Він же не крав! А куркуль! Такі роки були», – зітхає жінка.</p>
      <p>Мати – Агафія Степанівна – допомагала чоловікові по господарству і виховувала п’ятьох дітей. Але «щасливе» життя для родини Остапенків тривало недовго.</p>
      <p>Під час колективізації у родини забрали усе майно, виселили з будинку, а батька відправили у заслання в Архангельську область на п’ять років.</p>
      <p>У 1932-му Оксані виповнилося одинадцять років. До п’ятого класу того року вона так і не пішла.</p>
      <figure>
        <img src="https://gdb.rferl.org/7340AA1A-D352-4AB2-9CFC-4C5AAFE8E171.jpg"/>
        <figcaption>Оксана Лук’янець</figcaption>
      </figure>
      <aside>Врожай був! Тільки все забирали! На світі ніде такого не було, тільки в Україні<cite>Оксана Лук’янець</cite></aside>
      <p>«Врожай був! Тільки все забирали! А ми навіть не суперечили, бо не мали ніяких прав. На світі ніде такого не було, тільки в Україні. Колгосп, куркуль – забрати! Батька – в Росію. Солоху «вирядили», а нас, три куркульські сім’ї, поселили у її хату», – пригадує жінка.</p>
      <p>Спочатку українські селяни стали однаково бідними, а потім – і взагалі помирали з голоду.</p>
      <p>«Мама говорила, що дідусь із заслання присилав додому продукти. Тобто він там не лише не голодував, бо це було в Росії, а й міг щось передати сюди», – розповідає дочка Катерина Тюріна.</p>
      <figure>
        <img src="https://gdb.rferl.org/FCDD40CE-C00C-44DA-8561-391531A18849_cx1_cy2_cw99_r1.jpg"/>
        <figcaption>Катерина Тюріна, дочка Оксани Павлівни</figcaption>
      </figure>
      <p>Однак голод ставав дедалі нестерпнішим і матір Оксани розуміла: якщо старші діти зможуть відшукати собі їжу, то молодших треба рятувати. Жінка вирішила розподілити їх по родинах. Шестирічного Івана забрала тітка Анна. А 11-річну Оксану прихистила родина Єгора Кривенка із сусіднього села.</p>
      <p>«Мати не в силах була нас прокормити. Я співчуваю їй… Розкуркулили, з хати вигнали вважай на вулицю. Спасибі добрим людям, що взяли мене. Мати мене привела, а вони кажуть: «Залишайся у нас, ми купили корову, будеш пасти. А в село не ходи, бо помреш». Слава Богу, люди добрі мені попалися, не ображали мене. Від голоду врятували і одежу дали. Гріх щось казати. Добрі люди попалися! Єгор Романович Кривенко був механіком у млині, дружина – Марина, двійко діток у них було – Вася і Галина. Вони що самі їли, те й мені давали. Єгор Романович у хаті в сінях викопав яму та заховав зернечко, а тоді діставав потрошку, камінь об камінь, роздавлював – і так підтримував життя. І так я залишилася жива до таких років», – розповідає жінка.</p>
      <figure>
        <img src="https://gdb.rferl.org/DFC31F61-712F-4C89-B25F-390FD3471BC7.jpg"/>
        <figcaption>Рятівник Оксани Лук’янець Єгор Кривенко (П) і його син Василь Кривенко (Л)</figcaption>
      </figure>
      <p>У її родині голод забрав молодшого брата Павла і матір. Про те, що вона загинула дівчині пізніше розповіли сусіди. Оксана Павлівна і досі не знає, де вона похована. Каже, останню їхню зустріч запам’ятала на все життя.</p>
      <p>«Я пасла корову в полі, прийшла мама, у неї була кружечка і вона попросила трохи молока. Я дивлюся на неї – і матері жалко, і себе жалко. Думаю, побачать, що мати доїла корову... Мама ковтнула трохи молочка і пішла в село. Там і вмерла. Коли ми прийшли з братом Герасимом до хати, скрізь її шукали: на ліжку – немає, на підлозі – немає, полізли на піч – немає. Скрізь темно було. Так і не знайшли. Тоді відомо як ховали – збирали і всіх в одну яму скидали. Потім ні могили я не знайшла – нічого. Тоді було не до поховань. І я ж ще була малолєтка. Шукала, що можна було в рот кинути», – розповідає жінка.</p>
      <figure>
        <img src="https://gdb.rferl.org/FCB731F1-BAF5-4577-AA66-F22E376049EA_r1.jpg"/>
      </figure>
      <p>Справжнім порятунком для дітей у селі Переяславське була залізнична станція – там завжди можна було знайти кілька зерняток, пригадує Оксана Павлівна. Утім, аби вижити, частіше доводилося їсти звичайний бур’ян.</p>
      <p>«У рот кидали все, що могли. Зерно на станції грузили, несуть, а там розсиплеться зернечко, і ми те зернечко їли», – каже жінка.</p>
      <p>Після Голодомору ще певний час Оксана Павлівна жила у Кривенків. Каже, виховували її як власну доньку і навіть на весілля подарували кожуха.</p>
      <p>«Мама влаштувалася на роботу у Яготині. Їй було 17 років. Там вона познайомилася з моїм батьком, вийшла заміж. І так вони прожили все життя. Батько помер у 93 роки. Він був на дев’ять років старшим за неї», – розповідає Катерина, наймолодша з трьох дочок у родині.</p>
      <figure>
        <img src="https://gdb.rferl.org/2460A849-44E6-4B5B-82E7-4CCFEDF7E8F1_cx2_cy4_cw98_r1.jpg"/>
        <figcaption>Оксана Лук’янець у юності</figcaption>
      </figure>
      <p>Утім, після Другої світової зв’язок із ними обірвався. Увесь цей час жінка не втрачала надії побачитися ще раз і подякувати своїм рятівникам. Радіо Свобода вирішило віднайти нащадків Єгора Кривенка.</p>
      <p>Вперше за 80 років Оксана Павлівна наважилася побувати там, де пережила голод – селі Переяславському. Уже давно немає хатини Кривенків, на її місці звели новий будинок, в якому живуть інші мешканці. Однак досі стоїть паровий млин. Щоправда від будівлі залишилися тільки стіни.</p>
      <figure>
        <img src="https://gdb.rferl.org/5C9F23C6-144A-4C7C-8863-34F0A8014B06.jpg"/>
        <figcaption>Паровий млин, на якому працював Єгор Кривенко</figcaption>
      </figure>
      <p>– Млин уже зруйнований, стільки років вже пройшло. Дивіться на цей млин, мамо, може, щось пригадаєте. Ви тут були у цьому млині? – запитує Оксану Павлівну донька Катерина.</p>
      <p>– Приходила, «смєтки» збирала, – коротко відповідає жінка.</p>
      <figure>
        <img src="https://gdb.rferl.org/BAEFA75D-7096-474D-9D77-A10FF86BEAE7.jpg"/>
        <figcaption>Вперше за багато років Оксана Лук’янець побувала там, де рятувалася від голоду</figcaption>
      </figure>
      <p>Тим часом у місті Переяслав на неї вже чекала Віра Бабак – третя донька Єгора Романовича, яка народилася вже після великого голоду. Зараз їй – 82 роки.</p>
      <p>«Мій батько Єгор Романович все своє життя працював механіком у млині. Ремонтував і заводив ту машину на нижньому поверсі. Без нього ніхто не міг її налаштувати, тільки він. Приходять вночі, стукають у вікно: Єгоре Романовичу, машина стала. Він встає у будь-яку хвилину дня і ночі і йде налаштовувати машину», – розповідає пані Віра.</p>
      <figure>
        <img src="https://gdb.rferl.org/B72F3CA1-D309-4B7E-B84F-64AA11FB9956_cx0_cy1_cw100_r1.jpg"/>
        <figcaption>Віра Бабак – дочка Єгора Романовича Кривенка, рятівника пані Оксани</figcaption>
      </figure>
      <p>На запитання Радіо Свобода, чи говорить їй про щось ім’я «Оксана Лук’янець» – Віра Єгорівна переповіла історію порятунку під час голоду. Каже, ніколи не бачила Оксану Павлівну особисто, утім батьки про неї багато розповідали.</p>
      <aside>Мій батько узяв її у свою сім’ю, щоб вона не загинула. Він не витримував цього страждання<cite>Віра Бабак</cite></aside>
      <p>«Ніколи не бачила і не уявляла яка вона. Ні фотографії нічого у мене не було. Мій батько узяв її у свою сім’ю, щоб вона не загинула. Він не витримував цього страждання. Мої батьки Єгор Романович і Марина Остапівна прийняли її до себе в хату, дуже любили, жаліли. Мене ще ж не було тоді. Але і старша сестра Галя теж розповідала, що у нас жила Оксана, така хороша жіночка була, так її любили», – каже жінка.</p>
      <p>Про те, що родина врятувала життя Оксані, Єгор Романович намагався нікому не розповідати, щоб уникнути переслідувань.</p>
      <aside>Голодомор – це була тема табу. Але ніхто у нашій хаті не помер. Ніхто не помер! Це був штучний голод. Це Сталін так зробив<cite>Віра Бабак</cite></aside>
      <p>«Тільки в колі сім’ї, бо було страшно говорити. Дізнаються – сталінські репресії: приїдуть вночі, заберуть і вже ніколи не повернешся. Отак було. Голодомор – це була тема табу. Не можна нічого говорити було. Але у голод ніхто у нашій хаті не помер. Ніхто не помер! Це був штучний голод. Це Сталін так зробив. Все у людей позабирали, щоб знищити Україну», – розповідає Віра Єгорівна і додає, батько прожив тяжке і коротке життя.</p>
      <p>Увесь це час жінки жили за 70 кілометрів одна від одної, але це їхня перша зустріч.</p>
      <figure>
        <img src="https://gdb.rferl.org/CF0A3283-8EC3-4337-8D8E-40314C5848BB.png"/>
        <figcaption>Вперше Оксана Лук’янець зустрілася з донькою свого рятівника – Вірою Бабак</figcaption>
      </figure>
      <p>– Ну що? Це я – пані Віра. А ви пані Оксана?</p>
      <p>– Оксана.</p>
      <p>– Здрастуйте! – нарешті обіймаються жінки.</p>
      <p>– З якого ви року?</p>
      <p>– 1937-го. Я пані Віра – дочка Єгора Романовича, у якого ви проживали. Мені про вас говорила мама, батько говорив, старшенька сестра Галя була у мене. Вона влітку цього року померла... Казали, що була Оксана, ми її так любили. Вона у нас як дитина була. І батько, і вся моя сім’я вас дуже любили.</p>
      <p>– Не можу згадати, щоб хто мене образив, – каже Оксана Павлівна.</p>
      <figure>
        <img src="https://gdb.rferl.org/25B38F79-22D9-4E61-BD03-F11967F0EBB2.jpg"/>
        <figcaption>Зустріч через десятки років</figcaption>
      </figure>
      <p>– А ви – дочка?</p>
      <p>– Дякуючи вашій родині, я є на світі. Бо не було б мами – не було б нас. Знаєте, вона кожного дня згадує ваших батьків. Вона нікого так не згадує, як ваших батьків, – додає дочка Оксани Павлівни Катерина.</p>
      <p>– Царство їм небесне! Вони вас дуже любили і дуже гарними словами відгукувалися про вас.</p>
      <figure>
        <img src="https://gdb.rferl.org/8A3BE866-7F4F-4D82-9C75-2C87D2E37F64.png"/>
      </figure>
    </article>
  </body>
</html>