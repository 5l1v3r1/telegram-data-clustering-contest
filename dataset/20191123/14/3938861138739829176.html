<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-life/_v-iraku-kilkist-zagiblih-u-protestah-zrosla-do-340-osib/939548"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T14:48:00+00:00"/>
    <meta property="og:title" content="В Іраку кількість загиблих у протестах зросла до 340 осіб"/>
    <meta property="og:description" content="В Іраку кількість загиблих внаслідок сутичок між поліцейськими та протестувальниками зросла до 340, ще 61 людина отримала поранення. У п'ятницю, 22 листопада, на центральному мосту в Багдаді знову відбулося зіткнення співробітників безпекових служб з мітингарями. Двоє учасників протестів ..."/>
  </head>
  <body>
    <article>
      <h1>В Іраку кількість загиблих у протестах зросла до 340 осіб</h1>
      <address><time datetime="2019-11-23T14:48:00+00:00">23 Nov 2019, 14:48</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939548_w_300.jpg?v=0"/>
        <figcaption>В Іраку під час протестів загинуло 340 осіб. Фото: Reuters</figcaption>
      </figure>
      <p>В Іраку кількість загиблих внаслідок сутичок між поліцейськими та протестувальниками зросла до 340, ще 61 людина отримала поранення.</p>
      <p>У п'ятницю, 22 листопада, на центральному мосту в Багдаді знову відбулося зіткнення співробітників безпекових служб з мітингарями. Двоє учасників протестів загинули від куль, ще двоє – від прямого попадання каністрою зі сльозогінним газом. Про це повідомляє <a href="https://www.radiosvoboda.org/">Радіо Свобода</a>.</p>
      <p>Також поблизу міста Басра на півдні Іраку правоохоронці застосували силу, щоб відкрити доступ до головного порту країни Умм-Каср, який протестувальники блокували п'ять днів. Однак робота порту і досі повністю не відновлена.</p>
      <p>Головний клірик шиїтів Іраку Верховний аятолла Алі ас-Сістані 22 листопада закликав політиків реформувати виборче законодавство, назвавши це єдиним способом вгамувати протести.</p>
      <related>
        <h4>ЧИТАЙТЕ ТАКОЖ:</h4>
        <a href="https://m.gazeta.ua/articles/science/_spivrobitniki-google-vijshli-na-protest-u-sanfrancisko/939526"/>
      </related>
      <p>"Ми підкреслюємо, що важливо ухвалити закон про вибори та виборчу комісію, тому що це означатиме, що країна омине велику кризу", – наголосив представник аятолли.</p>
      <p>Президент Іраку Бархам Саліх запропонував реформи, які дозволять законодавцям обиратися напряму з кожного району, а не цілих провінцій, і брати участь у виборах індивідуально, а не в складі партійних списків. Протестувальники вважають, що така реформа знизить владу партій та забезпечить кращу представленість регіонів у владі.</p>
      <blockquote>Протести в Іраку тривають з 1 жовтня 2019 року. Їхні учасники невдоволені нестачею робочих місць, перебоями в подачі електроенергії, браком чистої води, поганою освітою, низьким рівнем охорони здоров'я, а також загальною корупцією.<br/>Ірак є п'ятим за величиною виробником та експортером нафти у світі. Водночас, за оцінками, близько 20% населення країни живуть у бідності. Безробіття серед молоді сягає 25%, що вдвічі більше, ніж загалом по країні.</blockquote>
    </article>
  </body>
</html>