<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/dzhuliani-neodnorazovo-kontaktuvav-iz-pompeo-u-pitanni-tisku-na-ukrayinu-politico-330678_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T14:52:00+00:00"/>
    <meta property="og:title" content="Джуліані неодноразово контактував із Помпео у питанні тиску на Україну – Politico"/>
    <meta property="og:description" content="Контакти держсекретаря й особистого адвоката президента США організовував Білий дім."/>
  </head>
  <body>
    <article>
      <h1>Джуліані неодноразово контактував із Помпео у питанні тиску на Україну – Politico</h1>
      <h2>Контакти держсекретаря й особистого адвоката президента США організовував Білий дім.</h2>
      <address>
        <time datetime="2019-11-23T14:52:00+00:00">23 Nov 2019, 14:52</time>
      </address>
      <p>Державний департамент США ввечері у п'ятницю, 22 листопада, оприлюднив документи, які свідчать про контакти особистого адвоката президента Сполучених штатів Руді Джуліані з <b><a href="https://dt.ua/POLITICS/pompeo-hoche-zvilnitisya-z-posadi-derzhsekretarya-ssha-time-330338_.html">держсекретарем Майком Помпео</a></b> у питанні імовірного тиску Дональда Трампа на Україну, повідомляє видання <a href="https://www.politico.com/news/2019/11/23/state-department-pompeo-giuliani-073064">Politico</a>.</p>
      <p>На 100 сторінках документів є свідчення неодноразових контактів Помпео і Джуліані у березні цього року. Організовувати їх допомагали чиновники Білого дому.</p>
      <p>Зокрема, у листі, датованому 27 березня, йдеться, що колишня особиста помічниця Трампа Мадлен Вестерхаут допомогла особистому адвокату свого боса зв'язатися з держсекретарем після того, як команда Джуліані "намагалася, але не змогла зробити це по звичайних каналах".</p>
      <p>Документи оприлюднено в межах судового процесу, ініційованого некомерційною організацією American Oversight, яка вимагала розкрити записи, що стосуються дій Трампа стосовно України, пише "<a href="https://www.eurointegration.com.ua/news/2019/11/23/7103400/">Європейська правда</a>".</p>
      <p>Нагадаємо, 13 листопада в нижній палаті Конгресу США почалися публічні слухання у справі про імпічмент Дональда Трампа. Першими свідчення дали тимчасовий<a href="https://dt.ua/WORLD/impichment-trampa-scho-rozpovili-kent-i-teylor-na-vidkritih-sluhannyah-u-kongresi-329566_.html"> <b>повірений у справах США в Україні Вільям Тейлор</b> і <b>заступник помічника держсекретаря США Джордж Кент</b></a>, який курирує адміністративну політику в блоці східноєвропейських країн, включаючи Україну.</p>
      <p>15 листопада свідчення на публічних слуханнях у Конгресі <a href="https://dt.ua/WORLD/yovanovich-daye-svidchennya-u-spravi-pro-impichment-trampa-329835_.html"><b>дала колишня посол США в Україні Марі Йованович</b></a>.</p>
      <p>Підставою для початку процедури імпічменту стала скарга співробітника розвідки на дії Трампа під час розмови із президентом України Володимиром Зеленським 25 липня. Американському лідеру закидають спробу втручання в президентські вибори 2020 року шляхом нейтралізації свого потенційного суперника Джо Байдена "руками" України.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>