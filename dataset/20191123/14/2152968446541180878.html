<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/23/10-godishno-bylgarche-pochina-v-kipyr-blysna-go-kola.430589"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T14:29:00+00:00"/>
    <meta property="og:title" content="10-годишно българче почина в Кипър, блъсна го кола"/>
    <meta property="og:description" content="Ударът е станал пред очите на дядо му | Dnes.bg"/>
  </head>
  <body>
    <article>
      <h1>10-годишно българче почина в Кипър, блъсна го кола</h1>
      <h2>Ударът е станал пред очите на дядо му</h2>
      <address><time datetime="2019-11-23T14:29:00+00:00">23 Nov 2019, 14:29</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>10-годишно българче загина в Кипър, след като бе блъснато от автомобил на пешеходна пътека. Трагедията се е разиграла в кипърския град Пафос вчера, около 14:00-14:30 часа, когато момиченцето пресичало на зебрата на бул. "Тасос Пападопулос" на връщане от училище, предава dariknews.bg.</p>
      <related>
        <a href="https://www.dnes.bg/notifikacii/2018/11/20/tri-momcheta-zaginaha-v-gyrciia-sred-tiah-i-bylgarche.394192"/>
      </related>
      <p>То е било блъснато пред очите на дядо си. Детето е било откарано в болница, където по-късно е починало, алармираха други българи, близки на семейството.</p>
      <p>Зад волана на леката кола е била 70-годишна кипърка, която също е изпаднала в шоково състояние след инцидента, съобщават местните медии.</p>
      <p>Според сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на 8-годишното братче на загиналото момиченце.</p>
      <p>Води се разследване за причините, довели до трагедията. Загиналото дете е родено в Кипър в българско семейство, което от години живее на острова. Кипърската медия посочва, че трагедията отново повдига въпроса за законодателни промени относно възрастта на водачите в Кипър.</p>
      <p>От Външно коментираха, че работят по случая.</p>
    </article>
  </body>
</html>