<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607251"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T14:21:00+00:00"/>
    <meta property="og:title" content="หมอวรงค์ ซบ รปช. ลั่นมาต่อสู้กับลัทธิชังชาติ ปัดต่อรองตำแหน่ง &quot;สุเทพ&quot;ขนแกนนำต้อนรับพรึ่บ"/>
    <meta property="og:description" content="&quot;หมอวรงค์&quot; เปิดตัวซบ รปช. &quot;สุเทพ&quot; ขนแกนนำพรรคต้อนรับพรึ่บ ลั่นมาต่อสู้กับลัทธิชังชาติ ยันไม่ต่อรองตำแหน่งหัวหน้า - รมว.แรงงาน"/>
  </head>
  <body>
    <article>
      <h1>หมอวรงค์ ซบ รปช. ลั่นมาต่อสู้กับลัทธิชังชาติ ปัดต่อรองตำแหน่ง "สุเทพ"ขนแกนนำต้อนรับพรึ่บ</h1>
      <address><time datetime="2019-11-23T14:21:00+00:00">23 Nov 2019, 14:21</time> by <a rel="author">PostToday</a></address>
      <p>"หมอวรงค์" เปิดตัวซบ รปช. "สุเทพ" ขนแกนนำพรรคต้อนรับพรึ่บ ลั่นมาต่อสู้กับลัทธิชังชาติ ยันไม่ต่อรองตำแหน่งหัวหน้า - รมว.แรงงาน</p>
      <p>เมื่อเวลา 10.00 น. วันที่ 23 พ.ย. ที่ห้องประชุม Pacific Club ชั้น 28 อาคารทูแปซิฟิกเพลส ถนนสุขุมวิท พรรครวมพลังประชาชาติไทย(รปช.) ได้จัดงานต้อนรับ นพ.วรงค์ เดชกิจวิกรม ที่มาสมัครเป็นสมาชิกพรรค รปช.หลังจากลาออกจากการเป็นสมาชิกพรรคประชาธิปัตย์ โดยมี ม.ร.ว.จัตุมงคล โสณกุล หัวหน้าพรรค รปช. นายสุเทพ เทือกสุบรรณ แกนนำพรรค และนายทวีศักดิ์ ณ ตะกั่วทุ่ง เลขาธิการพรรค ให้การต้อนรับ</p>
      <p>ทั้งนี้ นพ.วรงค์ ได้สมัครเป็นสมาชิกพรรค รปช.แบบตลอดชีพโดยจ่ายค่าสมัคร 3,650 บาท หลังจากนั้นมีการสวมเสื้อพรรค รปช.เพื่อแสดงความเป็นสมาชิกอย่างเป็นทางการ</p>
      <p>จากนั้น นายสุเทพ กล่าวว่า พอทราบข่าวว่านพ.วรงค์จะลาออกจากพรรคประชาธิปัตย์ ก็มาพูดคุยกับคณะกรรมการบริหารพรรครปช.ทันที โดยมติพรรคให้ตนเองเป็นคนไปชักชวนนพ.วรงค์มาร่วมงานกับพรรค แต่งานนี้ไม่พูดคุยอะไรมาก เพราะนพ.วรงค์มีความชื่นชอบพรรครปช.อยู่แล้ว เหมือนพรหมลิขิตชักพาให้มาเจอกัน ทั้งนี้ ขณะที่ตัวเองยังอยู่ในพรรคปชป. นพ.วรงค์เป็นคนเดียวที่ถูกใจในการทำงาน เพราะเป็นคนทำงานจริง มุมานะ เอาจริงเอาจัง น่าศรัทธา เลื่อมใส สมเป็นตัวแทนที่ประชาชนได้รับความไว้วางใจ และที่เข้าตามาที่สุดคือผลงานการตรวจสอบทุจริตโครงการจำนำข้าวของรัฐบาลน.ส.ยิ่งลักษณ์ ชินวัตร โดยหลังจากที่นพ.วรงค์เข้ามาเป็นสมาชิกทำหน้าที่เป็นผู้ขับเคลื่อนการจัดตั้งสาขาพรรคทั่วประเทศ เพื่อเผยแพร่อุดมการณ์ของพรรค</p>
      <p>ด้าน นพ.วรงค์ กล่าวถึงสาเหตุที่ลาออกจากพรรคประชาธิปัตย์ว่า การเมืองปัจจุบันเปลี่ยนไปจากเดิมมากแล้ว สมัยก่อนเราสู้กับระบอบทักษิณ สู้กับรัฐบาลยิ่งลักษณ์ โครงการจำนำข้าว เป็นการต่อสู้กันระหว่างพรรคการเมือง 2 พรรคใหญ่ แต่ปัจจุบันมีการปลูกฝังความคิดที่เป็นอันตรายให้กับคนรุ่นใหม่ ที่ขอเรียกว่าลัทธิชังชาติ ตนเห็นปัญหานี้ และทนอยู่ไม่ได้ ตนเคยไปพบกับนายชวน หลีกภัย ประธานสภาผู้แทนราษฎร เพื่อพูดคุยเรื่องนี้ และบอกว่าพรรคประชาธิปัตย์ขณะนี้ทำงานได้ดีมากแล้ว แต่ปัญหาของประเทศมันหลากหลายมาก สไตล์การทำงานของตนไม่เหมาะกับการทำงานแบบนี้ ตนเหมาะกับการออกไปสู้ ไปปราบลัทธิชังชาติ พอดีกับกรรมการบริหาร รปช.มีมติให้ชวนตนมาร่วม และเห็นว่าถ้าตนมาอยู่น่าจะช่วยได้มากในการปราบลัทธิชังชาติ รวมทั้งนายสุเทพก็เป็นนักสู้ ประเทศมีปัญหาเมื่อไหร่ นายสุเทพไม่อยู่เฉยๆ แน่ ตนจึงเห็นว่าพรรคนี้จะเหมาะกับตนมากที่สุด</p>
      <p>โดยก่อนการจบแถลงข่าว นายสุเทพทิ้งท้ายว่า ก่อนหน้านี้ที้มีการปั่นกระแสข่าวว่า มีการตกลงกับนพ.วรงค์ว่าถ้าหากย้ายมาพรรครปช. แล้วจะให้มารับตำแหน่งหัวหน้าพรรค และรัฐมนตรีว่าการกระทรวงแรงงาน แทนร.ม.ว.จตุมงคล ยืนยันต่อสมาชิกพรรคว่าไม่จริง และม.ร.ว.จตุมงคลจะยังเป็นหัวหน้าพรรครปช.จนครบวาระ 4 ปี และทำหน้าที่รัฐมนตรีกระทรวงแรงงานต่อไปจนจบสมัยของรัฐบาลชุดนี้</p>
      <p>ภาพ สำนักข่าวไทย</p>
    </article>
  </body>
</html>