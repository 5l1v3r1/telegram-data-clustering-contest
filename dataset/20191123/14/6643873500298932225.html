<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/7015ow/mourinho-fikk-droemmestart-paa-tottenham-karrieren-det-viktigste-var"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T14:27:48+00:00"/>
    <meta property="og:title" content="Mourinho fikk drømmestart på Tottenham-karrieren"/>
    <meta property="og:description" content="Etter fem seriekamper uten seier, sprudlet Tottenham igjen. I José Mourinhos (56) første kamp ved roret, skjøt blant andre Son Heung-min (27) laget til deres første borteseier siden januar."/>
  </head>
  <body>
    <article>
      <h1>Mourinho fikk drømmestart på Tottenham-karrieren</h1>
      <h2>Etter fem seriekamper uten seier, sprudlet Tottenham igjen. I José Mourinhos (56) første kamp ved roret, skjøt blant andre Son Heung-min (27) laget til deres første borteseier siden januar.</h2>
      <address><time datetime="2019-11-23T14:27:48+00:00">23 Nov 2019, 14:27</time> by <a rel="author">Petter Fløttum</a></address>
      <p>
        <b>West Ham – Tottenham 2–3</b>
      </p>
      <p>– Det viktigste var ikke å vinne med tre, fire mål eller spille fantastisk. Uansett hvordan det ble gjort, var seieren avgjørende for det mentale etter så mange måneder uten borteseier. Guttene er glade, og det var håpet mitt, å få tilbake gleden, sier José Mourinho til BT Sports etter kampen.</p>
      <p>Da hadde Son Heung-min, Lucas Moura og Harry Kane scoret hvert sitt mål og Tottenham slått West Ham 3–2. Det ga dem deres første borteseier i serien siden januar, og ga Mourinho akkurat den starten han håpet på etter at han tok over tømmene i Nord-London etter Mauricio Pochettino.</p>
      <p>Tottenham ledet kampen 3–0, men på tampen slapp de inn to ganske raske mål.</p>
      <p>– Vi kunne punktert kampen tidligere, men heldigvis har jeg så lang erfaring fra Premier League at jeg fortalte at det fortsatt kunne være åpent i det 85 minutt selv om vi økte til 3-0. Det virket som spillerne forsto det, sier den nye Tottenham-sjefen.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/jdx8ko/forrige-sesong-ledet-han-tottenham-til-champions-league-finale-naa-er">
            <b>Forrige sesong ledet han Tottenham til Champions League-finale. Nå er han ferdig i klubben.</b>
          </a>
        </li>
      </ul>
      <figure>
        <img src="https://images.sacdn.no/v2/images/6c75ca57-18b7-4c3c-8fad-5fda32515bb9?fit=crop&amp;h=1360&amp;w=1900&amp;s=df64913d73cb36bb01e01f58564fc9a377bf386a"/>
        <figcaption>Son Heung-min løftet ikke bare Lucas Moura, men hele Tottenham, da han bidro mye i seieren over West Ham.<cite>DAVID KLEIN / REUTERS</cite></figcaption>
      </figure>
      <h3>Son satte tonen</h3>
      <p>Grunnlaget for seieren ble lagt i det 35. minutt. Da møtte Dele Alli i mellomrommet, vendte opp og spilte en stikker til Son Heung-min. Sørkoreaneren skuddfintet seg inn i posisjon og bredsidet inn Mourinhos første mål som Tottenham-manager.</p>
      <p>Dermed slapp han å starte Tottenham-karrieren med å bryte klubbens rekke på 83 Premier League-kamper uten å spille 0–0.</p>
      <p>Syv minutter senere var sørkoreaneren igjen midt i begivenhetenes sentrum. Denne gangen serverte ham lagkamerat Lucas Moura, som kastet seg frem på Sons lave innlegg og skled inn 2–0-målet.</p>
      <p>I starten av andre omgang burde Son hatt nok en målgivende da han spilte fri Moura på en kontring, men brasilianeren traff helt feil på ballen alene med West Hams målvakt.</p>
      <p>Isteden skrev Harry Kane seg også på scoringslisten umiddelbart etterpå. Stjernespissen snek seg fri bak i feltet og headet så inn 3–0 i det 49. spilleminutt, etter et godt innlegg fra Serge Aurier.</p>
      <p>Etter kampen ble Dele Alli fullrost av Mourinho.</p>
      <p>– Jeg er glad på Dele Alli sine vegne. Jeg har brukt tid med han på trening og utenfor banen. Vi snakket om at Dele må tilbake på sitt beste nivå. Han er for god til å ikke spille på landslaget, han er for god til å ikke være en viktig spiller for Spurs og han er for god til å ikke være en av verdens beste spillere. Han er en fantastisk spiller, og i dag viste han det, sa portugiseren.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/lAm1yM/mourinho-moette-pressen-for-foerste-gang-som-tottenham-manager-hyllet-f">
            <b>Hyllet forgjengeren da han for første gang møtte pressen for første gang som Tottenham-manager</b>
          </a>
        </li>
      </ul>
      <figure>
        <img src="https://images.sacdn.no/v2/images/9e335841-c219-4c07-a832-841db468a257?fit=crop&amp;h=1286&amp;w=1900&amp;s=21eda2ae96a3382ab5fbd1de26a4d3599a16f833"/>
        <figcaption>Kaptein Harry Kane stanget inn Tottenhams tredje mål i kampen.<cite>TONY O'BRIEN / REUTERS</cite></figcaption>
      </figure>
      <h3>Nesten-festbremsene Antonio og Ogbonna</h3>
      <p>Michail Antonio, som kom inn i pausen for West Ham, ønsket ikke at Mourinho skulle få en <i>for</i> god start med Tottenham. Etter 73 minutter fikk han ballen på 14 meter og klinket inn reduseringen på direkten.</p>
      <p>I siste ordinære spilleminutt trodde hjemmefansen at Declan Rice at han hadde redusert enda en gang. Dommeren godkjente målet, men reprisene viste at det var helt korrekt at den ble VAR-annullert for offside.</p>
      <p>Det var José Mourinhos første møte med VAR i Premier League, et møte som fikk portugiseren til å glise godt.</p>
      <p>Seks minutter på overtid bredsidet Angelo Ogbonna inn mål nummer to for West Ham, men det hadde lite å si for utfallet av kampen. Tottenham vant relativt trygt 3–2.</p>
      <p>Seieren ga Tottenham et realt byks på den tette tabellen, fra 14.- til 6.-plass, når de har spilt én kamp mer en resten. De har likevel åtte poeng opp til Manchester City på fjerdeplass.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/kJPR56/ap-profil-vil-gjoere-olav-kyrres-gate-til-gaagate"/>
        <a href="https://www.bt.no/btmeninger/kommentar/i/qLx2Po/martyren-paa-ytre-hoegre"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/debatt/i/pLx0mw/nato-er-den-stoerste-trusselen-mot-verdensfreden"/>
      </related>
      <ol>
        <li>
          <a href="https://www.bt.no/tag/Jos%C3%A9_Mourinho">José Mourinho</a>
        </li>
        <li>
          <a href="https://www.bt.no/tag/Tottenham_Hotspur_FC">Tottenham Hotspur FC</a>
        </li>
        <li>
          <a href="https://www.bt.no/tag/West_Ham_United_FC">West Ham United FC</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
      </ol>
    </article>
  </body>
</html>