<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191123-aldozatonkent-harom-honappal-meguszhatja-a-viking-kapitanya.html"/>
    <meta property="og:site_name" content="Origo"/>
    <meta property="article:published_time" content="2019-11-23T14:39:00+00:00"/>
    <meta property="og:title" content="Áldozatonként három hónappal megúszhatja a Viking kapitánya"/>
    <meta property="og:description" content="Az ügyészség jövő héten emel vádat a Hableány katasztrófájának ügyében Jurij C. ellen."/>
  </head>
  <body>
    <article>
      <h1>Áldozatonként három hónappal megúszhatja a Viking kapitánya</h1>
      <address><time datetime="2019-11-23T14:39:00+00:00">23 Nov 2019, 14:39</time> by <a rel="author">Origo</a></address>
      <p>
        <b>Jövő héten emel vádat az ügyészség a Hableány katasztrófájának ügyében, mely balesetben huszonnyolcan haltak meg. Az ügyben érintett ügyvédek szerint akát hét év börtönnel is megúszhatja a Viking hajó kapitánya, Jurij C., ami azt jelenti, hogy áldozatonként három hónap lenne a büntetés.</b>
      </p>
      <p>Halálos tömegszerencsétlenséget eredményező vízi közlekedés veszélyeztetésével és 35 rendbeli segítségnyújtás elmulasztásával gyanúsítják Jurij C.-t, a Viking hajó kapitányát - írja a <a href="https://ripost.hu/politik/insider/elkepeszto-ennyivel-meguszhatja-28-ember-halalat-a-viking-kapitanya-2172195/">Ripost</a>. </p>
      <p>Rab Ferenc, a Fővárosi Ügyészség helyettes szóvívóje a Ripostnak azt nyilatkozta, hogy tartani fogják a korábban novemberre ígért határidőt, így jövő héten megtörténik a vádelemés.</p>
      <figure>
        <img src="https://cdn.nwmgroups.hu/s/img/i/1908/20190827viking-sigyn-szallodahajo-ukran-kapitanya.jpg?w=644&amp;h=322"/>
        <figcaption>A május 29-ei dunai balesetet okozó Viking Sigyn szállodahajó ukrán kapitánya<cite>Forrás: MTI/Mónus Márton</cite></figcaption>
      </figure>
      <p>A Ripost azt írja, hogy a Budapesti VI. és VII. Kerületi Ügyészség azt állapította meg, hogy május 29-én este</p>
      <aside>a Viking Sigyn luxushajón lévő összes modern navigációs és technikai berendezés ellenére a kapitány nem vette észre a vele egy irányba haladó Hableányt, ami vészhelyzet kialakulásához, majd ütközéshez vezetett.</aside>
      <p>Mindezek után elmulasztotta az azonnali és pontos bejelentést a balesetről, a NAVINFO-nak csak részinformációkat szolgáltatott. Továbbá, nem fordult közleménnyel a szárazföldi állomásokhoz, saját személyzetét sem riadóztatta, a környező hajókat nem tájékoztatta.</p>
      <p>A katasztrófában huszonnyolcan haltak meg, heten élték túl a balesetet, de a túlélők szerint hétnél jóval többen bukkantak fel a víz alól az ütközés után, ám a zord időjárási körülmények és a rossz látási viszonyok között nem volt, aki a segítségükre siessen.</p>
      <blockquote>Becslésem szerint legfeljebb 7-8 évet kap, persze a bíróságon még bármi történhet, ez csak a papírforma szerinti számítás</blockquote>
      <p>– mondta dr. Gulyás Krisztián, aki a Hableány kapitányának családját képviseli.</p>
      <blockquote>A törvény ugyanis figyelembe veszi azt, hogy nem szándékosan ölte meg a baleset áldozatait. Ugyanakkor nem szabad elfelejtenünk, hogy mégiscsak 28 ember élete szárad a lelkén.</blockquote>
      <p>- tette hozzá az ügyvéd.</p>
      <figure>
        <img src="https://cdn.nwmgroups.hu/s/img/i/1906/20190611hableany.jpg?w=644&amp;h=429"/>
        <figcaption>A Clark Ádám úszódaru kiemeli a balesetben elsüllyedt Hableány turistahajó roncsát a Margit hídnál 2019. június 11-én<cite>Forrás: MTI/Mónus Márton</cite></figcaption>
      </figure>
      <p>A Ripost több olyan példát is hoz a hét éves börtönbüntetés érzékeltetésére,</p>
      <aside>amely szerint teljesen egyértelmű, hogy óriási aránytalanság lenne ilyen csekély mértékű büntetés.</aside>
      <p>Ahogy dr. Gulyás Krisztián is elmondta, a büntetés mértékénél azt is figyelembe kell venni a társadalmi üzenet szempontjából, hogy mit lehet megtenni és mit nem.</p>
    </article>
  </body>
</html>