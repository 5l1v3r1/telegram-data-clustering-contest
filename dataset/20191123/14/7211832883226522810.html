<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607253"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T14:38:00+00:00"/>
    <meta property="og:title" content="เยอรมนีถกหนักเรื่องชักธงชาติในโรงเรียน"/>
    <meta property="og:description" content="พรรครัฐบาลเยอรมนีเตรียมถกเรื่อง ให้ทุกโรงเรียนในประเทศชักธงชาติขึ้นสู่ยอดเสา แต่บางฝ่ายมองว่าอาจเป็นการปลูกฝังแนวคิดชาตินิยมขวาจัดให้เด็กๆ"/>
  </head>
  <body>
    <article>
      <h1>เยอรมนีถกหนักเรื่องชักธงชาติในโรงเรียน</h1>
      <address><time datetime="2019-11-23T14:38:00+00:00">23 Nov 2019, 14:38</time> by <a rel="author">PostToday</a></address>
      <p>พรรครัฐบาลเยอรมนีเตรียมถกเรื่อง ให้ทุกโรงเรียนในประเทศชักธงชาติขึ้นสู่ยอดเสา แต่บางฝ่ายมองว่าอาจเป็นการปลูกฝังแนวคิดชาตินิยมขวาจัดให้เด็กๆ</p>
      <p>สื่อท้องถิ่นเยอรมนีรายงานว่า พรรค Christian Democratic Union (CDU) ซึ่งเป็นพรรครัฐบาลของนางอังเกลา แมร์เคิล อาจเตรียมลงมติโหวตให้ทุกโรงเรียนในเยอรมนีมีการชักธงชาติ (Flagge Deutschlands) ขึ้นสู่ยอดเสา ที่ด้านนอกของอาคารเรียน เคียงคู่กับธงประจำรัฐของแต่ท้องถิ่น และธงประจำสหภาพยุโรป</p>
      <p>ความเคลื่อนไหวครั้งนี้มีขึ้นจาก สมาคมนักเรียนในโรงเรียนภูมิภาค หรือ Schülerunion (SU) ซึ่งเป็นองค์กรกลุ่มอนุรักษ์นิยมอิสระที่มีสมาชิกหลายพันคนทั่วประเทศ กระทั่งได้มีการนำเสนอประเด็นดังกล่าวเข้าสู่สมาชิกของพรรค CDU โดยคาดว่าทางพรรคอาจมีการหยิบเรื่องนี้หารือในที่ประชุมใหญ่ของพรรคซึ่งจะมีขึ้นภายในสัปดาห์นี้ที่เมืองไลป์ซิก รัฐซัคเซิน โดยจะเป็นหนึ่งในทั้ง 270 นโยบายที่พรรค CDU จะหารือกัน เพื่อเป็นนโยบายและทิศทางการทำงานของพรรคภายในปีหน้า</p>
      <p>Sven Fontaine ตัวแทนจากกลุ่ม SU ให้เหตุผลว่า การใช้ธงชาติในห้วงเวลานี้นับเป็นเรื่องสำคัญ เพราะปัจจุบันธงชาติเยอรมนีถูกใช้เป็นสัญลักษณ์ของทั้งกลุ่มซ้ายจัดและขวาจัด</p>
      <p>"ความเกลียดชังถูกแพร่กระจายผ่านการใช้ธงชาติ ประเทศของเราตั้งอยู่บนพื้นฐานของความหลากหลายที่เป็นอันหนึ่งอันเดียวกัน บนพื้นฐานของหลักความยุติธรรมและเสรีภาพ ไม่ใช่ความเกลียดชัง"</p>
      <p>"หากคุณเห็นธงชาติอยู่ด้านนอกอาคารเรียน คุณจะตระหนักได้ว่าทำไมธงเหล่านี้จึงอยู่ที่นั่น และคุณจะได้เรียนรู้ความเป็นชาติจากคุณค่า"</p>
      <p>อย่างไรก็ดี เรื่องดังกล่าวได้รับข้อถกเถียงจากนักการเมืองฝั่งซ้ายจากพรรค SPD บางกลุ่มที่มองว่า นโยบายการให้มีการชักธงชาติขึ้นสู่ยอดเสาในโรงเรียนนั้น เป็นสัญญาณของการปลูกฝังแนวคิดชาตินิยมขวาจัดให้กับเด็กๆ ซึ่งอาจเป็นการปลูกฝังความเกลียดชังต่อเชื้อชาติโดยใช้ธงชาติเป็นเครื่องมือ อีกทั้งเรื่องนี้ควรเป็นการตัดสินใจของรัฐบาลท้องถิ่นในแต่ละรัฐ ไม่ใช่เป็นการตัดสินใจจากรัฐบาลกลางที่เบอร์ลิน</p>
    </article>
  </body>
</html>