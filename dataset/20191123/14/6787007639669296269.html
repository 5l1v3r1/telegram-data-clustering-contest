<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hvzeeland.nl/nieuws/39853-aanhoudingen-voor-mishandeling-vrouwen-hulst/"/>
    <meta property="og:site_name" content="HVZeeland.nl"/>
    <meta property="article:published_time" content="2019-11-23T14:59:00+00:00"/>
    <meta property="og:title" content="Aanhoudingen voor mishandeling vrouwen Hulst"/>
    <meta property="og:description" content="HULST - De politie onderzoekt een openlijke geweldpleging die in de nacht van vrijdag op zaterdag rond 03.00 heeft plaatsgevonden in de Grote Bagijnestraat in Hulst."/>
  </head>
  <body>
    <article>
      <h1>Aanhoudingen voor mishandeling vrouwen Hulst</h1>
      <address><time datetime="2019-11-23T14:59:00+00:00">23 Nov 2019, 14:59</time> by <a rel="author">Manfred Berrevoets</a></address>
      <figure>
        <img src="https://www.hvzeeland.nl/pictures/stock/8/2/0/28.604x334.jpg"/>
        <figcaption>
          <cite>© Foto: HVZeeland.nl (archief)</cite>
        </figcaption>
      </figure>
      <p>
        <b>HULST - De politie onderzoekt een openlijke geweldpleging die in de nacht van vrijdag op zaterdag rond 03.00 heeft plaatsgevonden in de Grote Bagijnestraat in Hulst. Daarbij zouden meerdere jongeren betrokken zijn geweest, van wie er twee zijn aangehouden.</b>
      </p>
      <p>Afgelopen nacht spraken een 24-jarige vrouw uit Wolphaartsdijk en een 25-jarige vrouw uit Hulst politiemensen aan die in de Zoutestraat bezig waren met een verkeerscontrole en vertelden dat ze zojuist waren mishandeld door een groepje jongeren dat de politiemensen net gepasseerd was. Toen dat groepje zag dat de vrouwen de politiemensen aanspraken, zetten ze het direct op een lopen. Na een korte achtervolging konden de politiemensen twee verdachten aangehouden, een 16-jarige jongen uit Hulst en een 18-jarige man uit Clinge.</p>
      <p>De verdachten bleken bij hun aanhouding in het bezit te zijn van verdovende middelen. De ene had 70 gram hasj, bijna 20 gram hennep en dealers attributen bij zich, de ander bijna 30 gram hasj en een heel klein beetje hennep. De drugs zijn in beslag genomen.</p>
      <p>De twee vrouwen hebben aangifte gedaan van zware mishandeling. Ze zouden samen met een vriend op straat hebben gelopen toen deze vriend plotseling werd aangevallen door een groep jongeren. De vrouwen zouden geprobeerd hebben de twee partijen te scheiden. Daarbij zouden ze zelf ook zijn aangevallen. De politie stelt een onderzoek in naar de openlijke geweldpleging. De twee verdachten hebben de nacht in de cel doorgebracht en worden zaterdag verhoord.</p>
      <p> </p>
    </article>
  </body>
</html>