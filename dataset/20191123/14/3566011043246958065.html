<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549461.html/%D9%87%D9%85%D9%87-%D8%A8%D8%A7%DB%8C%D8%AF-%D8%AF%D8%B1-%D8%B1%D8%A7%D8%B3%D8%AA%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%85%D8%B4%D8%A7%D8%B1%DA%A9%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AA%D9%84%D8%A7%D8%B4-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:50:00+00:00"/>
    <meta property="og:title" content="همه باید در راستای افزایش مشارکت در انتخابات تلاش کنیم"/>
    <meta property="og:description" content="رئیس هیات نظارت بر انتخابات استان مرکزی با اشاره به اینکه ۸ روز دیگر ثبت نام از نامزدهای نمایندگی مجلس شروع خواهد شد گفت: یکی از کارهای مهم مدیران تبلیغ و فرهنگ سازی برای مشارکت حداکثری در انتخابات است."/>
  </head>
  <body>
    <article>
      <h1>همه باید در راستای افزایش مشارکت در انتخابات تلاش کنیم</h1>
      <h2>رئیس هیات نظارت بر انتخابات استان مرکزی:</h2>
      <address>
        <time datetime="2019-11-23T14:50:00+00:00">23 Nov 2019, 14:50</time>
      </address>
      <p>رئیس هیات نظارت بر انتخابات استان مرکزی با اشاره به اینکه ۸ روز دیگر ثبت نام از نامزدهای نمایندگی مجلس شروع خواهد شد گفت: یکی از کارهای مهم مدیران تبلیغ و فرهنگ سازی برای مشارکت حداکثری در انتخابات است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛حجت الاسلام مبارک آبادی رئیس هیات نظارت بر انتخابات استان مرکزی در گفتگو با <a href="http://diyareaftab.ir/">دیار آفتاب</a>؛گفت: یکی از مهمترین مطالبات امام و مقام معظم رهبری هوشیاری شورای نگهبان است. شورا نگهبان با عملکرد خود همواره برای رفع این دغدغه کوشیده و عمل کرده است.</p>
      <p>وی اظهار کرد: شورا همواره مورد تایید امام و مقام معظم رهبری بوده است و این افتخاری مهم برای این شورا محسوب می شود.</p>
      <p>مبارک آبادی نظارت استصوابی را یکی از مهمترین مسائلی است که در انتخابات مورد توجه شورای نگهبان قرار می گیرد اظهار کرد: در انتخابات مجلس شورای اسلامی آینده طبق اصل ۹۹ و ماده ۳ انتخابات این موضوع با جدیت دنبال می شود.</p>
      <p>وی ادامه داد: طی شش ماه گذشته اقدامات بسیار خوبی در حوزه نظارت بر انتخابات در استان مرکزی انجام شده که کلیه جلسات در استان به طور مستمر برگزار و کلیه ایرادات زیرساختی در سطح شعبه های استان در حال پیگیری و رفع است.</p>
      <p>رئیس هیات نظارت بر انتخابات استان مرکزی بیان کرد: شورای نگهبان و وزارت کشور هر دو در یک جهت اما با وظایف مشخص کار خود را انجام می دهند که همه باید در راستای افزایش مشارکت تلاش کنیم.</p>
      <p>مبارک آبادی یکی از کارهای مهم مدیران را تبلیغ و فرهنگ سازی برای مشارکت حداکثری در انتخابات عنوان کرد و افزود: ۸ روز دیگر ثبت نام از نامزدهای نمایندگی مجلس شروع خواهد شد که حضور و مشارکت همه اقشار مردم در این انتخابات مورد توجه است.</p>
      <p>وی ادامه داد: همه باید دقت داشته باشند کاندیدای احتمالی مجلس به عنوان سخنران برنامه ها در دستگاه ها استفاده نشوند چراکه این یک قانون است و نباید به هیچ عنوان از بیت المال برای شخص یا گروهی هزینه شود.</p>
      <p>رئیس هیات نظارت بر انتخابات استان مرکزی گفت: در روز انتخابات باید توجه شود دستگاه هایی که مسئولیت دارند همچون ستاد انتخابات و شورای نگهبان شعبات شلوغ نباشند چراکه هرچقدر بتوانیم شعبه ها را خلوت تر کنیم روند برگزاری انتخابات بهتر خواهد بود.</p>
      <p>وی با اشاره به اینکه مدیران مسئول در استان در روز انتخابات مسئولیتی در شعبات انتخابات ندارند و لذا باید از ایجاد هرگونه شلوغی به شدت پرهیز کرد بیان کرد: همه دستگاه ها طبق قانون باید امکانات و نیروی لازم را در اختیار شورای نگهبان بگذارند تا شاهد برگزاری بهتر انتخابات باشیم.</p>
      <p>مبارک آبادی خاطرنشان کرد: فردی که توسط شورای نگهبان تایید می شود برای همه قابل احترام است و نتیجه تلاش های ما باید برگزاری انتخابات سالم و موفق باشد.</p>
      <p>انتهای پیام/</p>
      <p> </p>
    </article>
  </body>
</html>