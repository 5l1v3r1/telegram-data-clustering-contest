<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/misiya-mvf-ogolosila-pro-zavershennya-roboti-v-ukrajini-oficiyna-zayava-50055300.html"/>
    <meta property="og:site_name" content="НВ"/>
    <meta property="article:published_time" content="2019-11-23T14:01:00+00:00"/>
    <meta property="og:title" content="Місія МВФ оголосила про завершення роботи в Україні - офіційна заява"/>
    <meta property="og:description" content="Місія Міжнародного валютного фонду офіційно заявила про завершення роботи в Україні."/>
  </head>
  <body>
    <article>
      <h1>Місія МВФ оголосила про завершення роботи в Україні - офіційна заява</h1>
      <h2>Місія Міжнародного валютного фонду офіційно заявила про завершення роботи в Україні.</h2>
      <address>
        <time datetime="2019-11-23T14:01:00+00:00">23 Nov 2019, 14:01</time>
      </address>
      <p>Після закінчення місії її керівник Рон ван Роден зробив заяву.</p>
      <p>«Команда фахівців МВФ провела конструктивні та плідні обговорення з представниками влади України. Місія МВФ віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики. Місія досягла помітного подальшого просування у дискусіях щодо заходів та реформ, що могли би лягти в основу нової програми, підтриманої МВФ. Серед таких кроків — заходи у грошово-кредитному, податково-бюджетному та фінансовому секторах, так само як і реформи, спрямовані на поліпшення бізнес-середовища, посилення верховенства права і нарощування економічного зростання. Дискусії триватимуть наступними тижнями», — йдеться в заяві.</p>
      <p>Нагадаємо, що сьогодні, 23 листопада, джерело НВ заявило, що <a href="https://nv.ua/ukr/biz/economics/misiya-mvf-pokinula-kijiv-novini-ukrajini-50055291.html">олігарх Ігор Коломойський і незалежність НБУ — два головних питання для МВФ</a>. І будь-який компроміс з колишніми власниками ПриватБанку неприйнятний.</p>
      <p>Місія Міжнародного валютного фонду на чолі з Роном ван Роденом <a href="https://nv.ua/ukr/biz/economics/misiya-mvf-pochala-robotu-novini-ukrajini-50053492.html">прибула до Києва 14 листопада</a> і пробула до 22 листопада. Україна веде переговори про можливість відкриття 3-річної програми розширеного фінансування EFF на $5−6 млрд.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/011/220/original/07d096657687782bfd2ee66a4eb332af.png&amp;stamp=1&amp;q=85&amp;w=115"/>
      </figure>
      <p>Сергій Фурса<br/>Місія МВФ знову поїхала ні з чим. І це лякає</p>
      <p>У Нацбанку очікують, що МВФ до кінця року <a href="https://nv.ua/ukr/biz/finance/u-nbu-ne-bachat-osoblivih-skladnoshchiv-v-peregovorah-z-mvf-novini-ukrajini-50054856.html">дасть згоду</a> на укладення нової програми з Україною.</p>
      <p>Напередодні візиту місії олігарх <a href="https://nv.ua/ukr/biz/economics/kolomoyskiy-zaproponuvav-vidvernutisya-vid-mvf-v-storonu-rosiji-50053244.html">Ігор Коломойський</a> закликав Україну відмовитися від грошей МВФ і звернутися за фінансовою допомогою до Росії.</p>
      <figure>
        <iframe src="https://www.youtube.com/embed/eS_SAQoWLcY" width="560" height="400" data-service="Youtube" scrolling="no"/>
      </figure>
    </article>
  </body>
</html>