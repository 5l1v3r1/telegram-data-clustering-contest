<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/bizness/359728-certlv-oktobri-registrejis-99-888-apdraudetas-unikalas-ip-adreses"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T14:41:00+00:00"/>
    <meta property="og:title" content="&quot;Cert.lv&quot; oktobrī reģistrējis 99 888 apdraudētas unikālas IP adreses"/>
    <meta property="og:description" content="Latvijā oktobrī reģistrētas 99 888 unikālas IP adreses, kas bija pakļautas kādam kibertelpas apdraudējumam, liecina informācijas tehnoloģiju drošības incidentu novēršanas institūcijas &quot;Cert.lv&quot; publicētā kibertelpas reģistrēto incidentu statistika."/>
  </head>
  <body>
    <article>
      <h1>"Cert.lv" oktobrī reģistrējis 99 888 apdraudētas unikālas IP adreses</h1>
      <address><time datetime="2019-11-23T14:41:00+00:00">23 Nov 2019, 14:41</time> by <a rel="author">LETA</a></address>
      <p>
        <b>Latvijā oktobrī reģistrētas 99 888 unikālas IP adreses, kas bija pakļautas kādam kibertelpas apdraudējumam, liecina informācijas tehnoloģiju drošības incidentu novēršanas institūcijas "Cert.lv" publicētā kibertelpas reģistrēto incidentu statistika.</b>
      </p>
      <p>Apkoptie dati atklāj, ka 2019.gada oktobrī unikālajām IP adresēm visbiežāk reģistrētas konfigurācijas nepilnības, kuru skaits sasniedza 61 701 gadījumu. Kā ļaundabīgie kodi reģistrēti 8398, bet 28 203 bija citi apdraudējuma gadījumi.</p>
      <p>Vienlaikus 50 incidenti reģistrēti kā krāpšana, 38 incidenti reģistrēti kā kaitīgs saturs, 21 incidents reģistrēts kā pakalpojumu pieejamība, bet neviens gadījums nav reģistrēts informācijas drošībā.</p>
      <p>Savukārt ļaunatūras izplatībā visbiežāk reģistrēta "Botnet" ļaundabīgā koda grupa, kurai reģistrēts 3369 gadījumi, kamēr 1345 gadījumi bija "Mirai" un 946 gadījumi bija "Compromised-.." ļaundabīgā koda grupa.</p>
      <p>Lai sniegtu pilnvērtīgāku Latvijas kibertelpas pārskatu un nodrošinātu datu starptautisku salīdzināmību, no 2017.gada 1.janvāra incidentu uzskaitei "Cert.lv" izmanto starptautiski lietotu incidentu taksonomiju. Statistikā visi reģistrētie un apstrādātie incidenti tiek uzskaitīti vienkopus, sadalot tos pa apdraudējumu veidiem, piemēram, ļaunatūra, ielaušanās, krāpšana, kā arī pa infekciju, piemēram, "Conficker", "Zeus", "Mirai", un ievainojamību, piemēram, "Opendns", "Openrdp" tipiem.</p>
      <p>"Cert.lv" ir Latvijas Universitātes Matemātikas un informātikas institūta struktūrvienība, kuras uzdevumi ir uzturēt vienotu elektroniskās informācijas telpā notiekošo darbību atainojumu, sniegt atbalstu informācijas tehnoloģiju drošības incidentu novēršanā vai koordinēt to novēršanu Latvijas IP adrešu apgabalos un ".lv" domēna vārdu zonā.</p>
    </article>
  </body>
</html>