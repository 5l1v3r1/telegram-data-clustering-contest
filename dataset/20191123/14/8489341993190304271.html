<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806815/%D9%85%D8%B9%D8%A7%D9%88%D9%86%D8%AA-%D8%B9%D9%84%D9%85%DB%8C-%D9%BE%D9%88%DB%8C%D8%B4-%D9%85%D8%B7%D8%A7%D9%84%D8%B9%D8%A7%D8%AA%DB%8C-%D8%B2%DB%8C%D8%B3%D8%AA%E2%80%8C%D8%A8%D9%88%D9%85-%D8%A7%D8%B3%D8%AA%D8%A7%D8%B1%D8%AA%E2%80%8C%D8%A2%D9%BE%DB%8C-%D8%A8%D8%B1%DA%AF%D8%B2%D8%A7%D8%B1-%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T14:03:00+00:00"/>
    <meta property="og:title" content="به مناسبت هفته کتاب؛ معاونت علمی پویش مطالعاتی زیست‌بوم استارت‌آپی برگزار خواهد کرد"/>
    <meta property="og:description" content="با حمایت معاونت علمی و فناوری ریاست جمهوری، نخستین پویش مطالعاتی زیست‌بوم استارت‌آپی به مناسبت هفته کتاب برگزار می‌شود."/>
  </head>
  <body>
    <article>
      <h1>به مناسبت هفته کتاب؛ معاونت علمی پویش مطالعاتی زیست‌بوم استارت‌آپی برگزار خواهد کرد</h1>
      <h2>با حمایت معاونت علمی و فناوری ریاست جمهوری، نخستین پویش مطالعاتی زیست‌بوم استارت‌آپی به مناسبت هفته کتاب برگزار می‌شود.</h2>
      <address>
        <time datetime="2019-11-23T14:03:00+00:00">23 Nov 2019, 14:03</time>
      </address>
      <p>به گزارش گروه فناوری خبرگزاری دانشجو به نقل از مرکز ارتباطات و اطلاع رسانی معاونت علمی و فناوری ریاست جمهوری، پویش مطالعاتی زیست‌بوم استارت‌آپی به منظور آشنایی فعالان اکوسیستم فناوری و نوآوری از چگونگی رشد، توسعه و نوآوری کسب‌وکار‌های نوپا، هم‌زمان با هفته کتاب و کتاب‌خوانی برگزار می‌شود و تا پایان هفته پژوهش یعنی اول‌دیماه ادامه خواهد یافت.<br/><br/>بنیان‌گذاران و سایر فعالان استارت‌آپی می‌توانند با مشارکت در این پویش مطالعاتی، دیدگاه‌ها و نظرات خود درباره کتاب‌های پویش را ارائه کنند و تجربیات خود را از میزان موثر بودن محتوای این کتاب‌ها در رشد کسب‌وکار خود با دیگران به اشتراک بگذارند.<br/><br/>این پویش مطالعاتی توسط ستاد توسعه فناوری‌های اقتصاد دیجیتال و هوشمندسازی معاونت علمی و فناوری ریاست جمهوری و با همکاری استارت‌آپ «کتاب پلاس» به مناسبت هفته کتاب و کتاب‌خوانی برگزار می‌شود.<br/><br/>«ترویج و توانمندسازی عمومی زیست‌بوم استارت‌آپی کشور یک ضرورت است و باید تنوع این زیست‌بوم را افزایش دهیم.»<br/><br/>مهدی محمدی با بیان این مطلب، گفت: ستاد توسعه فناوری‌های حوزه اقتصاد دیجیتال و هوشمندسازی معاونت علمی و فناوری ریاست جمهوری، نخستین پویش مطالعاتی زیست‌بوم استارت‌آپی کشور را با همکاری استارت‌آپ کتاب پلاس و مشارکت ناشران موفق و به نام در حوزه کسب‌وکار و نوآوری برگزار می‌کند.<br/><br/>انقلاب پلت‌فرم، مبانی بلاکچین، حرکت به سوی اقیانوس آبی، نوپای ناب، سختی کار‌های سخت، راه‌انداختن کسب‌وکاری که هیچ راه ساده‌ای ندارد، راه‌اندازی کسب‌وکار، ۲۴ گام برای موفقیت کسب‌وکار‌های نوپا، اقتصاد اشتراکی، اقتصاد چرخشی، اقتصاد صنعتی نسل چهارم و اقتصاد دیجیتال، کتاب‌هایی هستند که برای این پویش انتخاب شده‌اند.<br/><br/>همچنین با راه‌اندازی پنل سازمانی کتاب پلاس از این پس هر سازمان، نهاد و یا شرکت به ویژه استارت‌آپ‌ها، شتابدهنده‌ها و شرکت‌های سرمایه‌گذاری مخاطره‌پذیر می‌توانند به عنوان یک سازمان حامی کتاب از پلتفرم کتاب پلاس برای کارکنان و حتی مشتریان خود بهره ببرند و باشگاه کتابخوانی سازمان خود را با برنامه‌های متنوع برای مخاطبان خود راه اندازی کنند.<br/><br/>ستاد توسعه فناوری‌های حوزه اقتصاد دیجیتال و هوشمندسازی معاونت علمی و فناوری ریاست جمهوری در این مسیر گام‌های دیگری نیز برداشته است و با عقد قرارداد‌ها و تفاهم‌نامه‌های همکاری، به ترویج و توسعه زیست‌بوم استارت‌آپی در کشور کمک کرده است.</p>
    </article>
  </body>
</html>