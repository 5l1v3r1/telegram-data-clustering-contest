<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-dhuri-yadav-murder-case-of-bhagalpur-solved-by-sit-one-arrested-know-truth-of-whole-incident-2864814.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T14:57:53+00:00"/>
    <meta property="og:title" content="भागलपुर के दबंग धुरी यादव हत्याकांड की गुत्थी सुलझी, जानिए हाई प्रोफाइल घटना का सच"/>
    <meta property="og:description" content="भागलपुर के केन्द्रीय काली पूजा समिति के महासचिव रहे बाहुबली और दबंग चिरंजीवी यादव उर्फ धुरी यादव हत्याकांड में एसआईटी ने शनिवार को उर्दू बाजार मोहल्ले के श्रवण यादव के बेटे किशोर यादव को..."/>
  </head>
  <body>
    <article>
      <h1>भागलपुर के दबंग धुरी यादव हत्याकांड की गुत्थी सुलझी, जानिए हाई प्रोफाइल घटना का सच</h1>
      <address><time datetime="2019-11-23T14:57:53+00:00">23 Nov 2019, 14:57</time> by <a rel="author">भागलपुर, वरीय संवाददाता</a></address>
      <p>भागलपुर के केन्द्रीय काली पूजा समिति के महासचिव रहे बाहुबली और दबंग चिरंजीवी यादव उर्फ धुरी यादव हत्याकांड में एसआईटी ने शनिवार को उर्दू बाजार मोहल्ले के श्रवण यादव के बेटे किशोर यादव को गिरफ्तार किया है। डेढ़ दशक पहले चाचा प्रकाश यादव की हत्या का बदला लेने के लिए उसने धुरी यादव के दुश्मनों से हाथ मिला लिया था। हत्या के समय वह घटनास्थल से कुछ दूरी पर खड़ा था। धुरी हत्याकांड में यह पहली गिरफ्तारी है।</p>
      <p>एसएसपी आशीष भारती ने दावा किया कि हत्याकांड की गुत्थी सुलझा ली गई है। हत्या के तार जमशेदपुर के आदित्यपुर से भी जुड़ा है। इसकी अभी जांच चल रही है। हत्या के पीछे पुराने और जमीन विवाद का मामला शामिल है। गिरफ्तार किशोर यादव ने स्वीकार किया कि चाचा प्रकाश यादव का धुरी यादव से विवाद चल रहा था। उस वक्त छोटे थे। वर्ष 2002 में चाचा और 2003 में चाचा के दोस्त सुनील यादव की हत्या कर दी गई थी। धुरी यादव के डर से कोई कुछ बोल नहीं पाते थे।<br/> <br/>चार महीने पहले धूरी यादव की हत्या की साजिश रचनी शुरू हुई। जेल में बंद राजाराम सिंह ने उन्हें धूरी यादव की हत्या में शामिल होने को कहा। साथ ही जमीन देने का भी प्रलोभन दिया। इसके बाद जेल छूटे राजाराम राम सिंह के भाई नीरज सिंह ने जमशेदपुर के एक कुख्यात से संपर्क किया। उर्दू बाजार में धुरी यादव के दुश्मन एकजुट हुए। घटना के एक महीने पहले बाहर से शूटर को लाया गया था। शूटरों को एक लॉज में ठहराया गया था। रोज हत्या के लिए रेकी की जा रही थी, लेकिन मौका नहीं मिल रहा था। चार नवंबर की शाम मौका देखकर घटनास्थल के आसपास रास्ते की नाकेबंदी शूटरों ने घेरकर धुरी यादव को गोली मार दी थी। </p>
      <p>हत्या के 19वें दिन एसआईटी ने किशोर यादव के रूप में पहली गिरफ्तारी की है। आरोपी बिजली विभाग में मानदेय पर मीटर रीडर के रूप में काम करता है। हत्या के बाद से ही किशोर यादव की संदिग्ध भूमिका सामने आ रही थी। घटना में 12 से 15 लोग शामिल थे, लेकिन सभी लोग घर से अभी फरार हो गए हैं। एसएसपी ने कहा कि अब धीरे-धीरे शूटर से लेकर सभी फरार बदमाशों को गिरफ्तार कर लिया जाएगा। प्रेस कॉन्फ्रेंस में सिटी एसपी एसके सरोज और सिटी डीएसपी राजवंश सिंह के साथ एसआईटी के अधिकारी शामिल थे।   </p>
    </article>
  </body>
</html>