<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232821/"/>
    <meta property="og:site_name" content="Українська правда"/>
    <meta property="article:published_time" content="2019-11-23T14:32:56+00:00"/>
    <meta property="og:title" content="Зеленський про Голодомор: Ніколи не зможемо забути і пробачити"/>
    <meta property="og:description" content="Президент Володимир Зеленський заявив, що Україна ніколи не зможе забути і пробачити злочин Голодомору, винуватцем якого був сталінський режим."/>
  </head>
  <body>
    <article>
      <h1>Зеленський про Голодомор: Ніколи не зможемо забути і пробачити</h1>
      <address>
        <time datetime="2019-11-23T14:32:56+00:00">23 Nov 2019, 14:32</time>
      </address>
      <p>Президент Володимир Зеленський заявив, що Україна ніколи не зможе забути і пробачити злочин Голодомору, винуватцем якого був сталінський режим.</p>
      <p><b>Джерело</b>: Зеленський на акції вшанування пам'яті жертв Голодомору в Києві, яку транслювало Суспільне</p>
      <p><b>Пряма мова</b>: "Сьогодні ми вшановуємо пам'ять жертв Голодомору – злочину геноциду, який вчинив тоталітарний сталінський режим проти нашого народу, проти народу України".</p>
      <p>"Згідно різних досліджень, від Голодомору 1932-33 років померло від 4 до 8 мільйонів українців. Ці втрати співставні з нашими втратами у Другій світовій війні. Ми українці і нам усе до снаги, але є дві речі, яких ми ніколи не зможемо – не зможемо це забути, не зможемо це пробачити".</p>
      <p>"Величезний об'єм доказів все одно не дає ані розуму, ані серцю відповіді на просте питання – за що? Як взагалі може з'явитися думка знищити цілий народ? Як можна забрати у людей останню крихту хліба, а з нею останню крихту надії? Надії, що ти або хоча б твої діти доживуть до наступного ранку".</p>
      <p><b>Деталі</b>: На акції також були присутні спікер ВР Дмитро Разумков, прем'єр Олексій Гончарук, перша леді Олена Зеленська, митрополит Православної церкви України Епіфаній.</p>
      <p>Після промови Зеленський оголосив загальнонаціональну хвилину мовчання, після чого учасники акції поклали свічки пам'яті до меморіалу жертв Голодомору.</p>
      <footer>Катерина Тищенко, УП</footer>
      <related>
        <a href="https://www.eurointegration.com.ua/news/2019/11/23/7103402/"/>
        <a href="https://www.pravda.com.ua/news/2019/11/23/7232797/"/>
        <a href="https://www.pravda.com.ua/articles/2019/11/23/7232687/"/>
      </related>
    </article>
  </body>
</html>