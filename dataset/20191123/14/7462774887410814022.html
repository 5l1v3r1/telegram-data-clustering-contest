<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/izklaide/sovi/x-faktors/tas-ir-drausmigi-laikam-pa-taisno-visus-izmetis-ara-dalibniekiem-atklats-ka-ari-sonedel-x-faktoru-pametis-divi/"/>
    <meta property="og:site_name" content="skaties.lv"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="”Tas ir drausmīgi! Laikam pa taisno visus izmetīs ārā.” Dalībniekiem atklāts, ka arī šonedēļ ”X Faktoru” pametīs divi"/>
    <meta property="og:description" content="Rīgas Kinostudijā sākušies mēģinājumi ”X Faktora” ceturtajai tiešraidei, un aizkulisēs šobrīd spriedze uzkāpusi līdz maksimumam. Pirmo reizi Latvijas ”X Faktora” vēsturē paziņots – jau trešo nedēļu pēc kārtas spēli pamest nāksies diviem māksliniekiem!"/>
  </head>
  <body>
    <article>
      <h1>”Tas ir drausmīgi! Laikam pa taisno visus izmetīs ārā.” Dalībniekiem atklāts, ka arī šonedēļ ”X Faktoru” pametīs divi</h1>
      <address><time datetime="2019-11-23T14:45:00+00:00">23 Nov 2019, 14:45</time> by <a rel="author">Zane Dumbre</a></address>
      <p>Rīgas Kinostudijā sākušies mēģinājumi ”X Faktora” ceturtajai tiešraidei, un aizkulisēs šobrīd spriedze uzkāpusi līdz maksimumam. Pirmo reizi Latvijas ”X Faktora” vēsturē paziņots – jau trešo nedēļu pēc kārtas spēli pamest nāksies diviem māksliniekiem!</p>
      <p>Kā Skaties.lv apstiprina šova producents Guntars Gulbiņš, tas, ka jau trešo reizi aiziet divi uzreiz, ”X Faktora” vēsturē vēl nav pieredzēts.</p>
      <blockquote>”Taču tādi nu ir spēles noteikumi. Šogad dalībnieki ir tiešām vokāli ļoti spēcīgi. Spriedze valda ne tikai starp viņiem, bet arī starp mentoriem un radošo komandu – mēs visi apzināmies, ka aiziet var jebkurš, un satraucamies, kurš tas būs,” stāsta Gulbiņš.</blockquote>
      <p>Jau iepriekšējā tiešraide skatītājus pārsteidza nesagatavotus, kad uz izbalsošanas svītras stājās vienas no šova favorītēm un aizgāja grupa ”The Gardens”, kurai daudzi paredzēja vietu finālā. Tas ir apliecinājums tam, ka atslābt nedrīkst – ir jābalso, jo viens raidījums var izšķirt visu.</p>
      <p>”Būtiska ir katra balss,” uzver Gulbiņš.</p>
      <p>Šobrīd Rīgas Kinostudijā pilnā sparā notiek mēģinājumi rītdienas tiešraidei, un arī paši mākslinieki ir nupat uzzinājuši satraucošos jaunumus.</p>
      <blockquote>”Tikko to uzzinājām. Tas ir drausmīgi! Negaidījām, jo pagājušogad tā nebija – dalībnieki aizgāja pa vienam. Tagad laikam pa taisno visus izmetīs ārā,” sarunā ar Skaties.lv smejas Klāvs Ozols.</blockquote>
      <p>Mūziķis uzsver, ka visi esot tik cieši saliedēti, ka atkal pazaudēt divus biedrus būs smagi.</p>
      <p>”Paši vairs nevaram saprast, kas vispār varētu uzvarēt, jo visi ir tik ļoti interesanti un īpaši, ka kāda ļoti minimāla lieta var būt par iemeslu tam, lai kādam nāktos pamest šovu,” rēķina Artis Zaķis, kurš no šobrīd palikušajiem visos redzot uzvarētājus.</p>
      <p>”Mēs visi slepus fanojam viens par otru,” smejas Klāvs.</p>
      <slideshow>
        <figure>
          <img src="https://neskaties.lv/2019/11/fa28-5dd92734d8144-672x448.jpg"/>
        </figure>
        <figure>
          <img src="https://neskaties.lv/2019/11/6570-5dd9274b2c480-672x448.jpg"/>
        </figure>
        <figure>
          <img src="https://neskaties.lv/2019/11/35b5-5dd9275fef7cf-672x448.jpg"/>
        </figure>
        <figure>
          <img src="https://neskaties.lv/2019/11/718e-5dd92774aa594-672x448.jpg"/>
        </figure>
        <figure>
          <img src="https://neskaties.lv/2019/11/4683-5dd9282251e87-672x448.jpg"/>
        </figure>
        <figure>
          <img src="https://neskaties.lv/2019/11/c286-5dd927a7af0be-672x448.jpg"/>
        </figure>
        <figure>
          <img src="https://neskaties.lv/2019/11/0e3c-5dd927cd9beec-672x448.jpg"/>
        </figure>
        <figure>
          <img src="https://neskaties.lv/2019/11/4f93-5dd927e24d2fa-672x448.jpg"/>
        </figure>
        <figure>
          <img src="https://neskaties.lv/2019/11/0c80-5dd927f7207ff-672x448.jpg"/>
        </figure>
        <figure>
          <img src="https://neskaties.lv/2019/11/f196-5dd9280d52b2c-672x448.jpg"/>
        </figure>
        <figcaption>Artis un Klāvs pēc jaunumu uzzināšanas nezaudē dzīvesprieku!</figcaption>
      </slideshow>
      <p>Nepalaid garām! ”X Faktora” ceturtā tiešraide 24. novembra vakarā! Svarīga ir katra balss!</p>
    </article>
  </body>
</html>