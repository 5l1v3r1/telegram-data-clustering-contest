<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549403.html/%D8%A7%D8%B3%D9%86%D9%BE-%D9%88-%D8%AA%D9%BE-%D8%B3%DB%8C-%D8%AF%D8%B1-%D8%AA%D8%A8%D8%B1%DB%8C%D8%B2-%DA%AF%D8%B1%D8%A7%D9%86-%D9%86%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="اسنپ و تپ‌سی در تبریز گران نشدند"/>
    <meta property="og:description" content="براساس صحبت‌های مدیران دو تاکسی اینترنتی، کرایه‌های آن‌ها در این هفته افزایش نیافته است؛ آن‌ها اعلام کرده‌اند که برای رانندگان نیز طرح‌های تشویقی در نظر گرفته‌اند."/>
  </head>
  <body>
    <article>
      <h1>اسنپ و تپ‌سی در تبریز گران نشدند</h1>
      <h2>سیستم قیمت‌گذاری پویا، دلیل تغییرات قیمتی؛</h2>
      <address>
        <time datetime="2019-11-23T14:45:00+00:00">23 Nov 2019, 14:45</time>
      </address>
      <p>براساس صحبت‌های مدیران دو تاکسی اینترنتی، کرایه‌های آن‌ها در این هفته افزایش نیافته است؛ آن‌ها اعلام کرده‌اند که برای رانندگان نیز طرح‌های تشویقی در نظر گرفته‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.anaj.ir/">آناج</a>: تاکسی‌های اینترنتی هم از لحاظ سهمیه‌ای که به آنها اختصاص می‌یابد و هم از جهت قطعی اینترنت و اختلال در کسب‌وکار قشر وسیعی که در این سامانه‌ها کار می‌کنند، روز‌های پرخبری را می‌گذرانند. اگرچه هم به گفته وزیر ارتباطات و هم به گفته مدیران این دو شرکت، اکنون فعالیت تاکسی‌های اینترنتی به روال عادی برگشته، اما گزارشات مردمی‌ از عدم پاسخ‌گویی اپلیکیشن‌ها یا بی تمایلی راننده‌ها به پاسخ‌گویی درخواست‌ها حکایت دارد.</p>
      <p>اگرچه این روزها افزایش قیمتی در مسیرها مشاهده می‌شود، اما به گفته مدیران این شرکت‌ها، این آب‌و‌هوای این روزها و دیگر مسائل محیطی باز می‌گردد و ربطی به افزایش قیمت بنزین ندارد. براساس صحبت‌های مدیران دو تاکسی اینترنتی، کرایه‌های آن‌ها در این هفته افزایش نیافته است؛ آن‌ها اعلام کرده‌اند که برای رانندگان نیز طرح‌های تشویقی در نظر گرفته‌اند.</p>
      <p>ایرنا گزارش داده «از ابتدای هفته بارها اعلام شده است که کرایه تاکسی‌های اینترنتی افزایش پیدا نمی‌کند. با این وجود، اعتراض‌های مردمی‌وجود دارد که قیمت سفرهایشان در برخی مسیرها بیشتر شده است. این در حالی است که در روزهای قطعی اینترنت، دسترسی به برنامه‌های موبایلی این تاکسی‌ها فراهم است و راننده‌های آن‌ها سهمیه سوخت مشخص دارند.».</p>
      <p>گفت‌وگو با مدیران دو شرکت تاکسی اینترنتی، نشان می‌دهد که آن‌ها نرخ‌هایشان را با سهمیه‌بندی قیمت سوخت، بالا نبرده‌اند و تغییرات قیمتی در روزهای شلوغ و برفی این هفته، به‌خاطر سیستم قیمت‌گذاری پویا بوده ‌است. البته برخی از اظهارات نشان می‌دهد که تعهد تاکسی‌های اینترنتی برای عدم افزایش قیمت‌ها موقتی بوده و معلوم نیست که در ماه‌های‌ آینده، چه تغییراتی انجام شود.این شرکت‌ها همچنین برای جبران افزایش هزینه سوخت رانندگان طرح‌های تشویقی در نظر گرفته‌اند؛ در صورتی‌که هر راننده ماهانه ۲۰۰ کیلومتر سفر داشته باشد، می‌تواند تا ۳۰۰ لیتر از سهمیه بنزین ۱۵۰۰تومانی استفاده کند.</p>
      <p>قیمت بنزین  ۱۵ درصد از کل هزینه یک سفر است</p>
      <p>در این ارتباط «ژوبین علاقبند» مدیرعامل شرکت اسنپ می‌گوید:«بارها تاکید کردیم که به هیچ عنوان به خاطر تغییر قیمت سوخت، قیمتمان را بالا نمی‌بریم و در این هفته هم افزایش قیمت نداشتیم.»</p>
      <p>علاقبند می‌افزاید: «اولویت شماره یک شرکت این است که ضمن ثابت نگه‌داشتن قیمت‌ها، تغییری در درآمد رانندگان رخ ندهد. ما روی ذهنیت رانندگان کار می‌کنیم که بدانند هزینه‌هایشان بالا نخواهد رفت.»</p>
      <p>اگرچه راننده‌های اینترنتی سهمیه سوخت دریافت می‌کنند، اما با این وجود باز هم آن‌ها هر لیتر بنزین را ۵۰۰ تومان گران‌تر از هفته گذشته تهیه می‌کنند. پس چطور می‌توان هزینه‌ها را برای رانندگان ثابت نگه داشت؟ مدیر عامل اسنپ در پاسخ به این سوال می‌گوید: "سوخت درصد پایینی از هزینه تمام‌شده هر سفر را به خود اختصاص می‌دهد. حدود ۱۵ درصد قیمت تمام‌شده یک سفر، سوخت است. پس اصلا این‌طور نیست که بگوییم قیمت بنزین سهمیه‌ای ۵۰ درصد بالا رفته و کرایه‌ها هم باید ۵۰ درصد گران شود. ما تلاش می‌کنیم تا با برنامه‌های تشویقی که در نظر گرفته‌ایم، این افزایش هزینه برای رانندگان را جبران کنیم."</p>
      <p>ما از سهمیه‌بندی سوخت مطلع نبودیم</p>
      <p>«هومن دمیرچی» مدیر عملیات شرکت تپسی نیز درباره بالا رفتن نرخ کرایه‌ تاکسی‌های اینترنتی می‌گوید:«من افزایش قیمت را تکذیب می‌کنم. قیمت‌های ما به هیچ وجه افزایش پیدا نکرده است. ما از روز اول آغاز سهمیه‌بندی بنزین، قیمت‌ها را مدام مانیتور کردیم، متوسط قیمت ساعت‌های مختلف روز را با روزهای قبل از سهمیه‌بندی مشابه نگه‌داشتیم.»</p>
      <p>دمیرچی که از بنیان‌گذاران تاکسی اینترنتی تپسی است، تصریح می‌کند: «بر اساس ساز و کار قیمت‌گذاری پویا، در ساعت‌هایی از روز با تغییراتی مانند بالا رفتن ترافیک، ممکن است کرایه‌ها بالا و پایین شود. اما تمام آمارهای ما اثبات می‌کند که هیچ افزایش قیمتی نسبت به پیش از سهمیه‌بندی اتفاق نیفتاده است.» اما برخی معتقدند که تاکسی‌های اینترنتی از سهمیه‌بندی بنزین باخبر بوده و چند هفته پیش از اعلام رسمی‌‌این اقدام، قیمت‌ها را بالا برده‌اند؛ به همین دلیل، با افزایش رسمی‌نرخ بنزین دیگر افزایش قیمت نداشته‌اند.</p>
      <p>دمیرچی در این‌باره می‌گوید: «ما به هیچ عنوان مطلع نبودیم. مانند همه، در همان زمان اعلام رسمی‌فهمیدیم. قیمت‌هایمان هم در سه ماه گذشته هیچ تغییری نداشت و حتی کم هم شده است.»</p>
      <p>انتهای پیام/</p>
    </article>
  </body>
</html>