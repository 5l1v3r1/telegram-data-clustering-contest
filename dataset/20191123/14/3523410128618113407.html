<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641571/%D8%AA%D8%BA%DB%8C%DB%8C%D8%B1-%D8%AF%D8%B1-%D8%B1%D9%88%D9%86%D8%AF-%D8%AB%D8%A8%D8%AA-%DA%AF%D9%88%D8%B4%DB%8C-%D9%85%D8%B3%D8%A7%D9%81%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T14:13:00+00:00"/>
    <meta property="og:title" content="تغییر در روند ثبت گوشی مسافری"/>
    <meta property="og:description" content="افرادی که دستگاه‌های سیم‌کارت‌خور را از خارج کشور خریداری‌ شده‌اند، برای استفاده از دستگاه خود بیشتر از ۳۰ روز، باید پس از پرداخت عوارض دستگاه در ..."/>
  </head>
  <body>
    <article>
      <h1>
        <a href="https://www.bultannews.com/fa/news/641571/%D8%AA%D8%BA%DB%8C%DB%8C%D8%B1-%D8%AF%D8%B1-%D8%B1%D9%88%D9%86%D8%AF-%D8%AB%D8%A8%D8%AA-%DA%AF%D9%88%D8%B4%DB%8C-%D9%85%D8%B3%D8%A7%D9%81%D8%B1%DB%8C">تغییر در روند ثبت گوشی مسافری</a>
      </h1>
      <h2>افرادی که دستگاه‌های سیم‌کارت‌خور را از خارج کشور خریداری‌ شده‌اند، برای استفاده از دستگاه خود بیشتر از ۳۰ روز، باید پس از پرداخت عوارض دستگاه در ...</h2>
      <address><time datetime="2019-11-23T14:13:00+00:00">23 Nov 2019, 14:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پس از اجرای طرح رجیستری، برخی از فروشندگان سودجو در بازار به افزایش قیمت گوشی با این بهانه اقدام کردند، در صورتی که مسئولان بارها اظهار کردند رجیستری هزینه‌ای ندارد و نباید باعث افزایش قیمت شود. از طرفی در یک سال گذشته، موضوع افزایش نرخ ارز نیز با توجه به ماهیت وارداتی بودن گوشی‌ها، موجب افزایش دو تا سه برابری قیمت گوشی‌ها شد.</p>
      <p>در عین حال،‌ واردات گوشی‌های مسافری با هزینه‌ پایین‌تر، موجب شد سودجویان که مسافر نبودند هم، از این امکان فراهم‌شده که با استفاده از کارت ملی، امکان واردات یک گوشی وجود داشت، استفاده کنند. در برهه‌ای شرایط این‌طور بود که قاچاقچی بارش را بدون ثبت سفارش به صورت قاچاق وارد کشور می‌کرد و با عنوان گوشی مسافری می‌توانست کد رجیستری بگیرد.</p>
      <p>اما موضوع واردات گوشی مسافری توسط کسانی که واقعا مسافر نبودند و از اطلاعات مسافران سوءاستفاده کردند، به اینجا ختم نشد. اگرچه با اتصال سامانه‌های نیروی انتظامی و گمرک، دیگر فقط کارت ملی برای واردات گوشی مسافری کافی نیست و مسافر واقعی می‌تواند از این امکان استفاده کند، برخی با گرفتن اطلاعات مسافران، به واردات گوشی به اسم آن‌ها اقدام کردند.</p>
      <p>به همین دلیل پس از مدتی، این روند شکل صحیح‌تری به خود گرفت؛ همان‌طور که وزیر ارتباطات و فناوری اطلاعات اظهار کرد که موضوع وصل سیستم سامانه نیروی انتظامی به گمرک مطرح است که باید اتفاق می‌افتاد. قرار بود این اتصال برای مشخص شدن دقیق واردات گوشی از طریق مسافر صورت بگیرد، نه‌این‌که به اسم بار مسافر، بتوان خارج از روال‌های مورد تأیید وزارت صنعت، معدن و تجارت، گوشی وارد کرد.</p>
      <p>از طرفی خرید و فروش اطلاعات مسافران حتی با رضایت ایشان، سوءاستفاده از واردات مسافری است و درصورتی‌که تلفن همراهی از خارج از کشور خریداری نشده و همراه مسافر وارد نشده باشد، شخص مسافر قانوناً مجاز نیست از طریق اطلاعات هویتی خود (شخصاً یا از طریق فروش اطلاعات خود به غیر) به ثبت تلفن همراه قاچاق اقدام کند و در صورت انجام، قطعاً مرتکب خلاف‌اظهاری به گمرک شده و مسئولیت حقوقی آن متوجه فرد مسافر خواهد بود.</p>
      <p>ثبت دستگاه صرفا در گمرک</p>
      <p>اما به‌تازگی در سامانه اطلاع‌رسانی همتا اعلام شده روند ثبت دستگاه‌های مسافری تغییر کرده است. بدین ترتیب مسافران سفرهای خارجی، باید دقت داشته باشند در صورتی که دستگاهی را از خارج کشور تهیه کرده‌اند و تمایل دارند بیشتر از ۳۰ روز از خدمات اپراتورهای داخل کشور، روی دستگاه خود استفاده کنند، باید نسبت به ثبت دستگاه خود اقدام کنند.</p>
      <p>برای ثبت دستگاه، ابتدا باید عوارض دستگاه در گمرک پرداخت شود. پس از ثبت اطلاعات در گمرک و پرداخت عوارض، صفحه‌ی ارسال اطلاعات به همتا نمایان می‌شود که با انتخاب گزینه ارسال اطلاعات به همتا اطلاعات برای سامانه همتا ارسال می‌شود و در صورت تأیید اطلاعات توسط سامانه همتا، پیامکی برای پرداخت تعرفه بابت خدمات همتا به شما ارسال می‌شود.</p>
      <p>پس از پرداخت این هزینه در سامانه همتا، بلافاصله کد فعال‌سازی به شماره سیم‌کارت ثبت‌شده در گمرک پیامک می‌شود. البته فقط دستگاه‌هایی که اطلاعات آنها صحیح و کامل باشد ثبت می‌شوند. در صورتی که دستگاه را به صورت مسافری ثبت کرده‌اید و دستگاه‌تان قانونی شده ولی کد فعال‌سازی برای شما ارسال نشده است، با شماره همراهی که در گمرک ثبت کرده‌اید به سایت همتا مراجعه کنید.</p>
    </article>
  </body>
</html>