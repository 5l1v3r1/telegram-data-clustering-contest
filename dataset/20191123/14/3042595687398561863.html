<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sv-ber-om-bred-rodgronn-allianse-foran-neste-valg/71853357"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T14:12:16+00:00"/>
    <meta property="og:title" content="SV ber om bred rødgrønn allianse foran neste valg"/>
    <meta property="og:description" content="SV ber de andre partiene på venstresiden om å samle seg om en felles politisk plattform før neste stortingsvalg."/>
  </head>
  <body>
    <article>
      <h1>SV ber om bred rødgrønn allianse foran neste valg</h1>
      <h2>SV ber de andre partiene på venstresiden om å samle seg om en felles politisk plattform før neste stortingsvalg.</h2>
      <address><time datetime="2019-11-23T14:12:16+00:00">23 Nov 2019, 14:12</time> by <a rel="author">Torun Støbakk</a></address>
      <p>I en uttalelse SVs landsstyre vedtok lørdag, ber SV de fem partiene på venstresiden om å starte forhandlinger om en felles politisk plattform fram mot 2021.</p>
      <p>Det innebærer altså en slags felles samarbeidsavtale mellom de ulike partiene på venstresia - uavhengig av hvilke partier som ender med å sitte i regjering.</p>
      <p>
        <b>- Vi har en historisk mulighet til å skape forandring og optimisme, som det er et felles ansvar for hele opposisjonen å gripe. Det er mange ting som skiller partiene våre, men vi tror at vi sammen kan få til kraftfull politikk for å bekjempe ulikhet, gjøre noe med klimakrisen, og stoppe sentraliseringen, sier SV-leder Audun Lysbakken.</b>
      </p>
      <p>
        <i>- Det snakkes om sprikende staur. Hvilken realisme er det i dette?</i>
      </p>
      <p>- Jeg regner ikke med at alle vil si ja til dette med en gang, men jeg håper tanken vil kunne modnes litt. Det vi foreslår her å samle seg om to ting: Det ene er å love hverandre at vi vil ta felles ansvar for å felle dagens regjering hvis vi får flertall sammen i 2021, og det andre er å begynne med en felles politisk plattform for noen områder, sier Lysbakken.</p>
      <h3>Utsetter regjeringsspørsmål</h3>
      <p>Han mener det er bedre å starte i den enden, heller enn å diskutere hvem som skal sitte i regjering med hvem.</p>
      <p>«Omfanget av en slik plattform må diskuteres nærmere mellom partiene, og den vil ikke erstatte partienes egne programmer eller behovet for forhandlinger også etter valget. Forhandlingene om en slik plattform må være åpen for samtlige fem partier, ettersom det bare er slik vi kan være trygge på at det er flertall for forslagene hvis opposisjonen vinner valget», står det i uttalelsen.</p>
      <p>- Det mest krevende spørsmålet, nemlig hvem som skal sitte i regjering, kan vi komme tilbake til. Det viktige nå er å gripe den historiske muligheten vi nå har, sier Lysbakken.</p>
      <h3>Vil ikke lukke dører</h3>
      <p>SV ber nå i praksis MDG om å velge side i politikken, Rødt om å forplikte seg til et samarbeid på rødgrønn side, og Sp og Ap om å åpne opp for et samarbeid mellom alle fem partier.</p>
      <p>- Vi ønsker en eller annen form for samarbeid mellom hele opposisjonen og er opptatt av at ikke partiene på rødgrønn side skal lukke dører for hverandre, sier Lysbakken.</p>
      <p>Senterpartiets parlamentariske leder Marit Arnstad fnyser av forslaget.</p>
      <p>En slik løsning er ikke aktuelt for Sp, sier hun.</p>
      <p>- Senterpartiet ser ikke dette som noen aktuell problemstilling. De ulike partiene er nå i ferd med å starte sin programprosesser og det er partiprogrammene i 2021 som vil gi velgerne svar på hva som skal være partienes politikk. Å lage rødgrønn plattform i tillegg til dette, ser vi på som uaktuelt, sier Arnstad til Dagbladet.</p>
    </article>
  </body>
</html>