<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426361/dhmos-kw-den-yphrxe-kamia-enhmerwsh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T14:15:01+00:00"/>
    <meta property="og:title" content="Δήμος Κω: Δεν υπήρξε καμία ενημέρωση"/>
    <meta property="og:description" content="Kαμία ενημέρωση δεν είχε από την κυβέρνηση ο δήμος Κω, υποστηρίζει σε ανακοίνωση που εξέδωσε, αναφέροντας τα εξής:"/>
  </head>
  <body>
    <article>
      <h1>Δήμος Κω: Δεν υπήρξε καμία ενημέρωση</h1>
      <address>
        <time datetime="2019-11-23T14:15:01+00:00">23 Nov 2019, 14:15</time>
      </address>
      <p>
        <b>Kαμία ενημέρωση δεν είχε από την κυβέρνηση ο δήμος Κω, υποστηρίζει σε ανακοίνωση που εξέδωσε, αναφέροντας τα εξής:</b>
      </p>
      <p>“Με αφορμή τις πρόσφατες δηλώσεις του κυβερνητικού εκπροσώπου Στέλιου Πέτσα, ότι το σχέδιο της κυβέρνησης για το προσφυγικό – μεταναστευτικό καταρτίστηκε κατόπιν συνεννόησης με τους Δημάρχους των νησιών που φιλοξενούν δομές, οφείλουμε να ξεκαθαρίσουμε ότι ο Δήμος Κω δεν είχε απολύτως καμία ενημέρωση και φυσικά δεν είχε συναινέσει σε κάτι που δεν γνώριζε.</p>
      <p>Ο Δήμαρχος Κω Θεοδόσης Νικηταράς ενημερώθηκε για τις προθέσεις της κυβέρνησης από τον Περιφερειάρχη Γιώργο Χατζημάρκο το βράδυ της Δευτέρας 18 Νοεμβρίου, μετά τη συνάντηση του Πρωθυπουργού με τους Περιφερειάρχες, ενώ οι επίσημες κυβερνητικές ανακοινώσεις έγιναν το πρωί της Τετάρτης 20 Νοεμβρίου.</p>
      <p>Για αυτό το λόγο, ενεργώντας άμεσα, ο Θεοδόσης Νικηταράς σε συνάντηση με τον Υπουργό Προστασίας του Πολίτη Μιχάλη Χρυσοχοΐδη, το απόγευμα της Τετάρτης 20 Νοεμβρίου, εξέφρασε τις σοβαρές επιφυλάξεις του και τις καταρχήν αντιρρήσεις του, ενώ σε τηλεφωνική επικοινωνία με τον Υφυπουργό Εθνικής Άμυνας Αλκιβιάδη Στεφανή, το πρωί της Τετάρτης πριν τις κυβερνητικές ανακοινώσεις, ζήτησε να εξαιρεθεί το Νότιο Αιγαίο από τα προς ανακοίνωση μέτρα προκειμένου να γίνει διαβούλευση με τις τοπικές κοινωνίες. Ο Δήμος Κω θεωρεί αυτονόητο και αναμένει ότι οι Δήμαρχοι των νησιών που σηκώνουν το βάρος του προσφυγικού – μεταναστευτικού θα κληθούν άμεσα από τον Πρωθυπουργό σε συνάντηση, προκειμένου να καταστήσουν γνωστές τις θέσεις τους”.</p>
    </article>
  </body>
</html>