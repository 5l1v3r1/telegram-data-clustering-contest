<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/sedem-bolecih-let-do-diagnoze-248163"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T14:13:00+00:00"/>
    <meta property="og:title" content="Sedem bolečih let do diagnoze"/>
    <meta property="og:description" content="Za hidradenitis suppurativa (HS) so značilni boleče vnetne zatrdline, ognojki, podkožne povezave med njimi in brazgotine. Bolezen se najpogosteje pojavlja v pregibih – pazduhe, dimlje, ob zadnjik..."/>
  </head>
  <body>
    <article>
      <h1>Sedem bolečih let do diagnoze</h1>
      <h2>Kronična vnetna kožna bolezen hidradenitis suppurativa zaradi bolečin, neprijetnega vonja in izcedka lahko vodi v depresijo.</h2>
      <address><time datetime="2019-11-23T14:13:00+00:00">23 Nov 2019, 14:13</time> by <a rel="author">Natalija Mljač</a></address>
      <slideshow>
        <figure>
          <img src="https://www.slovenskenovice.si/images/slike/2019/11/12/1631529.jpg"/>
          <figcaption>GETTY IMAGES/ISTOCKPHOTOBolnikom svetujejo zmanjšanje telesne teže, opustitev kajenja, nošenje ohlapnih oblačil, uporabo antiseptičnih mil. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1631535.jpg"/>
          <figcaption>GETTY IMAGES/ISTOCKPHOTOBlažje oblike običajno zdravijo družinski zdravniki, pri nejasni diagnozi ali hujši obliki bolezni pa je pravi naslov dermatolog. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1631544.jpg"/>
          <figcaption>GETTY IMAGES/ISTOCKPHOTOBolezen se najpogosteje pojavlja v pregibih – pod pazduhami, v dimljah, ob zadnjiku, na spolovilu in pod dojkama. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1631559.jpg"/>
          <figcaption>Bolezen prizadene predvsem mlade odrasle, kar vpliva tudi na družabno življenje, pravi dermatovenerologinja Aleksandra Bergant Suhodolčan. FOTO: Luka Brataševec</figcaption>
        </figure>
      </slideshow>
      <p>Za hidradenitis suppurativa (HS) so značilni boleče vnetne zatrdline, ognojki, podkožne povezave med njimi in brazgotine. Bolezen se najpogosteje pojavlja v pregibih – pazduhe, dimlje, ob zadnjiku, na spolovilu in pod dojkama, pojasnjuje <b>Aleksandra Bergant Suhodolčan</b>, dr. med., spec. derm. z Dermatovenerološke klinike UKC Ljubljana. Spremembe so zelo neprijetne in boleče, kar pomembno vpliva na kakovost življenja bolnikov.</p>
      <figure>
        <img src="https://www.slovenskenovice.si/images/slike/2019/11/12/1631559.jpg"/>
        <figcaption>Bolezen prizadene predvsem mlade odrasle, kar vpliva tudi na družabno življenje, pravi dermatovenerologinja Aleksandra Bergant Suhodolčan. FOTO: Luka Brataševec</figcaption>
      </figure>
      <p>»Bolezen se lahko razvije pri kateri koli starosti, vendar je začetek najpogostejši pri mladih odraslih. Prizadene približno odstotek populacije, od teh imajo približno štirje odstotki najhujšo, razširjeno obliko bolezni. Oboli trikrat več žensk kot moških. Vzrok ni popolnoma znan, a ključna je zapora dlačnega mešička in vnetna reakcija ob njem. Najnovejše ugotovitve kažejo, da gre hkrati za motnje v delovanju imunskega sistema.«</p>
      <figure>
        <img src="https://www.slovenskenovice.si/images/slike/2019/11/12/1631535.jpg"/>
        <figcaption>Blažje oblike običajno zdravijo družinski zdravniki, pri nejasni diagnozi ali hujši obliki bolezni pa je pravi naslov dermatolog. FOTO: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Če ste v zadnjih šestih mesecih opazili najmanj dve vnetni žarišči (vozel, ognojek, vnetna bulica) na najmanj enem od naslednjih predelov kože: pazduha, dimlje, spolovilo, koža ob spolovilu, pod dojkama, drugi deli (ob zadnjiku, vrat, trebuh), obstaja velika verjetnost, da imate HS, pravi zdravnica. »V tem primeru vsekakor svetujemo pregled pri osebnem zdravniku. Blažje oblike običajno zdravijo družinski zdravniki, kadar pa diagnoza ni jasna, ali gre za hujšo obliko bolezni, je prav, da bolnika pregleda in vodi dermatolog.«<br/> </p>
      <h3>Od antibiotika do kirurga</h3>
      <p>Za HS, ki je kronična bolezen, so značilna poslabšanja in izboljšanja. Pri zgodnjih oblikah pomaga lokalni antibiotik, napredovale oblike pa zdravijo s sistemskimi zdravili, zlasti antibiotiki ali derivati vitamina A. »Če sistemska terapija ni uspešna, pride pri zmerni do težki obliki bolezni v poštev zdravljenje z biološkim zdravilom, ki poteka pod nadzorom dermatologa.«<br/><b>Dejavniki tveganja za HS</b><br/>• Starost: običajno se pojavi pri mladih odraslih v zgodnjih dvajsetih letih,<br/>• spol: pri ženskah je verjetnost obolevnosti večja,<br/>• genetika: pri približno 40 % bolnikov ima HS tudi sorodnik,<br/>• mehanske poškodbe: pritisk, drgnjenje,<br/>• debelost,<br/>• kajenje,<br/>• hormoni: bolezen je najbolj razširjena v reproduktivnem obdobju,<br/>• bakterije: zgodnje spremembe so običajno brez bakterij,<br/>• zdravila: pri nekaterih bolnicah se HS poslabša zaradi jemanja kontracepcijskih tablet z androgeni.<br/><br/><br/>Pri obsežnih spremembah in brazgotinah je včasih potrebno še kirurško zdravljenje. Bolnikom svetujejo prilagoditev življenjskega sloga – znižanje telesne teže, opustitev kajenja, nošenje ohlapnih oblačil, ki ne povzročajo drgnjenja, uporabo antiseptičnih mil. Med dejavniki tveganja so namreč tako tisti, na katere ne moremo vplivati, kot taki, na katere lahko.<br/><br/>Pot do diagnoze v povprečju traja kar sedem let. »Bolniki pogosto obiščejo številne specialiste, preden pridejo do ustreznega zdravljenja. Kožne spremembe spremljajo bolečine, neprijeten vonj, izcedek, kar ima velik vpliv na kakovost življenja in lahko vodi v nastanek depresije, verjetnost za to je približno dvakrat večja kot pri zdravih. Bolniki so zaradi bolezni pogosto odsotni z dela ali so težko zaposljivi. Ker bolezen v prvi vrsti prizadene mlade odrasle, vpliva tako na izbiro poklica in šolanje kot na partnersko in družinsko življenje.«</p>
      <blockquote>Če ste v zadnjih šestih mesecih opazili vsaj dve vnetni žarišči v pregibih, obstaja velika verjetnost, da imate HS.</blockquote>
      <p>Želimo si, poudarja zdravnica, da bi diagnozo postavili čim prej, saj pravočasno zdravljenje prepreči napredovanje bolezni in zmanjša možnost za nastanek nepovratnih sprememb. </p>
    </article>
  </body>
</html>