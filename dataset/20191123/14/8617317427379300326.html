<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/lifestyle/deze-apps-bepalen-dit-decennium"/>
    <meta property="og:site_name" content="DutchCowboys"/>
    <meta property="article:published_time" content="2019-11-23T14:00:00+00:00"/>
    <meta property="og:title" content="​Deze apps bepalen dit decennium"/>
    <meta property="og:description" content="Met het binnenkort eindigen van 2019 loopt een decennium af. Deze apps hadden we bijna allemaal op onze telefoons dit decennium."/>
  </head>
  <body>
    <article>
      <h1>​Deze apps bepalen dit decennium</h1>
      <address><time datetime="2019-11-23T14:00:00+00:00">23 Nov 2019, 14:00</time> by <a rel="author">Laura Jenny</a></address>
      <p>Met het aflopen van 2019 komt er ook een einde aan een decennium. Eentje waarin smartphones een steeds grotere rol in ons leven zijn gaan spelen. Eentje waarin de social media die een decennium eerder ontstonden écht tot bloei kwamen. Deze apps hadden we bijna allemaal op onze telefoons in de afgelopen tien jaar.</p>
      <h3>Maps</h3>
      <p>Of je nu een Android-telefoon hebt met daarop Maps van Google of een iPhone met Maps van Apple, wat hebben we een goede navigatie nodig gehad. Of dat nu is in de auto in plaats van een TomTom-navigatiesysteem, of om simpelweg een betaalautomaat of restaurant in de buurt op te sporen: deze apps hebben ons heel wat ongemakkelijke momenten bespaard. Je kunt erdoor naar een ander land reizen zonder dat je van te voren hebt uitgetekend hoe je van je vliegveld naar je hotel moet komen, waar je hotel überhaupt is en welk OV je daarvoor moet nemen.</p>
      <figure>
        <iframe src="https://www.youtube.com/embed/HV46i7xUNXg" width="480" height="270" data-service="Youtube" scrolling="no"/>
      </figure>
      <h3>Spotify</h3>
      <p>En als je dan toch in een onbekende stad rondloopt, waarom dan niet luisteren naar je favoriete muziek? Streamingdiensten als Deezer, Apple Music en Spotify hebben ervoor gezorgd dat alle ongemakken van het illegaal downloaden van muziek voorbij zijn. Je hoeft er niet eens voor te betalen als je dat niet wilt, terwijl je wel toegang hebt tot complete muziekbibliotheken met daarin miljoenen nummers van tienduizenden artiesten. Spotify heeft het leven van hoe mensen muziek consumeren verandert, maar ook hoe artiesten te werk gaan. Je hoeft als artiest allang niet meer per se een platenmaatschappij te hebben om jezelf op Spotify te zetten.</p>
      <h3>Marktplaats</h3>
      <p>Menig moment in je leven wil je iets verkopen en dat wil je makkelijk doen. Niet allemaal nieuwe apps gebruiken, niet uitvinden hoe eBay ook alweer werkt: gewoon good old Marktplaats gebruiken. De website is qua looks weinig veranderd, maar de mogelijkheden des te meer. Je kunt nu de gelijk oversteken-dienst gebruiken, je kunt reviews over elkaar achterlaten en al met al is Marktplaats mede daardoor een iets veiligere plek geworden om oude zooi te verkopen of een goede tweedehandsdeal te scoren. Ook middels de app, die je -als je hem net verkeerd instelt- helemaal gek kan maken van de berichtjes, maar die je ook snel op de hoogte kan stellen dat je een deal dreigt te verliezen.</p>
      <h3>Instagram</h3>
      <p>Het leek er eerst op dat Instagram vooral voor hipsters was, maar inmiddels weten we beter. Instagram is niet iets voor mensen die alleen naar retrodingen teruggrijpen, maar het is juist voor mensen die heel toekomstbepalend kunnen zijn. Eigenlijk is het alleen een hub waarin je foto’s en video’s kunt plaatsen, maar door de reactiemogelijkheid is het zoveel meer. Instagram heeft ons bovendien anders doen nadenken over fotografie. Het is nu heel normaal om een foto te maken van je ontbijt en dat met de wereld te delen. Eerder zou je daarom hebben gelachen. Het gaat zelfs zo ver dat koks er tegenwoordig over na moeten denken of hun gerechten wel ‘grammable’ zijn. Zeker toen ook Stories erbij kwam, werd Instagram extreem populair. Dat was erg bijzonder, want eerder was iedereen te vinden op Facebook.</p>
      <figure>
        <iframe src="https://www.youtube.com/embed/ChnjKdMdQqA" width="480" height="270" data-service="Youtube" scrolling="no"/>
      </figure>
      <h3>Facebook</h3>
      <p>Niet dat Instagram Facebook volledig wegvaagde, want er is nog steeds een heel groot aantal mensen te vinden op het sociale netwerk van Mark Zuckerberg. Ondanks alles, want Zuckerberg heeft aardig wat te stellen gehad dit decennium. Of het nu gaat om nieuwe functies toevoegen aan het platform of het al dan niet <a href="https://www.dutchcowboys.nl/socialmedia/de-ingewikkelde-relatie-tussen-facebook-en-de-politiek">toelaten</a> van politieke advertenties. En oh ja, dan was er nog een Cambridge Analytica-schandaal. Desondanks blijft Facebook een populair medium. Niet alleen om foto’s van je kids of je kat te delen, maar juist voor die mijlpalen in het leven zoals trouwen, een diploma halen, enzovoort. En, laten we eerlijk zijn, Facebook is ook erg handig om mee in te loggen op andere sites.</p>
      <h3>Twitter</h3>
      <p>We blijven nog even bij social media, want ook Twitter heeft de nodige storm aan kritiek moeten verduren dit decennium. Het was ooit een platform om even die grappige of gevatte opmerking op te delen met anderen (in slechts 140 karakters, wat inmiddels 280 is geworden), maar het was op een x moment uitgegroeid tot een plek waar vooral zure meningen werden gedeeld en evenzo zure discussies werden gevoerd. Inmiddels is dat alweer wat verbeterd, onder andere door Twitters nieuwe beleid. Bovendien heeft het ook veel mooie dingen gebracht, zoals de Arabische Lente en dé manier waarmee Donald Trump boodschappen verspreid in de wereld. Covfefe, iemand?</p>
      <h3>Tinder/Grindr</h3>
      <p>Oké, niet iedereen heeft deze app(s) de laatste tien jaar op zijn telefoon gehad, maar ze hebben wel gezorgd voor een enorme verandering in hoe we daten. Het is allang niet meer raar om iemand alleen voor de seks te willen daten en daar kun je bij Tinder en Grindr lekker duidelijk over zijn, zonder je daarvoor te hoeven schamen. Er komen ook liefdeslrelaties, huwelijken en zelfs babies voort uit contacten via deze app, maar het leukste aan <a href="https://www.dutchcowboys.nl/events/tinder-lanceert-speciale-festival-mode-voor-festivalgangers-deze-zomer">Tinder</a> vinden de meeste mensen het vooral om mensen te swipen. Leuk? Rechts. Niks? Links. Zelfs mensen die helemaal niet op zoek zijn hebben alleen al ter vermaak deze app geïnstalleerd. Al is het alleen al om alle grapjes over mee te krijgen.</p>
      <figure>
        <iframe src="https://www.youtube.com/embed/1sIyYQLSYng" width="480" height="270" data-service="Youtube" scrolling="no"/>
      </figure>
      <h3>Uber</h3>
      <p>En heb je dan toch een leuke date gescoord en was die laatste trein toch net weg? Dan hoef je jezelf niet op te dringen, dan neem je gewoon een <a href="https://www.dutchcowboys.nl/automotive/kan-uber-het-niet-beter-simpel-houden">Uber</a>. De Uber-app heeft er niet alleen voor gezorgd dat je het buitenland en in grote steden in Nederland altijd wel een manier vindt om thuis te komen: het heeft er ook voor gezorgd dat je van tevoren inzicht hebt in wat je voor je taxi gaat betalen. Een groot voordeel ten opzichte van eerdere taxiritten, waarbij je van tevoren alleen kon hopen dat je genoeg cash had. Bovendien hoef je geen geld meer te overhandigen aan een taxichauffeur, want alles gaat digitaal. Niet alleen veilig thuis, maar ook veilig betaald dus.</p>
      <h3>Netflix</h3>
      <p>Het is niet voor niets dat we hier op DutchCowboys regelmatig schrijven over wat er nieuw is op Netflix: heel veel mensen maken er gebruik van. Je hoeft niet meer naar de bioscoop om nieuwe films te zien, je hoeft geen DVD’s meer te kopen. Je kunt gewoon Netflix openen en er staat een hele wereld van content klaar. Of dat nou die ene foute romcom uit de 90’s is of die gloednieuwe serie over de Amerikaanse president, Netflix biedt videostreaming waar je maar wil via de app. Heerlijk op een lange vlucht, handig om kinderen mee te entertainen in een restaurant én gewoon fijn om even nergens aan te denken.</p>
      <related>
        <h4>Lees ook:</h4>
        <a href="https://www.dutchcowboys.nl/nieuws/instagram-test-instagram-stories-voor-groepsgesprekken"/>
        <a href="https://www.dutchcowboys.nl/mobile/tinder-maakt-nu-koppeling-met-instagram-mogelijk"/>
        <a href="https://www.dutchcowboys.nl/socialmedia/29960"/>
      </related>
    </article>
  </body>
</html>