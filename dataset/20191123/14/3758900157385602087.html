<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-ugodzil-nozem-ksiedza-przed-sadem-odpowie-za-usilowanie-zabo,nId,3350639"/>
    <meta property="og:site_name" content="RMF24"/>
    <meta property="article:published_time" content="2019-11-23T14:37:01+00:00"/>
    <meta property="og:title" content="Ugodził nożem księdza, przed sądem odpowie za usiłowanie zabójstwa"/>
    <meta property="og:description" content="56-letni Zygmunt W. odpowie przed sądem za usiłowanie zabójstwa księdza w czerwcu 2019 r. przed jednym z wrocławskich kościołów. Akt oskarżenia w tej sprawie trafił do wrocławskiego sądu – przekazała rzeczniczka Prokuratury Okręgowej we Wrocławiu prok. Justyna Pilarczyk."/>
  </head>
  <body>
    <article>
      <h1>Ugodził nożem księdza, przed sądem odpowie za usiłowanie zabójstwa</h1>
      <address><time datetime="2019-11-23T14:37:01+00:00">23 Nov 2019, 14:37</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>56-letni Zygmunt W. odpowie przed sądem za usiłowanie zabójstwa księdza w czerwcu 2019 r. przed jednym z wrocławskich kościołów. Akt oskarżenia w tej sprawie trafił do wrocławskiego sądu – przekazała rzeczniczka Prokuratury Okręgowej we Wrocławiu prok. Justyna Pilarczyk.</b>
      </p>
      <figure>
        <img src="https://i.iplsc.com/zygmunt-w/0009EOLY4TVUP1YS-C123-F4.png"/>
        <figcaption>Zygmunt W.<cite>/ Maciej Kulczyński /PAP</cite></figcaption>
      </figure>
      <p>Do wydarzeń opisanych w akcie oskarżenia doszło 10 czerwca 2019 r. Przed godz. 7 na Ostrowie Tumskim w centrum Wrocławia, przed wejściem do kościoła, mężczyzna podszedł do duchownego, rozpoczął z nim rozmowę, a następnie ugodził go nożem w okolice klatki piersiowej.</p>
      <p>Napastnik został zatrzymany przez przechodniów i przekazany policji. Ksiądz trafił do szpitala, gdzie przeszedł operację.<br/><br/><b>ZOBACZ: </b><a href="https://www.rmf24.pl/fakty/polska/news-ksiadz-z-zarzutami-za-grozby-i-podszywanie-sie-pod-biskupa,nId,3349078"><u><b>Ksiądz z zarzutami za grożby i podszywanie się pod biskupa</b></u></a><b><br/></b><br/>W. został oskarżony przez wrocławską prokuraturę o usiłowanie zabójstwa księdza, poprzez zadanie mu ciosu nożem w okolicę klatki piersiowej.</p>
      <p><i>Zygmunt W. jedynie początkowo przyznał się do popełnienia zarzuconego mu czynu i złożył wyjaśnienia</i> - podała w rzeczniczka Prokuratury Okręgowej we Wrocławiu prok. Justyna Pilarczyk.<br/><br/>56-latkowi grozi dożywocie.</p>
    </article>
  </body>
</html>