<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824129-sbu-vikrila-shemu-postacanna-v-ukrainu-ta-evrosouz-vugilla-z-ordlo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T14:00:00+00:00"/>
    <meta property="og:title" content="СБУ викрила схему постачання в Україну та Євросоюз вугілля з ОРДЛО"/>
    <meta property="og:description" content="Служба безпеки України затримала організатора фінансування так званих &quot;Л/ДНР&quot; через нелегальні поставки вугілля до ЄС."/>
  </head>
  <body>
    <article>
      <h1>СБУ викрила схему постачання в Україну та Євросоюз вугілля з ОРДЛО</h1>
      <h2>Служба безпеки України затримала організатора фінансування так званих "Л/ДНР" через нелегальні поставки вугілля до ЄС.</h2>
      <address>
        <time datetime="2019-11-23T14:00:00+00:00">23 Nov 2019, 14:00</time>
      </address>
      <p>Про це повідомляє <a href="https://ssu.gov.ua/ua/news/1/category/2/view/6750?fbclid=IwAR3LMRykdnwuMpFWzcxDFgNLqooiQFADgWbZW78HoVbZJehzxY-VGi2GnSg#.CTaeCwFI.dpbs">пресцентр СБУ</a><a href="https://ssu.gov.ua/ua/news/1/category/2/view/6750?fbclid=IwAR3LMRykdnwuMpFWzcxDFgNLqooiQFADgWbZW78HoVbZJehzxY-VGi2GnSg#.CTaeCwFI.dpbs">.</a></p>
      <p>"Служба безпеки України блокувала масштабний механізм фінансування терористичних організацій "Л/ДНР" через незаконний видобуток на тимчасово окупованих територіях вугілля та подальшого його постачання до України та країн Європи", - йдеться у повідомленні.</p>
      <figure>
        <img src="https://static.ukrinform.com/photos/2019_11/1574524692-168.jpg"/>
      </figure>
      <p>Оперативники спецслужби встановили, що організатори оборудки зареєстрували в Україні низку комерційних структур, через які ділки постачали на підконтрольну територію України продукцію, видобуту на захоплених членами НЗФ українських вугільних об’єднаннях, розташованих на тимчасово окупованій території Донецької і Луганської областей.</p>
      <p>Уточнюється, що так звані "податки" вони вносили до бюджетів псевдореспублік.</p>
      <figure>
        <img src="https://static.ukrinform.com/photos/2019_11/1574524693-796.jpg"/>
      </figure>
      <p>"В Україну продукція надходила, як нібито видобута на території Росії. Надалі ділки за підробленими документами реалізовували вугілля українським ТЕЦ та до країн ЄС", - зазначається у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824057-cerez-tri-misaci-zapuskaemo-movlenna-na-okupovanij-teritorii-borodanskij.html">Через три місяці запускаємо мовлення на окупованій території — Бородянський</a>
      </blockquote>
      <p>Слідчі Головного слідчого управління <a href="https://www.ukrinform.ua/tag-sbu">СБУ</a>, за процесуальним керівництвом Генпрокуратури, одному з учасників нелегального бізнесу оголосили про підозру у вчиненні злочину, передбаченого ст. 258-5 (фінансування тероризму) Кримінального кодексу України.</p>
      <p>Здійснюються заходи щодо притягнення інших фігурантів кримінального провадження до кримінальної відповідальності, уточнюється у повідомленні.</p>
      <p>
        <i>Фото: СБУ</i>
      </p>
    </article>
  </body>
</html>