<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/23/iujna-koreia-i-iaponiia-zapochvat-pregovori-za-spornoto-si-minalo.430586"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T14:16:00+00:00"/>
    <meta property="og:title" content="Южна Корея и Япония започват преговори за спорното си минало"/>
    <meta property="og:description" content="Втората Световна война е създала множество рани за двете нации | Dnes.bg"/>
  </head>
  <body>
    <article>
      <h1>Южна Корея и Япония започват преговори за спорното си минало</h1>
      <h2>Втората Световна война е създала множество рани за двете нации</h2>
      <address><time datetime="2019-11-23T14:16:00+00:00">23 Nov 2019, 14:16</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Южна Корея и Япония ще поставят отново на масата за преговори своето спорно военно минало, каза днес южнокорейският външен министър Кан Кьон-уха, цитирана от Ройтерс.</p>
      <p>Тя отбеляза, че затоплянето на двустранните отношения напоследък е дало на двете страни малко, но недостатъчно време. Южна Корея и Япония "спечелиха време за интензивни разговори, но не остава много време", каза Кан в кулоарите на министерската среща на Г-20 в Нагоя след разговор с японския си колега Тошимицу Мотеги, предава БТА.</p>
      <p>Вчера Сеул отмени в последния момент решението си да не поднови договора си с Токио за споделяне на разузнавателна информация след неговото изтичане. Кан обяви това решение за пробив в отношенията.</p>
      <p>Източник от японското външно министерство днес каза, че Япония и Южна Корея са се договорили за двустранна среща на върха през декември, на която ще бъде обсъдена болезнената тема за военното минало, обтегнала напоследък отношенията. Нито една от страните не е променила становището си по въпроса за японската колонизация на Корея преди и по време на Втората световна война, отбеляза Ройтерс.</p>
      <p>По данни на японската агенция Киодо, цитирана от ТАСС, срещата вероятно ще се състои в Чънду, главния град на югозападната китайска провинция Съчуан.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/07/kak-da-obedinim-severna-i-iujna-koreia-germaniia-moje-da-pomogne.428856"/>
        <a href="https://www.dnes.bg/notifikacii/2019/08/02/naprejenieto-mejdu-iaponiia-i-iujna-koreia-se-zadylbochava.418330"/>
      </related>
    </article>
  </body>
</html>