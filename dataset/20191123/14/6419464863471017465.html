<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/oikonomia/achtsiogloy-ayxisi-20-stis-eisfores-gia-to-85-ton-mi-misthoton/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T14:37:31+00:00"/>
    <meta property="og:title" content="Αχτσιόγλου: Αύξηση 20% στις εισφορές για το 85% των μη μισθωτών"/>
    <meta property="og:description" content="Για «απόλυτη εξαπάτηση» της μεσαίας τάξης και των χαμηλότερων εισοδημάτων, κατηγορεί την κυβέρνηση και τον υπουργό Εργασίας η Έφη Αχτσιόγλου"/>
  </head>
  <body>
    <article>
      <h1>Αχτσιόγλου: Αύξηση 20% στις εισφορές για το 85% των μη μισθωτών</h1>
      <address>
        <time datetime="2019-11-23T14:37:31+00:00">23 Nov 2019, 14:37</time>
      </address>
      <p>Για <b>«απόλυτη εξαπάτηση»</b> της μεσαίας τάξης και των χαμηλότερων εισοδημάτων, κατηγορεί την κυβέρνηση και τον <a href="https://neaselida.gr/tag/ypoyrgos-ergasias/">υπουργό Εργασίας</a> η <a href="https://neaselida.gr/tag/efi-achtsioglou/"><b>Έφη Αχτσιόγλου</b></a>, με αφορμή την «ευθεία, μεγάλη και αναίτια οικονομική επιβάρυνση της συντριπτικής πλειονότητας των μη μισθωτών», όπως αναφέρει, που ανακοίνωσε σήμερα ο κ. <a href="https://neaselida.gr/tag/giannis-vroutsis/"><b>Βρούτσης</b></a>.</p>
      <p>Η <b>τομεάρχης Εργασίας του ΣΥΡΙΖΑ</b> αναφέρει ότι «με το σχέδιο που ο ίδιος παρουσίασε η κατώτατη εισφορά αυξάνεται από τα 175 στα 210 ευρώ τον μήνα. Αυξάνονται δηλαδή κατά <b>20% οι εισφορές για το 85%</b> των μη μισθωτών και η ετήσια επιβάρυνσή τους είναι τουλάχιστον 420 ευρώ». Σημειώνει πως «το σχέδιο της κυβέρνησης της ΝΔ ευνοεί μόνο μία απειροελάχιστη ελίτ εις βάρος του 85% των μη μισθωτών».</p>
      <p>Η κ. Αχτσιόγλου σχολιάζει ότι <b>«η δήθεν «ελεύθερη» επιλογή ασφαλιστικής κλάσης</b> που διαφημίζει ο κ. Βρούτσης πολύ απλά σημαίνει μεγάλη μείωση εισφορών για τα πολύ υψηλά εισοδήματα και μεγάλη επιβάρυνση των χαμηλότερων εισοδημάτων».</p>
      <p>Προσθέτει ότι «<b>η κοροϊδία επιβεβαιώνεται</b> και από το γεγονός ότι προαιρετική καταβολή υψηλότερων εισφορών για υψηλότερη σύνταξη υπάρχει και σήμερα καθώς νομοθετήθηκε επί <b>ΣΥΡΙΖΑ</b>».</p>
      <p>Κατόπιν αυτών υπογραμμίζει ότι «<b>αυτό δεν είναι απλώς επιβάρυνση</b> αλλά η απόλυτη εξαπάτηση της μεσαίας τάξης και των χαμηλότερων εισοδημάτων. Που όσα κατά παραγγελία πρωτοσέλιδα και αν διαμορφωθούν θα το διαπιστώσουν σύντομα στην τσέπη τους».</p>
      <related>
        <a href="https://neaselida.gr/oikonomia/vroytsis-oi-vasikoi-axones-toy-neoy-asfalistikoy-nomoschedioy/"/>
      </related>
    </article>
  </body>
</html>