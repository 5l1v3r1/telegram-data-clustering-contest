<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342655/intel-xe-ponte-vecchio-gpu-7-nm/"/>
    <meta property="og:site_name" content="زومیت"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="پردازنده گرافیکی پونته وکیو Xe اینتل با لیتوگرافی هفت نانومتری تولید می‌شود"/>
    <meta property="og:description" content="اینتل به‌تازگی جزئیات جدیدی از پردازنده‌ی گرافیکی پونته‌وکیو را با رسانه‌ها در میان گذاشته است که براساس آن‌ها، پردازنده‌ی مذکور با اتکا به لیتوگرافی هفت‌نانومتری تولید می‌شود."/>
  </head>
  <body>
    <article>
      <h1>پردازنده گرافیکی پونته وکیو Xe اینتل با لیتوگرافی هفت نانومتری تولید می‌شود</h1>
      <address><time datetime="2019-11-23T14:30:00+00:00">23 Nov 2019, 14:30</time> by <a rel="author" href="http://www.zoomit.ir/user/mobinahmadi/" target="_blank">مبین احمدی</a></address>
      <p>اینتل به‌تازگی جزئیات جدیدی از پردازنده‌ی گرافیکی پونته‌وکیو را با رسانه‌ها در میان گذاشته است که براساس آن‌ها، پردازنده‌ی مذکور با اتکا به لیتوگرافی هفت‌نانومتری تولید می‌شود.</p>
      <hr/>
      <p><a href="https://www.zoomit.ir/intel/">اینتل </a>با هدف تمرکز بیشتر روی حوزه‌ی <a href="https://www.zoomit.ir/category/hardware/">سخت‌افزار</a>، در سال‌های اخیر سعی کرده است تغییراتی در برخی سیاست‌هایش اعمال کند. در‌همین‌زمینه، همواره تداد زیادی از کاربران حرفه‌ای رایانه‌ها و گیمرها و البته وبلاگ‌نویس‌ها سؤالاتی درباره‌ی رویکرد جدید اینتل مطرح کرده‌اند؛ ازجمله اینکه اینتل دقیقا در پی رسیدن به چه اهدافی است و چه کارهایی انجام می‌دهد؟ <a href="https://www.zoomit.ir/tag/amd/">AMD </a>در چند سال اخیر توانسته است به‌لطف تراشه‌های سری <a href="https://www.zoomit.ir/tag/ryzen/">رایزن</a> سهم خود را در بازار به‌شکل درخورتوجهی افزایش دهد. اینتل به‌لطف پردازنده‌ی مرکزی <a href="https://www.zoomit.ir/tag/core-i9/">Core i9</a>-9900K همچنان بهترین عملکرد را در بازار دارد؛ اما AMD توانسته است با اتخاذ تصمیماتی درست به رقیبی بسیار مهم و قدرتمند برای اینتل و <a href="https://www.zoomit.ir/nvidia/">انویدیا </a>تبدیل شود. </p>
      <p>اینتل مدتی است روی <a href="https://www.zoomit.ir/category/architecture/">معماری </a>جدیدی با نام Xe برای پردازنده‌های گرافیکی کار می‌کند و قصد دارد از آن در ساخت پردازنده‌های گرافیکی مجتمع و البته کارت‌های گرافیک مجزا بهره ببرد و با پردازنده‌های گرافیکی سری پونته‌وکیو (Ponte Vecchio) در حوزه‌ی مراکز داده با انویدیا رقابت کند. گفته می‌شود ابررایانه‌ی آئورورا نخستین محصول مجهز به مرکز داده‌ی هفت‌نانومتری پونته‌وکیو به‌شمار می‌آید. </p>
      <figure>
        <img src="https://cdn01.zoomit.ir/2019/9/d9bdfeb5-abac-4126-82e4-917436407566.jpg"/>
      </figure>
      <p>اینتل به‌تازگی جزئياتی بیشتر از پردازنده‌های گرافیکی پونته‌وکیو به‌اشتراک گذاشته است؛ پردازنده‌هایی که مبتنی‌بر معماری جدید Xe هستند. براساس اعلام رسمی، پردازنده‌های پونته‌وکیو با اتکا به لیتوگرافی هفت‌نانومتری اختصاصی این شرکت تولید خواهند شد. بد نیست بدانید پردازنده‌ی مرکزی Core i9-9900K از لیتوگرافی ۱۴ نانومتری اینتل بهره می‌ببرد. ظاهرا پردازنده‌ی گرافیکی پونته‌وکیو قرار است با طراحی ماژول چندهسته‌ای (Multi Core Module) تولید شود. دراین‌میان، گفته می‌شود نسل بعدی پردازنده‌های گرافیکی انویدیا نیز از طراحی مشابهی بهره خواهد برد. </p>
      <p>در طراحی ماژول چندهسته‌ای پردازنده‌های گرافیکی پونته‌وکیو از فناوری Foveros اینتل استفاده خواهد شد. این فناوری به اینتل امکان می‌دهد دای‌های (Die) پردازنده‌ها را روی هم قرار دهد تا نهایتا چیپلت‌های ماژول‌های چندتراشه‌ای <a href="https://www.zoomit.ir/tag/productivity/">بهره‌وری </a>بیشتری داشته باشند و به‌شکلی کارآمدتر با یکدیگر ارتباط برقرار کنند. افزون‌بر‌این، اینتل قصد دارد در ساخت پردازنده‌های پونته‌وکیو از فناوری Embedded Multi-Die Interconnect Bridge یا EMIB استفاده کند تا تراشه‌ها را به یکدیگر ملحق کند.</p>
      <figure>
        <img src="https://cdn01.zoomit.ir/2019/10/ed6a6459-a5eb-44e9-befd-5491b6e7a629.jpg"/>
      </figure>
      <p>پردازنده‌های گرافیکی پونته‌وکیو از همان معماری پایه‌ی پردازنده‌های Xe و دیگر پردازنده‌هایی برخوردار است که اینتل در این نسل تولید می‌کند. اینتل می‌گوید قصد دارد در آینده معماری‌ اشاره‌شده را به زیرمعماری‌های متعددی تقسیم کند. در توضیحی ساده، باید بگوییم معماری پایه‌ی اصلی همان Xe است و پونته‌وکیو یکی از شاخه‌های آن به‌شمار می‌آید.</p>
      <p>اینتل مدتی پیش جلسه‌‌ی توجیهی مربوط به گزارش درآمد خود را برگزار و در آن اعلام کرد قصد دارد در آینده‌ای نه‌چندان دور، محصولات ساخته‌شده با لیتوگرافی هفت‌نانومتری را تولید کند. درضمن طبق اعلام رسمی، اینتل در پی عرضه‌ی پردازنده‌ی گرافیکی مجزایی با تمرکز روی حوزه‌ی مرکز داده در سال ۲۰۲۱ است. اینتل نشان داده است قصد دارد به‌طور ویژه روی حوزه‌ی پردازنده‌های گرافیکی تمرکز کند. با درنظرگرفتن اقدامات اخیر این شرکت، شکی نداریم بازار پردازنده‌های گرافیکی در سال‌های آتی داغ‌تر خواهد شد و شرکت‌های مختلف سعی خواهند کرد با تولید و عرضه‌ی محصولاتی جدید، با رقبایشان رقابت کنند.</p>
      <p>دیدگاه شما کاربران <a href="https://www.zoomit.ir/">زومیت </a>درباره‌ی پردازنده‌ی پونته‌وکیو اینتل چیست؟</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342661/intel-apologizes-supply-issues/">اینتل به‌خاطر چالش‌های تأمین پردازنده عذرخواهی کرد </a>
        <a href="http://www.zoomit.ir/2019/11/19/342539/intel-ponte-vecchio-xe-hpc-gpu-detailed-1000-eus-hbm2-rambo-cache-clx/">اینتل جزئیات مربوط به معماری گرافیکی Xe را منتشر کرد </a>
        <a href="http://www.zoomit.ir/2019/11/17/342525/asus-intel-cpu-shortages-easing-but-future-is-uncertain/">ایسوس: مشکل کمبود پردازنده‌های اینتل رو به بهبود است </a>
        <a href="http://www.zoomit.ir/2019/11/15/342385/overclocking-hitting-fundamental-silicon-limits/">نتایج اورکلاک پردازنده‌ها، از رسیدن به محدودیت‌ بنیادین سیلیکون خبر می‌دهد </a>
        <a href="http://www.zoomit.ir/2019/11/13/342411/intel-struggles-fix-hardware-based-flaws/">اینتل هنوز با مشکلات متعدد امنیت سخت‌افزار روبه‌رو است</a>
      </p>
      <hr/>
      <p>منبع <a href="https://techreport.com/news/3467053/intel-xe-gpu-ponte-vecchio/">techreport</a></p>
    </article>
  </body>
</html>