<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/23/sosta-selvaggia-raffica-di-multe-alla-guida-ubriaco-patente-ritirata/1328521/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-23T14:24:31+00:00"/>
    <meta property="og:title" content="Sosta selvaggia, raffica di multe Alla guida ubriaco: patente ritirata"/>
    <meta property="og:description" content="TOLENTINO - Controlli a tappeto di polizia locale e carabinieri. Venti le multe per parcheggi irregolari. Il comandante della municipale David Rocchetti: «Arginiamo la piaga dell’abuso di alcol e stupefacenti»"/>
  </head>
  <body>
    <article>
      <h1>Sosta selvaggia, raffica di multe Alla guida ubriaco: patente ritirata</h1>
      <h2>TOLENTINO - Controlli a tappeto di polizia locale e carabinieri. Venti le multe per parcheggi irregolari. Il comandante della municipale David Rocchetti: «Arginiamo la piaga dell’abuso di alcol e stupefacenti»</h2>
      <address><time datetime="2019-11-23T14:24:31+00:00">23 Nov 2019, 14:24</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F23%2Fsosta-selvaggia-raffica-di-multe-alla-guida-ubriaco-patente-ritirata%2F1328521%2F">Condividi39</a><a href="https://twitter.com/intent/tweet?text=Sosta+selvaggia%2C+raffica+di+multe++Alla+guida+ubriaco%3A+patente+ritirata&amp;url=https%3A%2F%2Fwww.cronachemaceratesi.it%2F2019%2F11%2F23%2Fsosta-selvaggia-raffica-di-multe-alla-guida-ubriaco-patente-ritirata%2F1328521%2F">Tweet</a>Email39 Condivisioni</p>
      <p> </p>
      <p> </p>
      <p><b>Proseguono i servizi notturni di prevenzione della polizia locale di Tolentino. In questo fine settimana, oltre ai controlli al centro storico, sono state emesse circa 20 sanzioni al codice della strada per soste selvagge.</b> Infatti sono stati trovati veicoli parcheggiati sopra gli attraversamenti pedonali, sui marciapiedi, soste su spazi riservati ad altre categorie di veicoli e soste su spazi riservati a residenti. L’intento degli agenti di polizia è quello di rendere sempre più vivibile il cuore della città. <b>Inoltre, insieme ai carabinieri di Tolentino e al reparto Nucleo operativo radiomobile è stato svolto un servizio finalizzato al contrasto dell’abuso di alcool e sostanze stupefacenti.</b> Nella scorsa notte sono stati fermati e controllati molti veicoli e conducenti: <b>diverse le sanzioni, tra le quali la guida in stato di ebbrezza di un ragazzo con una percentuale di alcool nel sangue più di tre volte oltre il limite. Per lui ritiro immediato della patente, sequestro del veicolo e deferimento all’autorità giudiziaria.</b> Inoltre, grazie agli innovati sistemi di controllo in dotazione, sono state emesse una sanzione per mancata copertura assicurativa e sei per mancata revisione periodica. I controlli sono stati eseguiti con due pattuglie della polizia locale, cinque unità operative e quattro pattuglie dei carabinieri, con dieci unità operative, compresi i rispettivi comandanti, David Rocchetti e il capitano Giacomo De Carlini. «Proseguiremo i controlli – dichiara Rocchetti – per arginare la piaga sociale dell’abuso di alcool e stupefacenti. <b>Il nostro intento è quello di garantire  tranquillità e sicurezza a tutti i cittadini. Vedere ragazzi in certe condizioni è deprimente.</b> Giovani che purtroppo non aspettano altro che durante il fine settimana per sprofondare nell’abisso dell’alcol o delle droghe».</p>
    </article>
  </body>
</html>