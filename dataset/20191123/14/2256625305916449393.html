<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159193_1082.html"/>
    <meta property="og:site_name" content="Novsport"/>
    <meta property="article:published_time" content="2019-11-23T14:15:00+00:00"/>
    <meta property="og:title" content="В ИСПАНИЯ: Барса дръпна на върха след тежко гостуване на Леганес (ВИДЕО)"/>
    <meta property="og:description" content="Тимът на Валверде стигна до обрат, след като изоставаше с 0:1 на почивката"/>
  </head>
  <body>
    <article>
      <h1>В ИСПАНИЯ: Барса дръпна на върха след тежко гостуване на Леганес (ВИДЕО)</h1>
      <address><time datetime="2019-11-23T14:15:00+00:00">23 Nov 2019, 14:15</time> by <a rel="author">Гонг</a></address>
      <p>Отборът на Барселона изтръгна победата при гостуването си на Леганес в мач от 13-я кръг на Ла Лига. По този начин лидерите в класирането дръпнаха с 3 точки преди вечния си съперник Реал Мадрид преди техния мач срещу Реал Сосиедад по-късно тази вечер.<br/><br/>Още при първото опасно положение за домакините в 12-ата минута, резултатът бе открит. Йосеф Ен Несири завърши по чудесен начин индивидуалната си акция с великолепен удар от наказателното поле. Тер Стеген само изгледа как топката попада в горния му ляв ъгъл.<br/><br/>Само 4 минути по-късно Леганес можеха да удвоят. Оскар получи чудесно подаване, но за съжаление на своите съотборници изстрелът му мина встрани от лявата греда.<br/><br/>В 23-ата минута Луис Суарес излезе сам срещу вратаря, но Кеяр излезе храбро срещу уругваеца и блокира пътя на топката.<br/><br/>В 31-ата минута отново Суарес бе в центъра на вниманието. Нападателят намери празното пространство в наказателното поле, овладя топката и отправи изстрел от точката за дузпата, но стражът на домакините отново бе на висота и изби в корнер.<br/><br/>Второто полувреме започна бурно за каталунците. Първо в 48-ата минута Жерар Пике се извиси над всички в наказателното поле, но силният му удар с глава мина малко встрани от лявата греда.<br/><br/>Все пак гостите изравниха само 5 минути след това. Суарес най-сетне стигна до така търсения гол в мача. Лионел Меси изпълни фирмено свободен удар, след който топката стигна до девятката на Барса, който възстанови равенството с глава от непосредствена близост.<br/><br/>Десетина минути преди края на срещата шампионите стигнаха до пълния обрат. Артуро Видал се оказа най-съобразителен и бърз при една рикоширала топка в пеналтерията на Леганес и без да се замисля вкара за 1:2. Положението бе преразгледано от ВАР, заради съмнения за засада, но такава в крайна сметка нямаше и голът бе признат.<br/><br/><a href="http://www.novsport.com/news3159167_1341.html"><u>ГЛЕДАЙТЕ ВСИЧКИ ОСТАНАЛИ СЪБОТНИ МАЧОВЕ ОТ ИСПАНСКИЯ ЕЛИТ НА ЖИВО ТУК.</u></a></p>
    </article>
  </body>
</html>