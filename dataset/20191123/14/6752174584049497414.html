<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-hathavi-melyponton-a-bitcoin-arfolyama/"/>
    <meta property="og:site_name" content="lokál"/>
    <meta property="article:published_time" content="2019-11-23T14:04:50+00:00"/>
    <meta property="og:title" content="Hathavi mélyponton a bitcoin árfolyama"/>
    <meta property="og:description" content="A bitcoin jegyzése hathavi mélypontra zuhant a dollárral szemben pénteken kora délután."/>
  </head>
  <body>
    <article>
      <h1>Hathavi mélyponton a bitcoin árfolyama</h1>
      <address><time datetime="2019-11-23T14:04:50+00:00">23 Nov 2019, 14:04</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/12/10307504544_1e7e10202b_b-1280x855.jpg"/>
      </figure>
      <p>
        <b>A bitcoin jegyzése hathavi mélypontra zuhant a dollárral szemben pénteken kora délután.</b>
      </p>
      <p>A világ legismertebb kriptodevizájának gyengülését a kínai központi bank sanghaji irodájának az a figyelmeztetése váltotta ki, hogy kockázatot jelent a kereskedés ezekkel a devizafajtákkal.</p>
      <p>Röviddel 14 óra előtt a bitcoin 7 százalékos gyengüléssel, 7107 dolláron állt, de pénteken ennél alacsonyabban is jegyezték, 6929 dolláron, ami 9 százalék csökkenést jelentett a csütörtöki záróértékéhez viszonyítva.</p>
      <p>A kínai hatóságok 2017 őszén betiltották a kriptodeviza-kereskedelmet és a kriptodeviza kibocsátásával történő tőkegyűjtést. Kínai magánszemélyek azonban továbbra is tudnak kereskedni kriptodevizákkal, általában mobiltelefonos applikációk segítségével vagy külföldön bejegyzett kriptodevizatőzsdék révén.</p>
      <p>Október végén két nap alatt több mint 40 százalékkal drágult a bitcoin Hszi Csin-ping kínai elnöknek arra a kijelentetésére, hogy Kínának ki kell használnia a blokklánc technológia nyújtotta lehetőségeket. Azóta a bitcoin csaknem a harmadával gyengült.</p>
      <p>A blokklánc-technológia (blockchain technology) egy módszer, amelynek alkalmazásával lehetővé válik különböző értékek és adatok egyszerű cseréje. E technológia segítségével létre lehet hozni digitális fizetőeszközt, így a bitcoin és más kriptodevizák mögött is a blokklánc technológia, ez a virtuális és hamisíthatatlan rendszer áll.</p>
    </article>
  </body>
</html>