<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204823-moratorij-na-prodazh-shkodit-vlasnikam-zemli-svitovij-bank"/>
    <meta property="og:site_name" content="Mind UA"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="Мораторій на продаж шкодить власникам землі, – Світовий Банк"/>
    <meta property="og:description" content="Їхнє право власності обмежене: вони не можуть використовувати свою землю як банківську заставу, не можуть її продати, говорять у банку"/>
  </head>
  <body>
    <article>
      <h1>Мораторій на продаж шкодить власникам землі, – Світовий Банк</h1>
      <h2>Їхнє право власності обмежене: вони не можуть використовувати свою землю як банківську заставу, не можуть її продати, говорять у банку</h2>
      <address>
        <time datetime="2019-11-23T14:30:00+00:00">23 Nov 2019, 14:30</time>
      </address>
      <p>Директор Світового банку у справах України, Білорусі та Молдови <b>Сату Кахконен</b> заявила, що мораторій на продаж в Україні шкодить власникам  земель. Про це вона сказала в <a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html">інтерв'ю </a>виданню Дзеркало тижня.</p>
      <p>За її словами, земельна реформа дійсно може багато чого змінити в державі, але для цього потрібно, щоб її було проведено правильно, відповідно до державних інтересів та інтересів насамперед фермерів. Її основним завданням є вивільнення потенціалу, прискорення економічного зростання, трансформування сільськогосподарського сектору.</p>
      <p>«Мораторій шкодить власникам землі, бо їхнє право власності обмежене: вони не можуть використовувати свою землю як банківську заставу, не можуть її продати», – пояснила Кахконен.</p>
      <p>За її словами, основною пересторогою є те, що «землю купуватиме лише обмежена кількість людей, і це призведе до великих концентрацій земельних банків».</p>
      <p>«Для того, щоб цього не відбулося, дуже важливо, щоб, крім закону, який власне скасує мораторій на продаж землі, були створені інші нормативно-правові запобіжники, які унеможливили б концентрацію земель. Перелік цих запобіжників є, і він дуже довгий. Але найважливіші з них пов'язані із доступом до даних і прозорістю цих даних. Відкритий доступ до земельного кадастру та його прозорість, відкриті дані щодо цін, відкриті відомості щодо показників сільськогосподарських підприємств і їхніх власників. Також ці запобіжні механізми передбачають створення інституту земельного омбудсмена, який забезпечував би захист прав землевласників і протидіяв би рейдерству»,- розповіда Кахконен.</p>
      <p>Ще однією важливою сферою, на якій вона наголосила, є  кредитування під купівлю землі.  Вона зазначила, що анківський сектор готовий до відкриття земельного ринку, але комерційні банки будуть орієнтуватися на роботу із великими та середніми агропромисловими компаніями, а не на дрібних фермерів.</p>
      <p>«Власне дрібні фермери – це найбільш вразлива група позичальників, яким і хоче допомогти Світовий Банк, аби вони дійсно змогли скористатися повною мірою тими можливостями, які отримають після відкриття ринку сільськогосподарських земель», – підкреслила вона.</p>
      <p>За словами Кахконен, Світовий Банк та український уряд обговорювали різні варіанти того, як забезпечити малим фермерам доступ до кредитів, серед іншого обговорювалася схема часткового гарантування кредитів, що зменшить їх кредитний ризик для банків і стимулюватиме їх зацікавленість у кредитуванні і дрібних фермерів також. Крім того, сторони обговорюють  використання сільськогосподарських субсидій і певну їх трансформацію.</p>
      <p>«Головне завдання цієї реформи – трансформація сільськогосподарського сектору, яка полягає не лише у зміні форм господарювання в АПК від латифундій до фермерських господарств, а й у стимулюванні переходу від вирощування та збуту сировинних товарів до виробництва товарів із більшою доданою вартістю. Цей перехід, на нашу думку, можливий якраз у малих і середніх фермерських господарствах», – пояснила вона.</p>
      <p>13 листопада Верховна Рада <a href="https://mind.ua/news/20204399-verhovna-rada-uhvalila-zakonoproekt-pro-rinok-zemli-u-pershomu-chitanni">підтримала законопроєкт</a>, який передбачає скасування мораторію на продаж землі сільськогосподарського призначення з 1 жовтня 2020 року. </p>
      <p>Поки що ринок землі <a href="https://mind.ua/news/20204315-pitannya-prodazhu-zemli-inozemcyam-virishuvatimetsya-na-referendumi-zelenskij">відкриють тільки для громадян України</a>, питання продажу землі іноземцям вирішуватиметься на референдумі. </p>
      <p>Більше про ризики та запропоновані умови продажу землі, а також про перспективи прийняття документа в другому читанні можна дізнатись з матеріалу <b>Mind </b>«<a href="https://mind.ua/openmind/20204655-zemelna-reforma-ze-komandi-shcho-prijnyala-rada-v-pershomu-chitanni">Земельна реформа «Зе! Команди: що прийняла Рада в першому читанні</a>».</p>
      <related>
        <h4>Також читайте</h4>
        <a href="https://mind.ua/news/20204810-u-zelenskogo-povidomili-shcho-v-derzhavnij-vlasnosti-zalishilos-lishe-76-mln-gektariv-zemli"/>
        <a href="https://mind.ua/news/20204646-rosiyani-ne-zmozhut-kupuvati-ukrayinsku-zemlyu-a-yakshcho-kuplyat-yiyi-konfiskuyut-komanda-prezidenta"/>
        <a href="https://mind.ua/news/20204645-svitovij-bank-pokrashchiv-prognoz-rostu-vvp-ukrayini"/>
      </related>
    </article>
  </body>
</html>