<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112574"/>
    <meta property="og:site_name" content="MGR Online"/>
    <meta property="article:published_time" content="2019-11-23T14:38:00+00:00"/>
    <meta property="og:title" content="&quot;ไก่&quot; ผ่อนจนเสียวไส้ &quot;มู&quot; ซิว 3 แต้มแรก หยุดสถิติบู่นอกบ้าน 10 เดือน"/>
    <meta property="og:description" content="ไก่เดือยทอง ท็อตแนม ฮ็อตสเปอร์ หยุดสถิติฟอร์มบู่นอกบ้านอันยาวนาน 10 เดือน ฉลองการคุมทีมนัดแรกของ โชเซ มูรินโญ กุนซือชาวโปรตุกีส เอาชนะ ขุนค้อน เวสต์ แฮม ยูไนเต็ด หวุดหวิด 3-2 ที่สนาม ลอนดอน สเตเดียม วันเสาร์ที่ 23 พฤศจิกายนพรี"/>
  </head>
  <body>
    <article>
      <h1>"ไก่" ผ่อนจนเสียวไส้ "มู" ซิว 3 แต้มแรก หยุดสถิติบู่นอกบ้าน 10 เดือน</h1>
      <address><time datetime="2019-11-23T14:38:00+00:00">23 Nov 2019, 14:38</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011645501.JPEG"/>
        <figcaption>เคน โหม่งทิ้งห่าง 3-0</figcaption>
      </figure>
      <p>"ไก่เดือยทอง" ท็อตแนม ฮ็อตสเปอร์ หยุดสถิติฟอร์มบู่นอกบ้านอันยาวนาน 10 เดือน ฉลองการคุมทีมนัดแรกของ โชเซ มูรินโญ กุนซือชาวโปรตุกีส เอาชนะ "ขุนค้อน" เวสต์ แฮม ยูไนเต็ด หวุดหวิด 3-2 ที่สนาม ลอนดอน สเตเดียม วันเสาร์ที่ 23 พฤศจิกายน<br/><br/><b>พรีเมียร์ ลีก อังกฤษ 2019-20</b><br/><b>เวสต์ แฮมฯ</b> 2-3 <b>สเปอร์ส</b><br/><br/>โชเซ มูรินโญ กุนซือป้ายแดง ท็อตแนม ฮ็อตสเปอร์ ส่ง แฮร์รี เคน ยืนศูนย์หน้าตัวเป้า ประสานงาน ซอน เฮือง มิน , ลูคัส มูรา และ เดเล อัลลี ล่าตาข่าย เวสต์ แฮม ยูไนเต็ด ที่มี เซบาสเตียน ฮัลแลร์ , เฟลิเป แอนเดอร์สัน และ อังเดรย์ ยาร์โมเลนโก เป็นความหวังแนวรุก<br/><br/>ท็อตแนม ฮ็อตสเปอร์ ทักทายจะแจ้งกว่า นาที 20 ซอน เฮือง มิน ลากตัดด้านซ้าย แล้วปั่นด้วยขวานอกเขตตามสูตร โรแบร์โต นายทวาร ต้องทุบทิ้ง ก่อนความพยายามสัมฤทธิ์ผล นาที 37 เดเล อัลลี แทงเจาะด้านซ้าย ซอน สับหลอก แล้วอัดเสียบมุมเสาไกล ขึ้นนำ 1-0<br/><br/>สกอร์ไหลเป็น 2-0 นาที 43 ซอน เฮือง มิน สอดมาช่วยรับบอลริมเส้นด้านซ้าย จ่ายเรียดมาเสาสองให้ ลูคัส มูรา ชาร์จจ่อๆ เริ่มครึ่งหลัง นาที 49 แซร์จ ออริเยร์ แบ็กขวา ตั้งป้อมเปิดโค้งๆ ให้ แฮร์รี เคน โขกกระดอนพื้น หนีไปเป็น 3-0 <br/><br/>เวสต์ แฮม ยูไนเต็ด ฉวยโอกาสคู่แข่งผ่อนเกม ตีไข่แตกนาที 74 มิเชล อันโตนิโอ ดึงหลอก โทบี อัลเดอร์ไวเรลด์ แล้วยิงหักข้อด้วยขวาเสียบมุม ไล่มาเป็น 1-3 ต่อมานาที 90+6 โรเบิร์ต สนอดกราสส์ เปิดเตะมุมด้านซ้ายให้ อันเจโล อ็อกบอนนา แปเบียดเสาแรก ตีตื้นเหลือ 2-3 แต่สายเกินไป<br/><br/>อย่างไรก็ตาม สเปอร์ส เก็บชัยนอกบ้านครั้งแรก ตั้งแต่เดือนมกราคม ขยับเป็น 17 แต้ม จาก 13 นัด รั้งอันดับ 6 ส่วน เวสต์ แฮมฯ มี 13 แต้ม อยู่อันดับ 16 เหนือโซนตกชั้น 5 แต้ม<br/><br/><b>รายชื่อ 11 ตัวจริง</b><br/><b>เวสต์ แฮมฯ :</b> โรแบร์โต , อันเจโล อ็อกบอนนา , อิสซา ดิอ็อป , ดีแคลน ไรซ์ , อารอน เครสส์เวลล์ , ไรอัน เฟรเดอริคส์ , โรเบิร์ต สนอดกราสส์ , มาร์ค โนเบิล , เฟลิเป แอนเดอร์สัน , อังเดรย์ ยาร์โมเลนโก , เซบาสเตียน ฮัลแลร์ <br/><b>สเปอร์ส : </b>เปาโล กาซซานิกา , เดวินสัน ซานเชซ , โทบี อัลเดอร์ไวเรลด์ , เบน เดวีส , แซร์จ ออริเยร์ , เดเล อัลลี , แฮร์รี วิงค์ส , เอริค ไดเออร์ , แฮร์รี เคน , ซอน เฮือง มิน , ลูคัส มูรา</p>
      <figure>
        <img src="https://mpics.mgronline.com/pics/Images/562000011645502.JPEG"/>
        <figcaption>ซอน ยิงปลดล็อก</figcaption>
      </figure>
      <figure>
        <img src="https://mpics.mgronline.com/pics/Images/562000011645503.JPEG"/>
        <figcaption>มูรา ชาร์จจ่อๆ</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000112574"/>
      </related>
    </article>
  </body>
</html>