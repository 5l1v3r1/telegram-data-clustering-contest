<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/numan-kurtulmus-tan-bestepe-ye-giden-chp-li-12648368-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-23T14:03:55+00:00"/>
    <meta property="og:title" content="Numan Kurtulmuş'tan CHP'deki Muharrem İnce kriziyle ilgili açıklama: Burada esas mesele, Kemal Kılıçdaroğlu ve CHP zihniyetidir"/>
    <meta property="og:description" content="AK Parti Genel Başkan Vekili Numan Kurtulmuş, bir CHP'linin Cumhurbaşkanı ile görüştüğü iddialarına ilişkin, 'Bugünkü gelişme, evlere şenlik bir gelişmedir. Mesele, ne Rahmi Turan'ın neyi açıkladığıdır, ne de Rahmi Turan'ın muhatap olarak açıkladığı Talat Atilla'dır. Burada esas mesele, Kemal Kılıçdaroğlu ve CHP zihniyetidir' dedi."/>
  </head>
  <body>
    <article>
      <h1>Numan Kurtulmuş'tan CHP'deki Muharrem İnce kriziyle ilgili açıklama: Burada esas mesele, Kemal Kılıçdaroğlu ve CHP zihniyetidir</h1>
      <address>
        <time datetime="2019-11-23T14:03:55+00:00">23 Nov 2019, 14:03</time>
      </address>
      <p>Sözcü yazarı <a href="https://www.haberler.com/rahmi-turan/"><b>Rahmi Turan</b></a>'ın Cumhurbaşkanı Recep Tayyip Erdoğan ve CHP'li Muharrem İnce'nin Beştepe'de görüştüğü iddiasının üzerine hem Cumhurbaşkanlığı cephesinden hem de Muharrem İnce cephesinden karşılıklı olarak yalanlamalar gelmişti. Son olarak ise haberin kaynağı olan Talat Atilla, bu bilginin CHP lideri Kılıçdaroğlu tarafından da doğruladığını belirtti. Bu gelişmelerin ardından konuşan <a href="https://www.haberler.com/numan-kurtulmus/"><b>Numan Kurtulmuş</b></a>, "Bugünkü gelişme, evlere şenlik bir gelişmedir. Mesele, çok açık söylüyorum ne Rahmi Turan'ın neyi açıkladığıdır, ne de Rahmi Turan'ın muhatap olarak açıkladığı Talat Atilla'dır. Burada esas mesele, <a href="https://www.haberler.com/kemal-kilicdaroglu/"><b>Kemal Kılıçdaroğlu</b></a> ve CHP zihniyetidir. Kendi parti içerisindeki birtakım hizip hesaplaşmalarını Cumhurbaşkanımızın ismi üzerinden yürütmeye çalışanların ne kadar yanlış bir yolda olduğunu çok açık bir şekilde gördük" tepkisini gösterdi.</p>
      <p>AK Parti Genel Başkan Vekili Numan Kurtulmuş, basın mensuplarının sorusu üzerine, son günlerde gündemde olan bir CHP'linin külliyeye giderek, Cumhurbaşkanı Erdoğan'la görüştüğü şeklindeki haberlere ilişkin açıklamalarda bulundu.</p>
      <h3>"ESAS MESELE CHP'DEKİ HESAPLAŞMA"</h3>
      <p>Buradaki esas meselenin, CHP içerisindeki bazı hesaplaşmaların, Cumhurbaşkanı üzerinden yürütülmeye çalışıldığını ifade eden Kurtulmuş, "Biz bununla ilgili görüşlerimizi söyledik. Sayın Cumhurbaşkanımız da en sonunda dün İzmir'de çok net bir şekilde kendi Cumhurbaşkanlığını ortaya koyarak, bu konuyla ilgili çıkışını yaptı. Şimdi hele bugünkü gelişme, evlere şenlik bir gelişmedir. Mesele, çok açık söylüyorum ne Rahmi Turan'ın neyi açıkladığıdır, ne de Rahmi Turan'ın muhatap olarak açıkladığı Talat Atilla'dır. Burada esas mesele, Kemal Kılıçdaroğlu ve CHP zihniyetidir. Kendi parti içerisindeki birtakım hizip hesaplaşmalarını Cumhurbaşkanımızın ismi üzerinden yürütmeye çalışanların ne kadar yanlış bir yolda olduğunu çok açık bir şekilde gördük" diye konuştu.</p>
      <h3>"TAM BİR ACİZLİKTİR"</h3>
      <p>"Ne olduğu bilinmeden, yalan yanlış bir gazetecinin haberine dayanarak, Türkiye'nin koskoca ana muhalefet partisinin genel başkanının tutup da Cumhurbaşkanımızı hedef alarak buradan siyasi senaryo üretmeye kalkması ise tam bir acziyettir" diyen Kurtulmuş, "Tam bir siyaseten tutarsızlıktır. Ben açıkçası, Rahmi Turan şunu dedi, Talat Atilla bunu dedi diye üzerinde durmuyorum. Esas üzerinde konuşulması gereken, CHP'nin düşmüş olduğu bu aciz durumdur. Bu fevkalade yanlış bir durumdur. Türkiye'de biz hiçbir şekilde başka bir partinin zaafları üzerinden siyaset yapmadık, asla da yapmayız. Biz kendi gücümüzü biliriz, halkla olan irtibatımızı biliriz" şeklinde konuştu.</p>
      <h3>"SAYIN KILIÇDAROĞLU'NUN YAPTIĞI SİYASET BİLMEMEKTİR"</h3>
      <p>Kurtulmuş, CHP içerisindeki sorunların Cumhurbaşkanı Erdoğan'ı ve kendilerini ilgilendirmediği ifade ederek, konuşmasını şöyle sürdürdü:</p>
      <p>"Sayın Cumhurbaşkanımız da bugünün siyasetçisi değildir. Bir ömrünü Türkiye'ye adamış olan, siyasi mücadeleye adamış olan birisidir. Hayatının hiçbir döneminde de rakiplerinin zaafları üzerinden siyaset yapmamıştır. Hele böyle bir ortamda zaten adı sıkça ekipçilikle anılan <a href="https://www.haberler.com/cumhuriyet-halk-partisi/"><b>Cumhuriyet Halk Partisi</b></a>'nin iç işleri, ne Cumhurbaşkanımızı ilgilendirir, ne de bizi ilgilendirir. Ama tutup Sayın Kılıçdaroğlu'nun böyle bir meselede, daha ne olduğu belli olmadan, kimin hangi kaynağa dayanarak bu sözü ifade ettiği belli olmadan tutup Cumhurbaşkanımızı ilzam edecek bir suçlayıcı tavrın içerisinde hem de bir televizyon kanalı üzerinden bunu söylemesi, maalesef fevkalade büyük bir talihsizlik ve acziyettir, siyaset bilmemektir, siyasette işin ucunun nereye dayanacağını kestirememektir, bir de basiretsizliktir. Mesele Rahmi Turan ve Talat Atilla değil, mesele Kemal Kılıçdaroğlu'nun tutarsızlığı ve basiretsizliğidir."</p>
      <h3>NE OLMUŞTU?</h3>
      <p>Sözcü yazarı Rahmi Turan, "Beştepe'de Erdoğan'la görüşen CHP'li" başlıklı yazısında, bir CHP'linin Cumhurbaşkanı Erdoğan ile gizli bir görüşme gerçekleştirdiğini iddia etti. Turan ayrıca Erdoğan'ın ismi gizli olan CHP'liye 'genel başkan olması gerektiğini söyledi' iddiasında da bulundu.</p>
      <p>Söz konusu iddiayı Cumhurbaşkanlığı kaynakları yalanladı. Turan ise bunun üzerine bahsi geçen ismin Muharrem İnce olduğunu söyledi. Ardından da gelen tepkiler üzerine bilgiyi Talat Atilla'dan aldığını dile getirdi.</p>
      <figure>
        <img src="https://foto.haberler.com/haber/2019/11/23/numan-kurtulmus-tan-bestepe-ye-giden-chp-li-12648368_7362_o.jpg"/>
      </figure>
      <p>Kaynak: İHA<br/>Haber Videosu: <a href="https://www.haberler.com/video/numan-kurtulmus-tan-bestepe-ye-giden-chp-li-12648368-videosu/">Numan Kurtulmuş'tan CHP'deki Muharrem İnce kriziyle ilgili açıklama: Burada esas mesele, Kemal Kılıçdaroğlu ve CHP zihniyetidir</a></p>
    </article>
  </body>
</html>