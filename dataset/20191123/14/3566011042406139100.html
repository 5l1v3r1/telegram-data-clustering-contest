<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548667.html/%D8%B3%D9%88%D8%AE%D8%AA-%D8%B1%D8%B3%D8%A7%D9%86%DB%8C-%D8%A8%DB%8C-%D8%A8%DB%8C-%D8%B3%DB%8C-%D8%A8%D9%87-%D8%A2%D8%AA%D8%B4-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%DB%8C%D8%B1%D8%A7%D9%86--%D8%B1%D8%B3%D8%A7%D9%86%D9%87-%D8%B3%D9%84%D8%B7%D9%86%D8%AA%DB%8C-%D8%A7%D9%86%DA%AF%D9%84%DB%8C%D8%B3-%D8%A7%DB%8C%D9%86-%D8%A8%D8%A7%D8%B1-%D9%BE%D8%B4%D8%AA-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%B3%D9%86%DA%AF%D8%B1-%DA%AF%D8%B1%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:39:00+00:00"/>
    <meta property="og:title" content="سوخت رسانی بی‌بی‌سی به آتش اغتشاشات ایران/ رسانه سلطنتی انگلیس این بار پشت سازمان ملل سنگر گرفت"/>
    <meta property="og:description" content="با خاموش شدن تدریجی آتش اغتشاشات در ایران، بی‌بی‌سی ماموریت سوخت رسانی برای تداوم آتش اغتشاشات را گردن گرفت و با وارونه جلوه دادن وضعیت حاکم در ایران تلاش کرد بر شدت این اغتشاشات بیافزاید."/>
  </head>
  <body>
    <article>
      <h1>سوخت رسانی بی‌بی‌سی به آتش اغتشاشات ایران/ رسانه سلطنتی انگلیس این بار پشت سازمان ملل سنگر گرفت</h1>
      <h2>دانا گزارش می‌دهد:</h2>
      <address>
        <time datetime="2019-11-23T14:39:00+00:00">23 Nov 2019, 14:39</time>
      </address>
      <p>با خاموش شدن تدریجی آتش اغتشاشات در ایران، بی‌بی‌سی ماموریت سوخت رسانی برای تداوم آتش اغتشاشات را گردن گرفت و با وارونه جلوه دادن وضعیت حاکم در ایران تلاش کرد بر شدت این اغتشاشات بیافزاید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ رسانه انگلیسی بی‌بی‌سی در ماموریت جدید خود تلاش کرد پشت سنگر امن سازمان ملل پنهان شود و از قول این سازمان نوشت که با قطع شدن اینترنت در ایران، مسئولان این سازمان نگران وضعیت حقوق بشر در ایران هستند.</p>
      <p>بنابر این گزارش یک سخنگوی سازمان ملل که بی‌بی‌سی حتی از افشای نام وی خودداری کرده است، از مسئولین ایران خواسته است تا در برابر اغتشاشگران خویشتنداری کنند و سامانه اینترنت را هر چه سریعتر برای دسترسی عمومی بازگردانند.</p>
      <p>این رسانه انگلیسی اغتشاشات حاکم در ایران را صرفا به دلیل گرانی بنزین معرفی کرد و چنین وانمود کرد که مردم ایران صرفا برای مبارزه با سیاست‌های دولت برای افزایش قیمت بنزین به صورت صلح آمیز به خیابان‌ها آمده اند ولی ماموران امنیتی خواسته‌های مردمی را با شلیک گلوله پاسخ دادند.</p>
      <p>در میان این گزارش همچنین چندین ویدئو کلیپ منتشر شده بود و چنین وانمود شده بود که ماموران امنیتی ایران در حال تیراندازی به سمت مردم هستند، ولی واقعیت قضیه این بود که این ویدئو کلیپ‌ها که توسط رسانه‌های داخلی منتشر شده بودند بیانگر این بود که عده ای نقاب بر چهره در میان اغتشاشگران به سوی ماموران امنیتی تیراندازی می‌کنند. یکی از این ویدئو کلیپ‌ها متعلق به اغتشاشات اندیمشک بود.</p>
      <p>این رسانه معلوم الحال انگلیسی در ادامه برای سوخت رسانی به آتش اغتشاشات ایران، از منابع نامعلوم آمار غلط از تعداد کشته‌ها و زخمی‌ها منتشر کرد و در ادامه چنین وانمود کرد که با توجه به قطعی اینترنت در کشور ممکن است آمار تلفات بسیار بیشتر از این گزارش باشد.</p>
      <p>ولی آنچه که بی‌بی‌سی از آن حرفی نزد آمار رسمی و گزارش های تصویری از خسارت سنگینی که اغتشاشگران برا اموال عمومی و حتی اموال مردم وارد کرده‌اند بود. در میان این حجم وسیع از فرافکنی رسانه‌ای حتی کوچکترین اشاره‌ای به شمار قربانیان مدافعان امنیت و وطن نشد.</p>
      <figure>
        <img src="http://newsroom.dana.ir/content/upload/1a62bcc6-1c2d-47a7-832b-26a979b5985d.jpg"/>
      </figure>
      <p>
        <i>ویدئوی اصلی که خبرگزاری فارس با انتشار آن از حضور افراد مسلح نقاب بر چهره در میان تظاهرات مردمی منتشر کرده بود را بی‌بی‌سی به عنوان تیراندازی ماموران امنیتی به سمت مردم منتشر کرد.</i>
      </p>
      <p>بی‌بی‌سی همچنین از وضعیت اقتصادی ایران چنین نوشت که اقتصاد ایران بعد از خروج آمریکا از برجام دچار آسیب سنگینی شده است که بر معیشت مردم تاثیر بسزایی داشته است ولی در همین راستا هیچ اشاره‌ای به صداقت جمهوری اسلامی ایران در برجام و کارشکنی آمریکا و اروپا در تعهدات خود برای استحقاق حقوق مردم ایران نکرد.</p>
      <p> </p>
    </article>
  </body>
</html>