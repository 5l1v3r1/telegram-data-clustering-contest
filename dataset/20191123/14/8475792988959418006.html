<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/halland/uppmanar-varbergs-kommun-att-byta-jultomten-mot-julbock"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T14:41:43+00:00"/>
    <meta property="og:title" content="Uppmanar Varbergs kommun att byta jultomten mot julbock"/>
    <meta property="og:description" content="Tomten borde bytas ut mot en julbock. Den uppmaningen skickade en grupp i veckan till Varbergs kommun. – Tomten är klimatsamvetslös och så vill vi värna om kulturarvet, säger Matts Hildén som står bakom uppmaningen – och som själv får besök av julbocken på julafton."/>
  </head>
  <body>
    <article>
      <h1>Uppmanar Varbergs kommun att byta jultomten mot julbock</h1>
      <address><time datetime="2019-11-23T14:41:43+00:00">23 Nov 2019, 14:41</time> by <a rel="author">Elin Schwartz</a></address>
      <p>
        <b>Tomten borde bytas ut mot en julbock. Den uppmaningen skickade en grupp i veckan till Varbergs kommun. <br/>– Tomten är klimatsamvetslös och så vill vi värna om kulturarvet, säger Matts Hildén som står bakom uppmaningen – och som själv får besök av julbocken på julafton.</b>
      </p>
      <p>I brevet som kom in till Varbergs kommun i veckan skriver gruppen Kampförbundet för Julbockens Återinförande att man vill ”återupprätta julbockens status som julkaraktär”. Gruppen uppmanar Varberg att se till att det finns julbocksmasker i detaljhandeln och att julbocken ska ha en plats i exempelvis luciatåg.</p>
      <p>Uppmaningen riktas till de tre kommunerna Varberg, Ljusdal och Boxholm eftersom kommunerna har en bock i sina kommunvapen.</p>
      <h3>”Julbocken är snål men rättvis”</h3>
      <p>Bakom initiativet står Matts Hildén, som började engagera sig för julbocken för två år sedan. Nu har initiativet 580 följare på sociala medier.</p>
      <figure>
        <img src="https://www.svtstatic.se/image/wide/992/24584884/1574448354"/>
        <figcaption>Matts Hildén vill värna julbocken.<cite>Foto: Kampförbundet för Julbockens Återinförande</cite></figcaption>
      </figure>
      <p>– Det började med att jag själv ville återuppliva julbocken i min egen familj för två år sedan. Jag är intresserad av kultur och vill fira en så genuin jul som möjligt och värna gamla traditioner. Många var skeptiska för vi har små barn som är uppväxta med jultomten, men barnen tyckte det var jättekul, säger Matts Hildén, som kommer fortsätta traditionen även i år.</p>
      <p>
        <i>Vad är det för fel på tomten?</i>
      </p>
      <p>– Det är många saker som är fel med tomten. Coca cola-tomten är klimatsamvetslös och ger gåvor av plast i drivor. Julbocken är från en tid när man kanske fick ett par skidor eller en docka, han är kärv och snål men rättvis. Många barn är också lite rädda för jultomten.</p>
      <p>
        <i>Men julbocken ser ju ganska läskig ut?</i>
      </p>
      <p>– Ja, man får vänja sig vid hans yttre. Men bakom halmen klappar ett hjärta av guld, säger Matts Hildén.</p>
      <p>Ännu har han inte fått något svar från Varbergs kommun.</p>
      <p>
        <i>Det är ju upp till var och en vad man ska klä ut sig till, vad tänker du att kommunen ska kunna göra?</i>
      </p>
      <p>– Vi vill ha ett erkännande och ett stöd från en kommun som använder sig av en bock i sitt kommunvapen. Det minsta kommunen kan göra är att arbeta för att få in julbocken i luciatåg och liknande, säger Matts Hildén.</p>
      <details>
        <summary>Detta är julbocken</summary>
        <ul>
          <li>Bocken som symbol har flera olika ursprung; som symbol för asaguden Tor vars vagn drogs av bockar, som djävulssymbol och som fruktbarhetssymbol.</li>
          <li>När det började bli vanligt med julklappar under 1700- och 1800-talet var det julbocken som lämnade över julklappar och frågade “finns det några snälla barn här”. I slutet av 1800-talet tog tomten över.</li>
        </ul>
        <p>Källa: <br/>Västarvet<br/> </p>
      </details>
    </article>
  </body>
</html>