<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549384.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7-%D8%A8%D8%AF%D9%88%D9%86-%D8%B7%DB%8C-%D9%85%D8%B1%D8%A7%D8%AD%D9%84-%D9%82%D8%A7%D9%86%D9%88%D9%86%DB%8C-%D9%85%D9%85%D9%86%D9%88%D8%B9-%D8%A7%D8%B3%D8%AA--%D8%B9%D8%AF%D9%85-%D9%86%D8%B5%D8%A8-%D8%A8%D8%B1%DA%86%D8%B3%D8%A8-%D9%82%DB%8C%D9%85%D8%AA--%D9%85%D9%87%D9%85-%D8%AA%D8%B1%DB%8C%D9%86-%D8%AA%D8%AE%D9%84%D9%81-%D8%AF%D8%B1-%DA%86%D9%87%D8%A7%D8%B1%D9%85%D8%AD%D8%A7%D9%84-%D9%88-%D8%A8%D8%AE%D8%AA%DB%8C%D8%A7%D8%B1%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:52:00+00:00"/>
    <meta property="og:title" content="افزایش قیمت‌ها بدون طی مراحل قانونی ممنوع است/ عدم نصب برچسب قیمت، مهم‌ترین تخلف در چهارمحال و بختیاری"/>
    <meta property="og:description" content="مدیرکل تعزیرات حکومتی چهارمحال و بختیاری عدم درج قیمت را مهم‌ترین تخلف در استان دانست و گفت: تخلف گران فروشی در جایگاه دوم قرار می‌گیرد و باید در این زمینه فرهنگ سازی لازم صورت گیرد."/>
  </head>
  <body>
    <article>
      <h1>افزایش قیمت‌ها بدون طی مراحل قانونی ممنوع است/ عدم نصب برچسب قیمت، مهم‌ترین تخلف در چهارمحال و بختیاری</h1>
      <h2>مدیرکل تعزیرات حکومتی چهارمحال و بختیاری:</h2>
      <address>
        <time datetime="2019-11-23T14:52:00+00:00">23 Nov 2019, 14:52</time>
      </address>
      <p>مدیرکل تعزیرات حکومتی چهارمحال و بختیاری عدم درج قیمت را مهم‌ترین تخلف در استان دانست و گفت: تخلف گران فروشی در جایگاه دوم قرار می‌گیرد و باید در این زمینه فرهنگ سازی لازم صورت گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدرضا عمرون مدیرکل تعزیرات حکومتی چهارمحال و بختیاری در گفت‌وگو با <a href="http://www.jahanbinnews.ir/">جهانبین نیوز</a>؛ اظهار کرد: تعزیرات حکومتی یک مرجع رسیدگی به تخلفات اقتصادی است و وظیفه بازرسی از واحدهای صنفی و غیرصنفی بر عهده مراجع نظارتی است.<br/> <br/>وی ادامه داد: سازمان تعزیرات حکومتی بعد از اصلاح قیمت بنزین از بیست و پنجم آبان طرح پیشگیری و مقابله با گران‌فروشی و احتکار ویژه اجرای قانون هدفمندی یارانه را به مدت یک ماه آغاز کرد و طبق این طرح ما علاوه بر فعالیت های روزانه که با ظرفیت کامل درحال اجرا است در ساعات غیراداری هم از ساعت 16 تا 20 و ایام تعطیل از ساعت 10 تا 13 شعبه سیار در مرکز استان داریم و علاوه بر آن همکاران ما با بازرسین مراجع نظارتی در گشت‌های مشترک حضور دارند و از واحدهای صنفی و شرکت‌های حمل و نقل بازرسی می‌کنند.<br/> <br/>عمرون افزود: از روز شنبه تاکنون گشت مشترک ما 39 بازرسی انجام داده و ماحصل آن تنظیم پنج فرم تخلف است، خوشبختانه مردم این استان و واحدهای صنفی در بحث اصلاح قیمت بنزین همراهی کردند و گزارشی از گران‌فروشی نداشتیم گرچه انتظار می‌رود مردم خرید خود را از فروشگاه‌های بزرگ انجام دهند و حتی‌المقدور از واحدهای خرید کنند که اتیکت قیمت دارند.<br/> <br/>مدیرکل تعزیرات حکومتی چهارمحال و بختیاری یادآور شد: اصلاح قیمت بنزین براساس نظر کارشناسان صنعت، معدن و تجارت 6 تا 10 درصد بر روی قیمت‌ها تاثیر دارد و این افزایش باید براساس قانون و طی روال قانونی صورت گیرد.<br/> <br/>وی با اشاره به اینکه قیمت سهمیه بنزین 50 ددرصد افزایش داشته و قیمت آزاد آن هم افزایش سه برابری داشته ادامه داد: این موضوع قطعا بر قیمت‌ها تاثیر خواهد داشت گفت: این افزایش قیمت بیشتر در بح حمل و نقل کالا خواهد بود این درحالی است که بیشتر حمل و نقلی که وجود دارد با گازوئیل است اما عده قلیلی هستند که سوءاستفاده کرده و قیمت را بالا می برند و بازرسین باید بیشتر نظارت خود را در این زمینه داشته باشند.<br/> <br/>عمرون بیان داشت: عدم درج قیمت تخلف است و تکلیف واحدهای صنفی این است که اتیکت قیمت را نصب کنند و عدم نصب آن از سوی واحدها عف واحدهای نظارتی را می رساند، اما در این بین نباید از بحث آموزش و فرهنگ‌سازی غافل شد، این موضوع باید در بین مشتریان جا بیوفتد که از فروشگاه‌های با برچسب قیمت خرید کنند.<br/> <br/>وی عدم درج قیمت را مهم‌ترین تخلف در استان دانست و بیان داشت: تخلف گران فروشی در جایگاه دوم قرار می‌گیرد و باید در این زمینه فرهنگ سازی لازم صورت گیرد.<br/> <br/>مدیرکل تعزیرات حکومتی چهارمحال و بختیاری از مردم خواست درصورت مشاهده تخلف به شماره 124 ستاد خبری گزارش دهند و افزود: همچنین مردم می توانند به سامانه  tazirat135.ir مراجعه کرده و شکایت خود را ثبت کنند.<br/> <br/>وی گفت: در این مدت فقط در بحث برخی از کرایه تاکسی‌های برون‌شهری تخلف داشتیم و علت آن هم نداشتن سهمیه بنزین بود و مشکل رفع شده است.<br/><br/><br/>انتهای پیام/</p>
    </article>
  </body>
</html>