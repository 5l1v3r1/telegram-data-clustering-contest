<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/balotelliho-po-hadke-vyradil-kouc-bres/431864-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T14:23:00+00:00"/>
    <meta property="og:title" content="Balotelliho po hádke vyradil kouč Brescie z kádra na duel s AS Rím"/>
    <meta property="og:description" content="Balotelli sa dohodol v auguste s Bresciou na trojročnom kontrakte, keď v júni skončil v Marseille."/>
  </head>
  <body>
    <article>
      <h1>Balotelliho po hádke vyradil kouč Brescie z kádra na duel s AS Rím</h1>
      <h2>Balotelli sa dohodol v auguste s Bresciou na trojročnom kontrakte, keď v júni skončil v Marseille.</h2>
      <address><time datetime="2019-11-23T14:23:00+00:00">23 Nov 2019, 14:23</time> by <a rel="author">TASR</a></address>
      <p>Brescia 23. novembra (TASR) - Mario Balotelli nepomôže futbalistom Brescie v nedeľňajšom ligovom dueli na ihrisku AS Rím. Nový kouč tímu Fabio Grosso ho vyradil z kádra na tento zápas po vzájomnej hádke počas tréningu.</p>
      <p>Grossa nahneval laxný prístup Balotelliho na tréningu. Ten po hádke predčasne opustil ihrisko a okrem vyradenie z kádra na nedeľu ho čaká aj diciplinárny postih. <i>"Vyžadujem veľké nasadenie a intenzitu. A keď to u hráča nevidím, tak požadujem iný prístup. Ale on ho nezmenil,"</i> vysvetlil incident Grosso, ktorý prišiel na lavičku nováčika súťaže Brescie v novembri. <i>"Povedal som Mariovi, že mu môžem pomôcť iba do istej miery, potom si už musí pomôcť sám."</i></p>
      <p>Balotelli sa dohodol v auguste s Bresciou na trojročnom kontrakte, keď v júni skončil v Marseille. Klub, v ktorom pôsobí aj slovenský reprezentant Nikolas Špalek, je momentálne na poslednej priečke tabuľky Serie A. Informovala agentúra AFP.</p>
    </article>
  </body>
</html>