<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200995/%D9%86%DA%A9%D9%88%D9%86%D8%A7%D9%85-%D8%AF%D9%88%D8%B3%D8%AA-%D8%AF%D8%A7%D8%B4%D8%AA%D9%85-%D8%AF%D8%B1-%D9%84%DB%8C%DA%AF-%D9%88%D9%82%D9%81%D9%87-%D8%A7%DB%8C-%D9%86%D8%A8%D8%A7%D8%B4%D8%AF-%D9%82%D8%AF%D8%B1-%D8%AF%D8%A7%D8%B4%D8%AA%D9%87-%D9%87%D8%A7%DB%8C-%D8%AE%D9%88%D8%AF-%D8%B1%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-23T14:17:47+00:00"/>
    <meta property="og:title" content="نکونام: دوست داشتم در لیگ وقفه‌ای نباشد/ قدر داشته‌های خود را نمی‌دانیم"/>
    <meta property="og:description" content="سرمربی فولاد خوزستان می‌گوید مارک ویلموتس یکی از مربی‌های بزرگ دنیاست و کارنامه مشخصی دارد و ارزش امثال این مربی‌ها معلوم نمی‌شود."/>
  </head>
  <body>
    <article>
      <h1>نکونام: دوست داشتم در لیگ وقفه‌ای نباشد/ قدر داشته‌های خود را نمی‌دانیم</h1>
      <address><time datetime="2019-11-23T14:17:47+00:00">23 Nov 2019, 14:17</time> by <a rel="author">امیرعلی عوض‌پور</a></address>
      <p>سرمربی فولاد خوزستان می‌گوید مارک ویلموتس یکی از مربی‌های بزرگ دنیاست و کارنامه مشخصی دارد و ارزش امثال این مربی‌ها معلوم نمی‌شود.</p>
      <p>به گزارش ایسنا، جواد نکونام سرمربی فولاد خوزستان در نشست خبری قبل بازی تیمش مقابل ذوب‌آهن در هفته یازدهم رقابت‌های لیگ برتر اظهار کرد:‌ امیدوارم بازی خوبی انجام دهیم. با توجه به وقفه‌ای که سر بازی‌های تیم ملی به وجود آمد، شرایط برای همه تیم‌ها سخت شده و ما سعی کردیم شرایط تیمی خود را با یک بازی دوستانه به حالت طبیعی بازی‌ها نگه داریم و آماده مسابقه باشیم. ذوب‌آهن تیم پرمهره و باشگاه بزرگی است و امیدواریم بتوانیم یک بازی خوبی را ارائه دهیم.</p>
      <p>او افزود: با یک بازی یا دو بازی شرایط‌مان متفاوت نمی‌شود و ترجیح می‌دهیم هر هفته بازی کنیم و در شرایط مسابقه باشیم. من دوست داشتم در لیگ وقفه‌ای نباشد. در بازی فردا (یک‌شنبه) آبشک را در اختیار نداریم و محروم است اما بقیه بازیکنان را در اختیار داریم.</p>
      <p>سرمربی فولاد خاطرنشان کرد: ما شناخت کامل از ذوب‌آهن داریم و می‌دانیم این تیم پرمهره است و می‌توانند هر لحظه شرایط را برای ما سخت کنند اما برنامه ما برای بازی مشخص است و برای بازی کار خود را به نمایش می‌گذاریم. ما برای هر بازی تمرین مشخص داریم و برای هر بازی تاکتیک خاص خود را داریم.</p>
      <p>او درباره تیم ملی ایران تاکید کرد: نمی‌خواهم درباره شخصی صحبت کنم. ویلمتوس یکی از مربی‌های بزرگ دنیاست و کارنامه‌اش مشخص است. به نظرم ما قدر این مربی‌ها را نمی‌دانیم و  کسانی که به تیم می‌خواهند کمک کنند را از دست می‌دهیم. چند اسم می‌توانم بیاورم که از تیم جدا شدند و دوباره به تیم ملی برگشتند و با این کار شرایط را همیشه برای خود سخت می‌کنیم و بازیکنان و مردم با این کار ضرر می‌کنند. تیم ما به بحرین و عراق باخت و این شکست‌ها برای مردم سخت بود. در دورانی که من مقابل عراق بازی داشتم، در جام ملت‌های آسیا، شرایط خاصی داشتیم اما در این بازی‌ها وضعیت متفاوت بود و این برای ما ناراحت کننده‌ است. ما قدر داشته‌های خود را نمی‌دانیم و وقتی آن را از دست می‌دهیم، تازه می‌فهیم که چه چیزی از دست دادیم.</p>
      <p>او درباره اینکه سعید آذری با وجود اینکه مدیرعامل ذوب‌آهن بوده درباره تیم ذوب‌آهن چیزی گفته خاطرنشان کرد : ایشان فقط درباره مدیریت صحبت می‌کنند و ایشان برای ذوب‌آهن زحمات زیادی کشیده‌اند و مجموعه ذوب‌آهن قدردان زحمات ایشان هستند. ما صحبتی درباره بحث فنی بایکدیگر نداشتیم. ایشان در راس باشگاه فولاد زحمات خود را می‌کشند.</p>
      <p>او درباره مدیرعامل سعید آذری و اینکه او قبلا مدیرعامل ذوب‌آهن بوده گفت: حساسیت در بالای جدول و آخر فصل و حساسیتی در مدیران تیم وجود ندارد. حساسیت‌های بیرون اگر بخواهد در بازی تاثیر بگذارد، به نظر من بی‌معنا است.</p>
      <p>انتهای پیام</p>
    </article>
  </body>
</html>