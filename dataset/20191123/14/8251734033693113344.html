<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/casa/efficienza-energetica-edifici-involucro-qualita/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-11-23T14:02:38+00:00"/>
    <meta property="og:title" content="Efficienza energetica degli edifici, serve un involucro di qualità"/>
    <meta property="og:description" content="Efficienza energetica degli edifici, una questione fondamentale. Il concetto di risparmio energetico è strettamente legato ai consumi che si pagano in"/>
  </head>
  <body>
    <article>
      <h1>Efficienza energetica degli edifici, serve un involucro di qualità</h1>
      <h2>Le pareti, il tetto, le finestre e i pavimenti sono gli elementi che devono garantire il comfort termico e igrometrico all’interno degli ambienti</h2>
      <address>
        <time datetime="2019-11-23T14:02:38+00:00">23 Nov 2019, 14:02</time>
      </address>
      <figure>
        <img src="https://notiziaoggivercelli.it/media/2019/11/Schermata-2019-11-23-alle-14.59.02-650x432.png"/>
      </figure>
      <p>Efficienza energetica degli edifici, una questione fondamentale. Il concetto di risparmio energetico è strettamente legato ai consumi che si pagano in <a href="http://casa.netweek.it/">bolletta</a>, cioè al costo dei servizi di climatizzazione invernale ed estiva dell’aria e ai consumi delle apparecchiature elettriche. Sui consumi energetici influisce in modo determinante il modo in cui è costruita una casa e come è fatto il suo “involucro”. L’involucro è la somma di tutte le superfici che entrano in contatto con l’ambiente esterno: le pareti, il tetto, le finestre, i pavimenti. In pratica è la “pelle” dell’edificio e tanto più è adatto a isolare o a compensare le temperature tra interno e esterno. Quanto più è energeticamente efficiente, tanto più fa risparmiare energia.</p>
      <h3>Efficienza energetica</h3>
      <p>Le prestazioni dell’involucro devono garantire il comfort termico e igrometrico degli spazi confinati e il contenimento dei consumi energetici mediante il soddisfacimento dei seguenti requisiti prestazionali: 1) Mantenimento della temperatura dell’aria negli spazi abitativi nelle stagioni di esercizio degli impianti di riscaldamento entro i limiti di legge di 20 – 22 °C. 2) Mantenimento delle condizioni di comfort termico negli ambienti interni nel periodo estivo. 3) Controllo dei fenomeni di condensa superficiale e interstiziale. 4) Resistenza termica e inerzia termica ai fini del risparmio energetico e del comfort ambientale interno</p>
      <h3>FIno al 31 dicembre 2020?</h3>
      <p>Anche per tutti gli interventi atti al miglioramento delle prestazioni termiche dell’involucro (coibentazione di solai e pareti, sostituzione di serramenti o parti di essi, installazione di schermature solari) la Legge di Bilancio 2020 (Legge n. 145 del 30 dicembre 2018) dovrebbe prorogare fino al 31 dicembre 2020 la detrazione fiscale (dall’Irpef e dall’Ires). Sempre nella misura del 65% da calcolare su un valore massimo di spesa pari a 60.000 euro. In questo gruppo di interventi rientra anche la sostituzione dei portoni d’ingresso. A condizione che si tratti di serramenti che delimitano l’involucro riscaldato dell’edificio. Verso l’esterno o verso locali non riscaldati. E risultino rispettati gli indici di trasmittanza termica richiesti per la sostituzione delle finestre (circolare dell’Agenzia delle Entrate n. 21/2010).</p>
      <related>
        <h4>Leggi anche:</h4>
        <a href="https://notiziaoggivercelli.it/casa/riscaldamento-ed-efficienza-energetica-conviene-a-tutti/"/>
      </related>
      <h3>Facciamo attenzione</h3>
      <p>Ricordiamo però che dal 1° gennaio 2018, la percentuale di detrazione per le spese relative all’acquisto e alla posa in opera di finestre comprensive di infissi è stata ridotta dal 65 al 50%. Per gli interventi realizzati sulle parti comuni di edifici condominiali o che riguardano tutte le unità del singolo condominio invece, l’aliquota di detrazione passa al 70% se gli interventi interessano l’involucro dell’edificio con un’incidenza superiore al 25% della superficie disperdente lorda dello stesso edificio e al 75% quando gli interventi sono diretti a migliorare la prestazione energetica e purché conseguano almeno la qualità media indicata nel decreto del 26 giugno 2015. In tal caso gli incentivi sono validi per le spese sostenute dal 1° gennaio 2017 fino al 31 dicembre 2021 e vanno calcolate su un ammontare complessivo non superiore a 40.000 euro moltiplicato per il numero delle unità immobiliari che compongono il fabbricato.</p>
    </article>
  </body>
</html>