<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200994/%DA%86%DB%8C%D9%86-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%85%D9%86%D8%A8%D8%B9-%D8%A8%DB%8C-%D8%AB%D8%A8%D8%A7%D8%AA%DB%8C-%D8%AF%D8%B1-%D8%AC%D9%87%D8%A7%D9%86-%D8%AF%D8%A7%D9%86%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T14:13:28+00:00"/>
    <meta property="og:title" content="چین، آمریکا را بزرگترین منبع بی‌ثباتی در جهان دانست"/>
    <meta property="og:description" content="وزیر خارجه چین گفت: ایالات متحده بزرگترین منبع بی‌ثباتی در جهان محسوب می‌شود."/>
  </head>
  <body>
    <article>
      <h1>چین، آمریکا را بزرگترین منبع بی‌ثباتی در جهان دانست</h1>
      <address><time datetime="2019-11-23T14:13:28+00:00">23 Nov 2019, 14:13</time> by <a rel="author">اکرم ترابی</a></address>
      <p>وزیر خارجه چین گفت: ایالات متحده بزرگترین منبع بی‌ثباتی در جهان محسوب می‌شود.</p>
      <p>به گزارش ایسنا، به نقل از خبرگزاری رویترز، وانگ یی، وزیر خارجه چین اعلام کرد سیاستمداران آمریکایی بدون ارائه شواهد و مدارک کافی دولت چین را در سطح جهانی بد جلوه داده و از دیپلماسی خود برای بر هم زدن منافع مشروع تجاری چین استفاده می‌کنند.</p>
      <p>این اظهارنظرها از سوی وزیر امور خارجه چین پس از آن مطرح شد که وزارت خارجه این کشور هشدار داد، ایالات متحده اقدامات نادرستی را که بر منافع دولت‌شهر هنگ‌کنگ ضربه وارد می‌کند، انجام داده و به دولت واشنگتن تاکید کرد تا مداخله در امور داخلی این دولت‌شهر را متوقف کند.</p>
      <p>دونالد ترامپ، ریاست جمهوری آمریکا قرار است قانونی را به امضا برساند که تحریم‌هایی درباره نقض حقوق بشر در جریان اعتراضات هنگ‌کنگ در آن وضع شده است.</p>
      <p>مجلس نمایندگان آمریکا دو لایحه را ۲۰ نوامبر سال جاری میلادی در ارتباط با رخدادهای موجود در هنگ‌کنگ به تصویب رساند و این یک روز پس از آن بود که سنای این کشور از این رای‌گیری حمایت کرده و بر اساس این لوایح علیه مقام‌های هنگ‌کنگ و چین دخیل در نقض حقوق بشر در هنگ‌کنگ ممنوعیت‌ها و تحریم‌هایی وضع می‌شود.</p>
      <p>در ماه‌های گذشته میلادی فعالان گفته بودند که پلیس و نیروهای امنیتی چین اقدامات سرکوب‌گرایانه را در این دولت انجام می‌دهند. اعتراضات گسترده در هنگ‌کنگ در پی مطرح شدن لایحه استرداد مظنونان برای دادگاه و محاکمه به چین آغاز شد و در نهایت به درخواست‌ها برای برکناری کری لام، رئیس دولت این منطقه گسترش یافت. در جریان این درگیری‌ها قریب به ۴۵۰۰ تن دستگیر شدند و بیش از ۱۵۰۰ تن از سکنه و ۴۰۰ تن از ماموران پلیس دچار جراحت شدند.</p>
      <p>انتهای پیام</p>
    </article>
  </body>
</html>