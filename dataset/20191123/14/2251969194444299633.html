<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/23/furbetto-scoperto-dalla-municipale-revocato-il-reddito-di-cittadinanza/1328548/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-23T14:50:48+00:00"/>
    <meta property="og:title" content="Furbetto scoperto dalla municipale: revocato il reddito di cittadinanza"/>
    <meta property="og:description" content="RECANATI - L'uomo era proprietario di due auto, residente anche in un altro Paese Ue e assegnatario di una casa popolare. Controlli a tappeto: con lo scooter fugge all'alt, inseguito e bloccato, non aveva mai preso la patente. Oltre 7mila euro di multa e veicolo sequestrato"/>
  </head>
  <body>
    <article>
      <h1>Furbetto scoperto dalla municipale: revocato il reddito di cittadinanza</h1>
      <h2>RECANATI - L'uomo era proprietario di due auto, residente anche in un altro Paese Ue e assegnatario di una casa popolare. Controlli a tappeto: con lo scooter fugge all'alt, inseguito e bloccato, non aveva mai preso la patente. Oltre 7mila euro di multa e veicolo sequestrato</h2>
      <address><time datetime="2019-11-23T14:50:48+00:00">23 Nov 2019, 14:50</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F23%2Ffurbetto-scoperto-dalla-municipale-revocato-il-reddito-di-cittadinanza%2F1328548%2F">Condividi335</a><a href="https://twitter.com/intent/tweet?text=Furbetto+scoperto+dalla+municipale%3A++revocato+il+reddito+di+cittadinanza&amp;url=https%3A%2F%2Fwww.cronachemaceratesi.it%2F2019%2F11%2F23%2Ffurbetto-scoperto-dalla-municipale-revocato-il-reddito-di-cittadinanza%2F1328548%2F">Tweet</a>Email335 Condivisioni</p>
      <p> </p>
      <p><b>Proprietario di due auto, di cui una con 20mila euro ancora da pagare, percepiva il reddito di cittadinanza: furbetto scoperto dalla polizia municipale. E’ una delle operazioni portate a termine a Recanati dagli agenti della municipale, coordinati dalla comandante Gabriella Luconi. </b> In seguito ad un controllo di un veicolo straniero, che non aveva provveduto a immatricolare il veicolo in Italia sono sorti dubbi sul conducente. Nelle settimane successive al controllo su strada infatti, è stato scoperto che l’uomo oltre ad essere residente in Italia era residente in altro Stato dell’Unione Europea. Gli accertamenti anche a livello fiscale, hanno permesso agli agenti di scoprire che l’uomo era proprietario anche di altri due veicoli, di cui uno con quasi 20.000 euro ancora da pagare ad agenzie di riscossione. L’indagine ha portato a scoprire che lo stesso percepiva anche il reddito di cittadinanza oltre ad essere assegnatario di casa popolare. Immediatamente è partita dal comando di polizia locale segnalazione alla direzione provinciale Inps di Macerata, che ha provveduto a revocare il sussidio . Ai Servizi sociali del Comune inoltre sono in corso accertamenti anche sulla casa popolare. L’indagine continuerà anche nell’altro Paese dell’Ue dove il cittadino è residente.In tema di sicurezza della circolazione, invece, da settembre ad oggi sono stati ben 114 i posti di controlli effettuati con oltre 440 veicoli controllati, sia in ambito urbano che nelle frazioni. Raddoppiati il numero dei fermi amministrativi ed effettuati 20 sequestri amministrativi per mancanza di assicurazione, numeri considerevoli visto che nei primi otto mesi dell’anno il numero dei sequestri era di poco superiore. Non è stato tralasciato nemmeno il controllo sulle patenti di guida visto che sono state accertate tre violazioni: una per circolazione con veicolo già sottoposto a sequestro, come prescritto dai nuovi decreti sicurezza, una per patente revocata e l’altra perché mai conseguita. I servizi di pattugliamento hanno riguardato anche il territorio di campagna e fuori dai centri abitati. A Chiarino, durante i controlli per il rispetto del divieto di transito per autocarri, un ciclomotore alla vista della pattuglia ha immediatamente tentato di dileguarsi per una strada di campagna. Il personale dopo un breve inseguimento è riuscito a bloccarlo. Al conducente sono state riscontrate violazioni amministrativi per oltre 7.000 euro visto che circolava senza patente perché mai conseguita, senza la copertura assicurativa e senza revisione più volte omessa. Il conducente ha rifiutato anche la custodia del ciclomotore e per questo motivo è sotto sottoposto a sequestro e fermo amministrativo con affidamento al deposito Aci competente, in attesa della confisca.</p>
      <p> </p>
    </article>
  </body>
</html>