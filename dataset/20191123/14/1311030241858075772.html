<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/durporobash/article/1625929/%E0%A6%A4%E0%A7%81%E0%A6%B0%E0%A6%B8%E0%A7%8D%E0%A6%95%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6-%E0%A6%B8%E0%A6%B6%E0%A6%B8%E0%A7%8D%E0%A6%A4%E0%A7%8D%E0%A6%B0-%E0%A6%AC%E0%A6%BE%E0%A6%B9%E0%A6%BF%E0%A6%A8%E0%A7%80-%E0%A6%A6%E0%A6%BF%E0%A6%AC%E0%A6%B8%E0%A7%87-%E0%A6%B8%E0%A6%82%E0%A6%AC%E0%A6%B0%E0%A7%8D%E0%A6%A7%E0%A6%A8%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T14:02:00+00:00"/>
    <meta property="og:title" content="তুরস্কে বাংলাদেশ সশস্ত্র বাহিনী দিবসে সংবর্ধনা"/>
    <meta property="og:description" content="উৎসবমুখর আবহে তুরস্কে বাংলাদেশ দূতাবাস উদ্‌যাপন করেছে বাংলাদেশ সশস্ত্র বাহিনী দিবস। গত বৃহস্পতিবার (২১ নভেম্বর) দেশটির রাজধানী আঙ্কারার মেট্রোপলিটন হোটেলে এ উপলক্ষে এক সংবর্ধনা অনুষ্ঠানের আয়োজন করা হয়।"/>
  </head>
  <body>
    <article>
      <h1>তুরস্কে বাংলাদেশ সশস্ত্র বাহিনী দিবসে সংবর্ধনা</h1>
      <address><time datetime="2019-11-23T14:02:00+00:00">23 Nov 2019, 14:02</time> by <a rel="author">দূর পরবাস ডেস্ক</a></address>
      <p>উৎসবমুখর আবহে তুরস্কে বাংলাদেশ দূতাবাস উদ্‌যাপন করেছে বাংলাদেশ সশস্ত্র বাহিনী দিবস। গত বৃহস্পতিবার (২১ নভেম্বর) দেশটির রাজধানী আঙ্কারার মেট্রোপলিটন হোটেলে এ উপলক্ষে এক সংবর্ধনা অনুষ্ঠানের আয়োজন করা হয়।</p>
      <p>সংবর্ধনা অনুষ্ঠানে প্রধান অতিথি ছিলেন দেশটির বিমানবাহিনীর প্রধান জেনারেল হাসান কুচক আকিউচ। অন্যান্যের মধ্যে উপস্থিত ছিলেন বিমানবাহিনীর চিফ অব স্টাফ লেফটেন্যান্ট জেনারেল ইসমাইল গুনেকায়া, দেশটির সেনাবাহিনীর চিফ অব জেনারেল স্টাফ অফিসের চিফ অব লজিস্টিকসসহ সামরিক বাহিনীর ঊর্ধ্বতন কর্মকর্তারা।</p>
      <p>এ ছাড়া অনুষ্ঠানে দেশটিতে নিয়োজিত বিভিন্ন দেশের রাষ্ট্রদূত ও প্রতিরক্ষা কর্মকর্তা, সরকারের ঊর্ধ্বতন কর্মকর্তা, বাংলাদেশ ডিফেন্স সার্ভিসেস কমান্ড অ্যান্ড স্টাফ কলেজ থেকে ওভারসিজ স্টাডি ট্যুরে দেশটিতে আসা প্রতিনিধি, প্রতিরক্ষা গোয়েন্দা মহাপরিদপ্তর থেকে আসা কর্মকর্তা, বাংলাদেশ অডিট বোর্ডের কর্মকর্তা, বাংলাদেশের বাণিজ্য মন্ত্রণালয় থেকে আসা কর্মকর্তা, কূটনৈতিক কোরের সদস্য, ব্যবসায়ী প্রতিনিধি, শিক্ষাবিদ, প্রিন্ট ও ইলেকট্রনিক মিডিয়ার সদস্য, বাংলাদেশ দূতাবাসের সব কর্মকর্তাসহ প্রবাসী বাংলাদেশিরা অংশগ্রহণ করেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/385575d9a602267fe6eec4b26ac5bf87-5dd93c217e061.jpg"/>
        <figcaption>বক্তব্য দিচ্ছেন অনুষ্ঠানের প্রধান অতিথি হাসান কুচক আকিউচ</figcaption>
      </figure>
      <p>বাংলাদেশ ও তুরস্কের জাতীয় সংগীত পরিবেশনার মধ্য দিয়ে অনুষ্ঠানের সূচনা হয়। এরপর বাংলাদেশ দূতাবাসের প্রতিরক্ষা অ্যাটাশে ব্রিগেডিয়ার জেনারেল মো. তারিকুল আলম স্বাগত বক্তব্য দেন। তিনি তাঁর বক্তব্যে দিবসের তাৎপর্য তুলে ধরেন এবং বাংলাদেশের স্বাধীনতাসংগ্রামে সশস্ত্র বাহিনীর গৌরবোজ্জ্বল ভূমিকার কথা শ্রদ্ধার সঙ্গে স্মরণ করেন। তিনি ফোর্সেস গোল ২০৩০-এর আওতায় বাংলাদেশ সশস্ত্র বাহিনীর আধুনিকায়নের বিষয়টি গুরুত্বের সঙ্গে তুলে ধরেন। তিনি বৈশ্বিক শাস্তি প্রতিষ্ঠায় জাতিসংঘ শান্তিরক্ষা মিশনে বাংলাদেশ সশস্ত্র বাহিনীর গুরুত্বপূর্ণ অবদান এবং তুরস্কের সঙ্গে বাংলাদেশের দ্বিপক্ষীয় সামরিক সম্পর্কোন্নয়ন বিষয়ে আলোচনা করেন।</p>
      <p>দেশটিতে নিযুক্ত বাংলাদেশের রাষ্ট্রদূত এম আল্লামা সিদ্দীকী তাঁর বক্তব্যে বাংলাদেশ-তুরস্কের দ্বিপক্ষীয় সামরিক সম্পর্কেও বিভিন্ন দিক নিয়ে আলোচনা করেন। তিনি ভ্রাতৃপ্রতিম দুই দেশের সম্পর্ক উত্তরোত্তর বৃদ্ধি পাবে মর্মে আশাবাদ ব্যক্ত করেন। এ ছাড়া তিনি অর্থনৈতিক উন্নয়নে বিগত ১০ বছরে বাংলাদেশের যে অগ্রগতি তা উপস্থিত সবাইকে অবহিত করেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/6e918478f765a41fe40fe77294b7084e-5dd93c2469bb9.jpg"/>
        <figcaption>সশস্ত্র বাহিনী দিবস উপলক্ষে অনুষ্ঠানে কেক কাটা</figcaption>
      </figure>
      <p>অনুষ্ঠানে প্রধান অতিথি হাসান কুচক আকিউচ তাঁর বক্তব্যে সশস্ত্র বাহিনী দিবস উপলক্ষে অভিনন্দন জ্ঞাপন করে বাংলাদেশের সঙ্গে তুরস্কের সামরিক সম্পর্কের বিষয়ে আলোচনা ও বাংলাদেশ সশস্ত্র বাহিনীর অগ্রযাত্রায় তুরস্কের সামরিক সহযোগিতা অব্যাহত থাকার বিষয়টি ব্যক্ত করেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/9ec579391fb93ab6e69c5e14c81245c2-5dd93c26d1f76.jpg"/>
        <figcaption>অনুষ্ঠানে সস্ত্রীক রাষ্ট্রদূত এম আল্লামা সিদ্দীকী, প্রতিরক্ষা অ্যাটাশে মো. তারিকুল আলমসহ অন্যরা</figcaption>
      </figure>
      <p>এরপর সশস্ত্র বাহিনী দিবস উপলক্ষে কেক কাটা এবং আমন্ত্রিত অতিথিদের জন্য নৈশভোজের আয়োজন করা হয়। বিজ্ঞপ্তি</p>
    </article>
  </body>
</html>