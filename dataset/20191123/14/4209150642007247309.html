<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Vulin-Vojska-Srbije-je-cuvar-najvaznijih-vrednosti/570122?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T14:26:13+00:00"/>
    <meta property="og:title" content="Vulin: Vojska Srbije je čuvar najvažnijih vrednosti"/>
    <meta property="og:description" content="BEOGRAD - Vojska Srbije je čuvar najboljih i najvažnijih vrednosti našeg naroda, poručio je ministar odbrane Srbije Aleksandar Vulin, obilazeći danas štand Ministarstva odbrane i Vojske Srbije na osmom Međunarodnom sajamu sporta."/>
  </head>
  <body>
    <article>
      <h1>Vulin: Vojska Srbije je čuvar najvažnijih vrednosti</h1>
      <address><time datetime="2019-11-23T14:26:13+00:00">23 Nov 2019, 14:26</time> by <a rel="author">Tanjug</a></address>
      <p>BEOGRAD - Vojska Srbije je čuvar najboljih i najvažnijih vrednosti našeg naroda, poručio je ministar odbrane Srbije Aleksandar Vulin, obilazeći danas štand Ministarstva odbrane i Vojske Srbije na osmom Međunarodnom sajamu sporta.</p>
      <p>"Vojska Srbije nije nikakva odnarođena institucija. Vojska Srbije je deo našeg naroda i čuvar najvažnijih vrednosti našeg naroda. Zdrav život, sport, porodica, fizička aktivnost, sve ono što nas povezuje i čini zdravima, sve je to veoma cenjeno u Vojsci Srbije. Svaki pripadnik Vojske Srbije ima obavezu da bude fizički spreman, da bude sposoban da ispuni svaki zadatak", rekao je Vulin, saopštilo je Ministarstvo odbrane.</p>
      <p>U Vojsci Srbije puno se polaže na fizičku spremnost i sportske aktivnosti istakao je ministar Vulin, dodavši da se u vojsci čini sve kako bi svaki njen pripadnik mogao da se bavi sportom i do profesionalnog nivoa.</p>
      <p>"Zato smo ove godine formirali Sportsku jedinicu i nakon dugog niza godina učestvujemo na svim svetskim vojnim takmičenjima, ali imamo i reprezentativce u pojedinim sportovima, koji su pripadnici Vojske Srbije. Svi koji dođu u Vojsku Srbije mogu da znaju da će moći da se bave sportom i da će moći da se usavršavaju, napreduju, ostvare se i kao sportisti", naglasio je Vulin.</p>
      <p>Vulina su na štandu Ministarstva odbrane i Vojske Srbije pozdravili ministar omladine i sporta Vanja Udovičić i predsjednik Sportskog saveza Srbije Davor Štefanek, sa kojima je zajedno obišao prikaze sportskih sekcija Univerziteta odbrane u futsalu, košarci i odbojci, u kojima su učestvovali kadeti Vojne akademije i učenici Vojne gimnazije i Srednje stručne vojne škole.</p>
      <p>Zastupnik načelnika Odeljenja za vojni sport Vojne akademije pukovnik Slađan Veljković rekao je da Ministarstvo odbrane i Vojska Srbije drugu godinu za redom na Sajmu sporta promovišu sportske aktivnosti u vojsci.</p>
      <p>"Ove godine Vojska Srbije promoviše sport kroz prikaz borilačkih veština Specijalne brigade i Bataljona vojne policije specijalne namene 'Kobre', koji je realizovan juče, kroz rad sportskih sekcija kadeta Vojne akademije - što će biti prikazano danas i predavanje o sportu u Vojsci Srbije koje će, takođe, biti održano danas", istakao je pukovnik Veljković i najavio da će pos,etioci Sajma sporta na štandu Ministarstva odbrane i Vojske Srbije sutra moći da razgovaraju sa vrhunskim sportistima iz Srbije, koji su i dio Sportske jedinice Vojske Srbije.</p>
      <p>Današnjem obilasku Sajma sporta prisustvovao je i načelnik Vojne akademije general-major Bojan Zrnić.</p>
    </article>
  </body>
</html>