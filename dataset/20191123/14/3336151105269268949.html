<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/gizlenen-gozalti-23111922.html"/>
    <meta property="og:site_name" content="OdaTV"/>
    <meta property="article:published_time" content="2019-11-23T14:21:00+00:00"/>
    <meta property="og:title" content="Gizlenen gözaltı"/>
    <meta property="og:description" content="Müyesser Yıldız yazdı"/>
  </head>
  <body>
    <article>
      <h1>Gizlenen gözaltı</h1>
      <h2>Müyesser Yıldız yazdı</h2>
      <address><time datetime="2019-11-23T14:21:00+00:00">23 Nov 2019, 14:21</time> by <a rel="author" href="https://odatv.com/yazar/muyesser-yildiz" target="_blank">Müyesser Yıldız</a></address>
      <p>Yıllarca konuşuldu... Çok sayıda köşe yazısı, beraberinde tazminat davalarına konu oldu... En son Barış Pehlivan ve Barış Terkoğlu'nun kaleme aldığı Metastaz'da iddialar enine boyuna anlatıldı.</p>
      <p>Nihayetinde soruşturulan, ama <b>“takipsizlikle” </b>sonuçlanan iddiaların sahibi bizzat dönemin AKP Gaziantep Milletvekili Şamil Tayyar'dı.</p>
      <p>Yıllarca TRT Genel Müdürlüğü yapan, daha sonra Samsun Valiliği'ne atanan İbrahim Şahin için, <b>“FETÖ'cü yapılanmanın TRT'deki mimarıdır” </b>diyen Tayyar, eşinin de <b>“Cemaat ablası” </b>olduğunu, ayrıca her ikisinin telefonunda Bylock bulunduğunu öne sürdü.</p>
      <p>Evet, İbrahim Şahin hakkında Samsun Valisi olduğu dönemde Samsun Cumhuriyet Başsavcılığı'nca açılan soruşturma takipsizlikle sonuçlandı, ancak iddia o ki, eşi Şeyda Şahin 2 gün önce Ankara Cumhuriyet Başsavcılığı tarafından gözaltına alındı.</p>
      <p>
        <b>NELER OLDU</b>
      </p>
      <p>İbrahim Şahin kimdir, kendisi ve eşi ile hangi iddialar ortaya atıldı, neler oldu, kısaca hatırlatalım.</p>
      <p>2003 yılında PTT Genel Müdürlüğü’ne atanan, 2 yıl sonra Ulaştırma Bakanlığı Müsteşarı ve Türk Telekom A.Ş Yönetim Kurulu Başkan Vekili olan Şahin'in TRT Genel Müdürlüğü ise dönemin Cumhurbaşkanı Ahmet Necdet Sezer tarafından iki kez veto edildi. </p>
      <p>Abdullah Gül'ün Cumhurbaşkanı olmasından sonra Kasım 2007'de ataması gerçekleştirilen Şahin, tam 7 yıl TRT Genel Müdürlüğü yaptı.</p>
      <p>AKP ve FETÖ'nün arasının açılmasından sonra Şahin ve eşi hakkındaki iddiaları ilk dillendiren AKP Gaziantep Milletvekili Şamil Tayyar oldu.</p>
      <p>Şahin'in Eylül 2014'te TRT Genel Müdürlüğü'nden alınıp, Samsun Valiliği'ne atanmasında da bu iddiaların etkili olduğu konuşuldu.</p>
      <p>Şahin ise Valilik görevine başladığının ikinci günü özellikle eşiyle ilgili iddialara cevap verip, <b>“Bugünkü ifadeyle paralel yapı, buna benzer şeylerle eşimin ne ilgisi ne alakası olabilir ne de böyle bir yapının içerisinde. Eşim sadece yaş itibarıyla abladır. Biz sessiz kalmayı yeğledik. Doğru olanın bu olduğunu düşündük. Ama ilahi adalet tecelli edecek. Bizlere çamur atmaya kalkanlar, ilahi adaletin tecelli ettiği dönemde karşılığını bulacaklardır” </b>dedi.</p>
      <p>
        <b>FETÖ ÜYELİĞİNDEN SORUŞTURMA</b>
      </p>
      <p>İddialar üzerine hem İstanbul Cumhuriyet Başsavcılığı hem de Ankara Cumhuriyet Başsavcılığı Şahin hakkında “FETÖ üyeliğinden” soruşturma başlattı. Ancak dosyalar daha sonra yetkisizlikle Şahin'in Valilik yaptığı Samsun'a gönderildi. Ankara Cumhuriyet Başsavcılığı'nın yürüttüğü soruşturmada Şahin'e ait olan, ama <b>“bir bayan”</b> tarafından ve hep Ankara'da kullanıldığı gözüken bir telefon hattına 1 Mart 2014 tarihinde Bylock programının yüklendiği tespit edilirken, yapılan incelemede mesaj, mail vs. içeriklerine rastlanmadığı bildirildi.   </p>
      <p>Sonuçta Samsun Cumhuriyet Başsavcısı Ahmet Yavuz, Şahin hakkında yürütülen soruşturmayla ilgili “<b>Takipsizlik</b>” kararı verdi.</p>
      <p>Kararda, Şahin döneminde TRT'deki “FETÖ” kadrolaşması konusunda<b> “Yeterli, somut ve inandırıcı” </b>bilgiye ulaşılamadığı belirtilirken, Şahin, <b>“Çok yönlü, başarılı bir bürokrat</b>” diye övüldü.  Ayrıca Şahin'in, seçim dönemlerinde Erdoğan'a muhalefetten daha fazla süre verdiği bu suçlamalara muhatap olduğu, Şahin'in “<b>FETÖ</b>”cü olamayacağı savunuldu.</p>
      <p>Adına kayıtlı olan ve bir bayan tarafından kullanılan telefonda Bylock bulunduğu iddiası için ise bununla ilgili ayrı bir soruşturma yürütüldüğü, suçta ve cezada şahsilik prensibine göre, İbrahim Şahin'in bu eylemden sorumlu tutulamayacağı vurgulanıp, “<b>ByLock isimli gizli haberleşme programını cep telefonuna yükleyip, kullanma eyleminin şüpheli tarafından işlenmediği kesin olarak anlaşılmıştır” d</b>enildi.</p>
      <p>Samsun'daki soruşturma henüz sonuçlanmadan Haziran 2017'de Valilik görevinden alınıp, merkeze çekildiğinde de AKP'li Şamil Tayyar, İbrahim Şahin ve eşi hakkında şu açıklamayı yaptı:</p>
      <p>
        <b>“İbrahim Şahin hâlâ soruşturuluyor. Ki, malum Samsun Valiliği görevinden de bu yüzden alındı. Şahin, TRT Genel Müdürü iken işe aldığı yüzlerce isim şimdi FETÖ’den tutuklu... Dediğim gibi, İbrahim Şahin’in hem kendisi hem de eşinde Bylock var ve bu konuda yüzde yüz doğru bilgi sahibiyim.”</b>
      </p>
      <p>İşte Şahin hakkındaki soruşturma Kasım 2017'de böyle sonuçlandı, ancak 2 yıl sonra yeni bir gelişme yaşandı.</p>
      <p>Ankara Cumhuriyet Başsavcılığı'nca perşembe günü gerçekleştirilen bir operasyonla Şahin'in eşinin gözaltına alındığı, gözaltı gerekçesinin ise Bylock olduğu öne sürülüyor.</p>
      <p>Gözaltı işleminin gizli tutulması ve Şahin'in bırakılması için devreye girenlerin olduğu da konuşuluyor.</p>
      <p>
        <b>Odatv.com</b>
      </p>
      <related>
        <h4>İLGİLİ HABERLER</h4>
        <a href="https://odatv.com/ne-yani-devletin-gazetesi-de-mi-yalan-yazdi-25111921.html"/>
        <a href="https://odatv.com/amerikali-senatorden-at-pisligi-imasi-16111908.html"/>
        <a href="https://odatv.com/imamoglu-mahya-yasaginin-mucitlerini-biliyor-mu-28101931.html"/>
        <a href="https://odatv.com/bu-haberi-okumaniz-mahkeme-karariyla-yasaklandi-25101932.html"/>
        <a href="https://odatv.com/onlarca-ilde-gozaltilar-08101922.html"/>
        <a href="https://odatv.com/meger-o-da-kandirilmis-04101905.html"/>
        <a href="https://odatv.com/fetonun-zenginleri-nasil-kurtarildi-12091920.html"/>
        <a href="https://odatv.com/kamuoyundan-gizlenen-kararlar-11081908.html"/>
        <a href="https://odatv.com/tarihi-ziyaret-neden-iptal-oldu-29071900.html"/>
        <a href="https://odatv.com/30-ilde-operasyon-basladi-27071912.html"/>
        <a href="https://odatv.com/ne-cabuk-unutup-kabullendik--16061942.html"/>
        <a href="https://odatv.com/bahceli-bu-noktaya-nasil-geldi-05041940.html"/>
        <a href="https://odatv.com/sorulari-calan-polislere-9-yillik-maas-cezasi-03031901.html"/>
        <a href="https://odatv.com/cezaevinde-hala-kendisini-gizleyen-orgut-yoneticilerini-ancak-bu-yontemle-ortaya-cikarabilirsiniz-15021935.html"/>
        <a href="https://odatv.com/pismanim-diyen-fetoculeri-samimi-bulmuyorum-08021940.html"/>
        <a href="https://odatv.com/yandas-gazetecinin-kendisini-mitci-diye-tanitmasinin-film-gibi-oykusu-ilk-kez-ortaya-cikti-04021902.html"/>
        <a href="https://odatv.com/fetonun-yeni-versiyonlari-11011905.html"/>
        <a href="https://odatv.com/219-kisiye-dev-operasyon-14121813.html"/>
        <a href="https://odatv.com/bir-acayip-olay-02121857.html"/>
        <a href="https://odatv.com/o-sinav-sorusturmasinda-40-gozalti-11091816.html"/>
      </related>
    </article>
  </body>
</html>