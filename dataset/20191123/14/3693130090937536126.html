<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/hayat-kime-guzel-bursalilari-kahkahaya-bogdu-1210953.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-23T14:50:00+00:00"/>
    <meta property="og:title" content="&quot;Hayat kime güzel&quot; Bursalıları kahkahaya boğdu"/>
    <meta property="og:description" content="Bursa İnegöl Belediyesi, Kasım ayı kültür sanat etkinlikleri kapsamında &quot;Hayat Kime Güzel&quot; isimli yetişkin tiyatro oyununu ilçe halkıyla buluşturdu. Televizyon ekranlarından tanıdığımız yüzlerin yer aldığı oyun, salondakilere kahkaha dolu bir gece yaşattı."/>
  </head>
  <body>
    <article>
      <h1>"Hayat kime güzel" Bursalıları kahkahaya boğdu</h1>
      <h2>Bursa İnegöl Belediyesi, Kasım ayı kültür sanat etkinlikleri kapsamında "Hayat Kime Güzel" isimli yetişkin tiyatro oyununu ilçe halkıyla buluşturdu. Televizyon ekranlarından tanıdığımız yüzlerin yer aldığı oyun, salondakilere kahkaha dolu bir gece yaşattı.</h2>
      <address>
        <time datetime="2019-11-23T14:50:00+00:00">23 Nov 2019, 14:50</time>
      </address>
      <p><b>Kültür sanat sezonunun açılmasıyla birlikte</b> birbirinden güzel gösterileri ilçe halkıyla buluşturan İnegöl Belediyesi, Kasım ayını da dolu dolu geçiriyor. Kasım ayı kültür sanat etkinlikleri kapsamında Cuma akşamı İstanbul Meydan Sahnesi oyuncuları tarafından sahnelenen "Hayat Kime Güzel" isimli 2 perdelik yerli komedi tiyatro oyunu tiyatroseverlerle buluştu.</p>
      <p>Televizyon ekranlarından tanıdığımız simaların yer aldığı oyunda; Deniz Oral, Faruk Sofuoğlu, Tuba Erdem, Hacı Ali Konuk ve Burçak Kabadayı performanslarıyla alış topladı. Tekin Duman ve Çınar Şahin'in yazdığı oyun, 20.00'da Beşinci Mevsim Kültür Sanat Merkezinde izleyiciyle buluştu. 400 kişilik salon tamamen dolarken, oyunu Belediye Başkanvekili Ahmet Kara, Başkan Yardımcısı Fevzi Dülger ile bazı meclis üyeleri ve siyasi parti temsilcileri de takip etti.</p>
      <figure>
        <img src="https://images.bursadabugun.com/editor/haber/23112019/bld-4624-5dd93929c0a56.jpg"/>
      </figure>
      <p>
        <b>OYUNU İZLEMEYE GELDİLER, KENDİLERİNİ SAHNEDE BULDULAR</b>
      </p>
      <p>2 perdelik oyunun ilk bölümünde sosyal medyaya ilk adımını atan bir adamın hikayesi ile bir ailenin banka soygununu ele alan iki bölüm sahnelendi. İkinci perdede ise yine banka soygununun devamı ve bir yarışma programı oyunu sahnelendi. Son bölümde sunuculuğunu Faruk Sofuoğlu'nun yaptığı doğaçlamada, yarışmaya seyircilerin arasından katılan Nurten-Seyhan Özgür çifti de dahil oldu. 3 çiftin yer aldığı yarışmada, Nurten-Seyhan çifti profesyonel oyunculara taş çıkardı. Kendilerini oyuna kaptıran çift, izleyenler ve tiyatro oyuncularından tam not altı. Yaklaşık 45 dakika süren ikinci perde oyunu, oryantal yarışmasıyla son buldu.</p>
      <figure>
        <img src="https://images.bursadabugun.com/editor/haber/23112019/bld-4723-5dd9392d2a7b4.jpg"/>
      </figure>
      <p>
        <b>"İNEGÖL HER GELİŞİMİZDE DAHA GÜZEL OLUYOR"</b>
      </p>
      <p>Yaklaşık 2 buçuk saat süren oyunun sonunda, Belediye Başkan Vekili Ahmet Kara da sahneye davet edildi. Kara, burada kısa bir selamlama konuşması yaparak; "Belediyemizin kültür sanat etkinlikleri devam ediyor. Aralık ayında da 2 tiyatro oyunumuz sahnelenecek. Bu akşam da İstanbul Meydan Sahnesi oyuncularımızı ağırladık. İyi ki varsınız, iyi ki geldiniz demek istiyorum. Sizleri ağırlamaktan mutlu olduk. Güzel vakit geçirdik. Tiyatro sanatçılarının en büyük moral motivasyon kaynağı seyircidir. Ben İnegöl Belediyemiz adına salonu dolduran vatandaşlarımıza da teşekkür etmek istiyorum" şeklinde konuştu. Oyuncu Faruk Sofuoğlu da İnegöl'e daha önce de geldiklerini kaydederek her gelişlerinde şehrin geliştiğini, daha güzel bir İnegöl gördüklerini dile getirdi.</p>
    </article>
  </body>
</html>