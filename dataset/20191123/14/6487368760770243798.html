<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/gyogynovenyes-ulofurdo/"/>
    <meta property="og:site_name" content="FEMINA"/>
    <meta property="article:published_time" content="2019-11-23T14:34:04+00:00"/>
    <meta property="og:title" content="Gyulladáscsökkentő, és felfázás ellen is hat: 10 gyógynövény, amit a fürdővízhez is adhatsz"/>
    <meta property="og:description" content="Néhány szuper gyógynövény nemcsak teaként, de a fürdővízbe keverve is jótékony hatású betegség, felfázás esetén."/>
  </head>
  <body>
    <article>
      <h1>Gyulladáscsökkentő, és felfázás ellen is hat: 10 gyógynövény, amit a fürdővízhez is adhatsz</h1>
      <h2>Néhány szuper gyógynövény nemcsak teaként, de a fürdővízbe keverve is jótékony hatású betegség, felfázás esetén.</h2>
      <address><time datetime="2019-11-23T14:34:04+00:00">23 Nov 2019, 14:34</time> by <a rel="author">Tamás Katalin</a></address>
      <p>Az immunrendszer legyengülése egyenes úton vezet a meghűléshez és a bakteriális fertőzésekhez is. Húgyúti fertőzések, női bajok és gyulladások esetén akár a gyógynövények ereje is segítségül hívható.</p>
      <p>A felfázásként ismert bakteriális fertőzés és a vele együtt járó gyulladások gyógyítására ráadásul nemcsak forrázatként és főzetként hatékonyak a gyógynövények, de gond esetén az ülőfürdők hatását is érdemes kihasználni.</p>
      <h3>Gyógynövények felfázás és gyulladás esetén</h3>
      <p>Számos gyógynövény jót tesz a fürdővízhez adva. Bár a recept kissé eltérő lehet, mindegyiknél fontos, hogy nem szabad spórolni vele: egy liter forrásban levő vízhez nagyjából 2-3 evőkanálnyi növényt is javasolt tenni, majd lehűlés után a meleg fürdővízbe önteni.</p>
      <p>A húgyúti fertőzéssel azonban mindig légy óvatos: ha a természetes módszerek ellenére a tünetek nem javulnak, vagy erősödnek is, feltétlenül fordulj orvoshoz, hiszen a kezeletlen betegség súlyos szövődményekkel járhat!</p>
      <figure>
        <img src="https://kep.index.hu/1/0/3044/30440/304404/30440489_db8811f9271e383f6e709e8240fc78dd_wm.jpg"/>
        <figcaption>A cickafark a női bajok egyik legjobb ellenszere, oldja a görcsöket, csökkenti a gyulladást, de húgyúti fertőzés és hüvelyi panaszok ellen is bevethető, ha 3 evőkanállal leforráz belőle az ember, és ezt teszi a vízhez.<cite>Vaivirga / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3044/30440/304406/30440693_059edf2f5668438b68602151d6411461_wm.jpg"/>
        <figcaption>A kamilla, azaz az orvosi székfű erős gyulladáscsökkentő hatása miatt kedvelt teanövény, és borogatásba, valamint ülőfürdőkbe is ezért kiváló felfázás esetén. Oldja a görcsöket, fertőtlenít, nyugtatja az idegeket is.<cite>aimintang / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/2117/21171/211717/21171786_214679c7386272d33ce234d405f79dd5_x.jpg"/>
        <figcaption>A zsurló teaként is remek vizelethajtó, segít megelőzni a felfázás szövődményeit, de fürdővízbe is tehető. Ilyenkor arra kell figyelni, hogy 2-3 evőkanállal tegyél a vízbe, majd főzd fel, és hagyd kiázni akár több órán át a növényt!<cite>Madeleine_Steinbach / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3044/30440/304407/30440789_97b4bfb853ca28e390c9b454ce292355_wm.jpg"/>
        <figcaption>A palástfű mindenféle női bajra erős gyógyírt jelent, erősíti a méhet, szülés után pedig a regenerálódást is segíti, de erős menstruációs görcsök ellen is kiváló. Ülőfürdőként csillapítja a gyulladást és a viszketéses panaszokat is.<cite>seven75 / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3044/30440/304408/30440801_bd645dcf5c56ecda5b2b68b59ea80f59_wm.jpg"/>
        <figcaption>A diólevél forrázatát aranyér esetén tartják igazán hasznosnak, de gyulladáscsökkentő hatása is van, sőt sebekre, viszkető bőrre is alkalmazható.<cite>HeikeRau / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3044/30440/304408/30440825_11ac642f187d0595a7e15bd5b9671985_wm.jpg"/>
        <figcaption>Az apróbojtorján ugyancsak alkalmazható felfázás esetén teaként, de ülőfürdőként is csökkenti a gyulladást. Hatékony sebgyógyító, és még a reumás betegek fájdalmait is enyhíti.<cite>LianeM / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/1870/18706/187060/18706015_a8c14eaa9ffa107b57197fc1c87a2407_x.jpg"/>
        <figcaption>A zsályából készült tea is bevethető gyulladások és húgyúti betegség ellen, külsőleg a hüvelyi, rendellenes folyások kezelésére is alkalmazható.<cite>zeleno / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3044/30440/304409/30440923_cf54f3c2897473dc6a101701b4a523b8_wm.jpg"/>
        <figcaption>Az erdei málnalevélből készült tea is segít a női bajokon, csökkenti a görcsöket, erősíti a méhfalat. Ülőfürdőként is hasznos, gyulladáscsökkentő, sebgyógyító hatású, fertőzések ellen is bevethető.<cite>Pixabay</cite></figcaption>
      </figure>
      <figure>
        <img src="https://kep.index.hu/1/0/3044/30441/304410/30441035_fdaaf068cb16d9a49bceee230d3d815b_wm.jpg"/>
        <figcaption>A levendulából készült tea nyugtató hatású, betegség esetén is segít a nyugodt, mély alvásban. Ülőfürdőként is oldja a görcsöket és a stresszt, akár gyógynövényes fürdőkeverékek alapja is lehet.<cite>MmeEmil / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3044/30441/304410/30441063_dbc13761117fcc3afbdda652133c8b33_wm.jpg"/>
        <figcaption>A citromfűből készült forrázat ugyancsak nyugtató és görcsoldó, fertőtlenítő hatású, ami a fürdővízbe téve is kifejti jótékony hatásait.<cite>Pixabay</cite></figcaption>
      </figure>
      <p>
        <i>(Borító- és ajánlókép: Getty Images Hungary.)</i>
      </p>
    </article>
  </body>
</html>