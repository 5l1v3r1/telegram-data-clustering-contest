<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2005216/ayn-isa-hatt%C4%B1nda-smo-ve-sdg-aras%C4%B1nda-%C5%9Fiddetli-%C3%A7at%C4%B1%C5%9Fmalar-ya%C5%9Fan%C4%B1yor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="Ayn İsa hattında SMO ve SDG arasında şiddetli çatışmalar yaşanıyor"/>
    <meta property="og:description" content="Suriye İnsan Hakları Gözlemevi (SOHR), Suriye Demokratik Güçleri’nin (SDG), Türk Silahlı Kuvvetleri (TSK) ve Türkiye destekli Suriye Milli Ordusu’nun (SMO - eski adıyla Özgür Suriye Ordusu)  ilerleyişini engellemek için Suriye’nin kuzeyinde stratejik"/>
  </head>
  <body>
    <article>
      <h1>Ayn İsa hattında SMO ve SDG arasında şiddetli çatışmalar yaşanıyor</h1>
      <address>
        <time datetime="2019-11-23T14:30:00+00:00">23 Nov 2019, 14:30</time>
      </address>
      <p>Suriye İnsan Hakları Gözlemevi (SOHR), Suriye Demokratik Güçleri’nin (SDG), Türk Silahlı Kuvvetleri (TSK) ve Türkiye destekli Suriye Milli Ordusu’nun (SMO - eski adıyla Özgür Suriye Ordusu)  ilerleyişini engellemek için Suriye’nin kuzeyinde stratejik öneme sahip olan Ayn İsa kasabası yakınlarında dün şiddetli çatışmalara girdiklerini bildirdi.<br/><br/>Kuzey ve Doğu Suriye Özerk Yönetimi yaptığı açıklamada, SDG’nin kontrolü altındaki önemli kasabalardan biri olan Ayn İsa’yı ‘çeşitli silahlar ve obüslerle hedef alan saldırıları’ kınadı.<br/><br/>SOHR Genel Müdürü Rami Abdurrahman Fransız Haber Ajansı’na (AFP) yaptığı açıklamada, stratejik öneme sahip Ayn İsa kasabası yakınlarında şiddetli çatışmaların yaşandığını söyledi. SDG’nin TSK ve SMO gruplarının ilerleyişini engellemeye çalıştığını belirten Abdurrahman, TSK’nın kasabanın 1 kilometre uzağından İnsansız Hava Araçları (İHA) ve obüslerle sahadaki SMO gruplarını desteklediğini kaydetti.<br/><br/>Türkiye, SMO ile birlikte 9 Ekim’de Suriye’nin kuzeydoğusunda SDG’ye karşı başlattığı ve haftalar süren operasyondan sonra Lazkiye’nin doğusunda Haseke bölgesine uzanan ve Ayn İsa kasabasından geçen M4 uluslararası kara yolunun kontrolünü ele geçirmişti.<br/><br/>Yapılan açıklamasında, “Türkiye Soçi’de imzalanan ateşkes anlaşmasını ihlale ve daha fazla bölgemizi işgal etmeye devam ediyor. Bugün Ayn İsa, tüm dünyanın gözü önünde saldırılara maruz kalıyor. Bu sabah çeşitli silahlar ve obüslerle gerçekleşen saldırılar halen devam ediyor” ifadeleri yer aldı.<br/><br/>SOHR’a göre TSK ve SMO, son haftalarda kademeli olarak M4 uluslararası karayolunun çevresindeki küçük köylerde kontrol sağladı.</p>
    </article>
  </body>
</html>