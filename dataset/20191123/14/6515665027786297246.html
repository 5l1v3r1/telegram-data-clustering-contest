<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3363037/drvo-koje-je-najpoznatije-u-loznici-kad-dodje-jesen-svi-ga-slikaju-a-evo-i-zasto-foto"/>
    <meta property="og:site_name" content="kurir.rs"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="DRVO KOJE JE NAJPOZNATIJE U LOZNICI: Kad dođe jesen, svi ga slikaju, a evo i zašto (FOTO)"/>
    <meta property="og:description" content="LOZNICA Kad stigne jesen Lozničani najčešće objektive usmere ka jednom drvetu u centru grada, a deca uživaju da hodaju do žutom tepihu opalog lišča ispod njegove krošnje. To najfotografisanije stablo u ovo doba godine je ginko biloba čija krošnja poprimi ..."/>
  </head>
  <body>
    <article>
      <h6 class="kicker">u centru grada</h6>
      <h1>DRVO KOJE JE NAJPOZNATIJE U LOZNICI: Kad dođe jesen, svi ga slikaju, a evo i zašto (FOTO)</h1>
      <address>
        <time datetime="2019-11-23T14:30:00+00:00">23 Nov 2019, 14:30</time>
      </address>
      <p>LOZNICA – Kad stigne jesen Lozničani najčešće objektive usmere ka jednom drvetu u centru grada, a deca uživaju da hodaju do žutom ‘’tepihu’’ opalog lišča ispod njegove krošnje. To najfotografisanije stablo u ovo doba godine je ginko biloba čija krošnja poprimi zlatno-žutu boju i privlači pažnju svakoga ko pored njega prođe.</p>
      <figure>
        <img src="https://www.kurir.rs/data/images/2019/11/23/14/2061213_loznica--sa-ovoga-je-lissce-vec-opalo_ff.jpg?ver=1574515702"/>
        <figcaption>
          <cite>foto: T.Ilić</cite>
        </figcaption>
      </figure>
      <p>Srebrna kajsija, belo voće, mandarinsko drvo, drvo dedova i unuka, neki su od naziva za ovo drvo koje je najstarija biljka na Zemlji. Njega je Čarls Darvin nazvao ‘’živim fosilom’’, jer je predstavnik prve biljne vrste u obliku stabla, stare oko 270 miliona godina i jedini je ginko uspeo da preživi ledeno doba.</p>
      <p>–Pojedini primerci ginka mogu, navodi literatura, da žive i do hiljadu godina, a ovo u centru grada, najverovatnije, ima nekih četrdesetak godina. Iz grupe je golosemenica pošto nema plod, izrazito je lekovita, dvodoma, ima muška i ženska stabla koja daju seme sa semenim omotačem punim tamina pa ima vrlo neprijatan miris. Karakteriše ga struktura lista, a izuzetno dobro podnosi gradske uslove u kojima je vazduh uglavnom zagađen. Prema nekim podacima posle bacanja atomskih bombi na Hirošimu i Nagasaki, u Drugom svetskom ratu, u tim gradovima prva su se obnovila stabla ginka bilobe – govori o ovom drvetu Branko Milošević, pejzažni arhitekta KJP ‘’Naš dom’’.</p>
      <figure>
        <img src="https://www.kurir.rs/data/images/2019/11/23/14/2061209_loznica--najslikanije-drvo-u-gradu_ff.jpg?ver=1574515720"/>
        <figcaption>
          <cite>foto: T.Ilić</cite>
        </figcaption>
      </figure>
      <p>Ovo drvo je poslednjih godina sve popularnije, a u lozničkom kraju ima ga i u Banji Koviljači, a nove sadnice posađene su nedavno i u još nekim delovima grada. Ginko se kao sveto drvo već vekovima gaji u vrtovima kineskih i japanskih hramova, može da naraste do četrdeset metara u visinu i koristi se za spremanje mnogih lekovitih preparata. Literatura navodi da poboljšava cirkulaciju organa, pamćenje, snabdevenost mozga kiseonikom i smanjuje zaboravnost. Ova lekovita biljka zlatnih jesenjih listova pomaže pri oporavku posle moždanog udara, poboljšava celokupnu perifernu cirkulaciju u organizmu, potenciju, a u apotekama se može naći veliki broj preparata spravljenih od lista ginka bilobe.</p>
      <p>Gibko decenijama pozira u centru Loznice koja je bogata zelenim površinama, parkovima i drvoredima. Nezvanična procena je da na teritoriiji Loznice ima oko sedam hiljada stabala, ali će tačan podatak biti poznat kada bude urađen katastar zelenih površina. Ono što je nesporno je da ginko u centru Loznice privlači svake jeseni veliku pažnju i mnogi obožavaju ne samo da ga ‘’uslikaju’’ već i da se malo poigraju sa njegovim zlatno-žutim opalim listovima.</p>
      <p>(Kurir.rs/T.Ilić)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/srbija/3362579/cvetala-malina-u-loznici-kad-joj-vreme-nije-topao-novembar-zbunio-vocnjak-evo-zasto-to-nije-dobro-foto"/>
        <a href="https://www.kurir.rs/vesti/srbija/3360919/predstavljen-petogodisnji-plan-javnog-zdravlja-u-loznici-prvi-grad-u-regionu-koji-ce-usvojiti-ovaj-dokument"/>
        <a href="https://www.kurir.rs/vesti/srbija/3360283/obuka-za-deset-geronto-domacica-u-loznici-za-samo-20-radnih-dana-bice-spremne-da-pomognu-starima-i-nemocnima"/>
        <a href="https://www.kurir.rs/vesti/srbija/3360253/u-banji-koviljaci-izgradjen-put-ali-nije-zavrsena-pruga-zbog-toga-zatvorena-ulica-iako-je-rekonstruisana-foto"/>
      </related>
    </article>
  </body>
</html>