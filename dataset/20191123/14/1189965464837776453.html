<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260370/argentini-i-syzitisi-gia-tin-apopoinikopoiisi-ton-amvloseon-ksana-sto-epikentro"/>
    <meta property="og:site_name" content="LiFO"/>
    <meta property="article:published_time" content="2019-11-23T14:07:00+00:00"/>
    <meta property="og:title" content="Αργεντινή: Η συζήτηση για την αποποινικοποίηση των αμβλώσεων ξανά στο επίκεντρο"/>
    <meta property="og:description" content="Με την εκλογή του Αλμπέρτο Φερνάντες στην προεδρία, η συζήτηση για την αποποινικοποίηση των αμβλώσεων στην Αργεντινή έρχεται ξανά στο προσκήνιο"/>
  </head>
  <body>
    <article>
      <h1>Αργεντινή: Η συζήτηση για την αποποινικοποίηση των αμβλώσεων ξανά στο επίκεντρο</h1>
      <h2>Με την εκλογή του Αλμπέρτο Φερνάντες στην προεδρία, η συζήτηση για την αποποινικοποίηση των αμβλώσεων στην Αργεντινή έρχεται ξανά στο προσκήνιο</h2>
      <address><time datetime="2019-11-23T14:07:00+00:00">23 Nov 2019, 14:07</time> by <a rel="author">NEWSROOM</a></address>
      <p>
        <b>Ξανά στο προσκήνιο ήρθε η συζήτηση για την αποποινικοποίηση των αμβλώσεων στην <a href="https://www.lifo.gr/tags/%CE%91%CF%81%CE%B3%CE%B5%CE%BD%CF%84%CE%B9%CE%BD%CE%AE">Αργεντινή</a>, μετά την εκλογή του Αλμπέρτο Φερνάντες στην προεδρία της χώρας.</b>
      </p>
      <p>Ειδικότερα, αφού μονοπώλησαν το ενδιαφέρον το 2018 τα «πράσινα μαντήλια», οι διαδηλωτές υπέρ της άμβλωσης στην Αργεντινή, ξαναήρθαν στο προσκήνιο, καθώς επανήλθε η συζήτηση για το θέμα μετά την εκλογή στην προεδρία του κεντροαριστερού Αλμπέρτο Φερνάντες, ο οποίος έχει δηλώσει ότι θα στηρίξει ένα νομοσχέδιο προς αυτή την κατεύθυνση.</p>
      <p>Ο ίδιος ο Φερνάντες επανέφερε το ιδιαίτερα ευαίσθητο θέμα: «Έχω δεσμευθεί για την αποποινικοποίηση των αμβλώσεων (...) θα υπάρξει νομοσχέδιο το οποίο θα στείλει ο πρόεδρος (στο κοινοβούλιο)», ανακοίνωσε σε συνέντευξη του ο εκλεγμένος πρόεδρος που θα αναλάβει καθήκοντα στις 10 Δεκεμβρίου. Όμως παραμένει ένα ερώτημα: δεν διευκρίνισε αν το νομοσχέδιο του θα αποποινικοποιεί ή θα νομιμοποιεί τις αμβλώσεις, όπως ζητούν τα φεμινιστικά κινήματα.</p>
      <p>Ο Φερνάντες ήταν παρών πρόσφατα στην παρουσίαση του βιβλίου «Somos Belen» (Είμαστε η Μπελέν), το οποίο διηγείται την περιπέτειας μίας νεαρής γυναίκας που βρέθηκε φυλακισμένη επί 29 μήνες κατηγορούμενη ότι έκανε άμβλωση, αν και είχε αποβάλει. Με την ευκαιρία αυτή πόζαρε μαζί με πολλούς ακτιβιστές υπέρ των αμβλώσεων. Ένα ξεκάθαρο μήνυμα στήριξης, σύμφωνα με τους ιδίους.</p>
      <p>Στη πατρίδα του πάπα Φραγκίσκου η άμβλωση τιμωρείται με τέσσερα χρόνια με εξαίρεση περιπτώσεις βιασμού ή κινδύνου για τη ζωή της μητέρας. Η άποψη του Φερνάντες προκάλεσε αγανάκτηση στους πιο συντηρητικούς. «Αν μπορούσα να μιλήσω με τον Αλμπέρτο, θα τον ρωτούσα αν αξίζει να ξεκινήσει τη θητεία του με ένα ζήτημα που διχάζει τους Αργεντίνους», έγραψε σε ανοικτή του επιστολή ο αρχιεπίσκοπος της Λα Πλάτα Βίκτορ Μανουέλ Φερνάντες.</p>
      <p>
        <b>Γαλάζια μαντήλια εναντίον πράσινων</b>
      </p>
      <p>Το 2018 μια πράσινη θάλασσα κατέκλυσε τους δρόμους της Αργεντινής ζητώντας τη νομιμοποίηση των αμβλώσεων. Για πρώτη φορά ένα σχετικό νομοσχέδιο είχε εγκριθεί από τους βουλευτές, αλλά απορρίφθηκε από τη Γερουσία.</p>
      <p>Η ανακοίνωση του εκλεγμένου προέδρου είναι «θλιβερή», δήλωσε ο Ρουμπέν Προιέτι υπεύθυνος της Χριστιανικής Ένωσης Ευαγγελικών Εκκλησιών της Αργεντινής, ο οποίος είχε ρόλο κλειδί στη συζήτηση το 2018 και συμμετείχε στην κινητοποίηση περισσότερων από μισό εκατομμύριο ανθρώπων, οι οποίοι βγήκαν στους δρόμους φορώντας γαλάζια μαντήλια, υπέρ «των δύο ζωών». Ο Προιέτι τονίζει ότι θα κινητοποιήσει «ακόμη περισσότερους από το παρελθόν», αν ο Φερνάντες προσπαθήσει να υλοποιήσει την υπόσχεσή του.</p>
      <p>Απέναντί του φεμινιστικές οργανώσεις που δεν σκοπεύουν να το βάλουν κάτω. «Η στρατηγική είναι να συνεχίσουμε να ασκούμε πίεση, να συνεχίσουμε την εκστρατεία», διαβεβαίωσε η Μάρτα Ρόζενμπεργκ, επικεφαλής του κινήματος υπέρ των αμβλώσεων.</p>
      <p>Στην Αργεντινή οι μη κυβερνητικές οργανώσεις εκτιμούν σε 370.000 με 520.000 τις παράνομες αμβλώσεις που γίνονται κάθε χρόνο, δηλαδή 1.233 καθημερινά.</p>
      <p>Η Κένα είναι μία από τις γυναίκες που βρέθηκαν «στα πρόθυρα του θανάτου» έπειτα από μια τέτοια παράνομη άμβλωση. «Είμαι φτωχή και είχα ήδη έξι παιδιά, δεν μπορούσα να αποκτήσω έβδομο», εξήγησε.</p>
      <p>Έκανε άμβλωση πριν είκοσι χρόνια και πρόσθεσε ότι «υπέφερα πολύ. Μάχομαι ώστε οι αμβλώσεις να είναι νόμιμες. Τα κατάφερα, αλλά υπάρχουν χιλιάδες γυναίκες που δεν τα κατάφεραν».</p>
      <p>Σύμφωνα με την τελευταία έρευνα για τη θρησκευτική πίστη στην Αργεντινή, από το 2008 ως το 2019 το ποσοστό των πολιτών που πιστεύει ότι η άμβλωση είναι δικαίωμα διπλασιάστηκε από το 14,1% στο 27,3%.</p>
      <p>Με πληροφορίες από ΑΠΕ-ΜΠΕ / AFP</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/228104/argentini-den-ekanan-amvlosi-se-11xroni-thyma-viasmoy-gia-logoys-syneidisis-telika-ypovlithike-se-kaisariki"/>
        <a href="https://www.lifo.gr/now/world/196787/i-argentini-enekrine-n-s-gia-tis-amvloseis-para-tis-antidraseis-tis-katholikis-ekklisias"/>
      </related>
    </article>
  </body>
</html>