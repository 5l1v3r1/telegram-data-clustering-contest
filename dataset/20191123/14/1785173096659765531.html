<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/producatorul-filmului-bohemian-rhapsody-va-realiza-un-lungmetraj-biografic-despre-michael-jackson-1922403723002019111419178370"/>
    <meta property="og:site_name" content="News.ro"/>
    <meta property="article:published_time" content="2019-11-23T14:37:00+00:00"/>
    <meta property="og:title" content="Producătorul filmului &quot;Bohemian Rhapsody&quot; va realiza un lungmetraj biografic despre Michael Jackson"/>
    <meta property="og:description" content="Un film despre regele muzicii pop, Michael Jackson, este în lucru, potrivit mass-media americane. Produs de Graham King, care s-a aflat la originea filmului premiat cu Oscar despre Freddie Mercury, &quot;Bohemian Rhapsody&quot;, lungmetrajul va fi scris de scenaristul de la &quot;Aviatorul&quot;, John Logan."/>
  </head>
  <body>
    <article>
      <h1>Producătorul filmului "Bohemian Rhapsody" va realiza un lungmetraj biografic despre Michael Jackson</h1>
      <address><time datetime="2019-11-23T14:37:00+00:00">23 Nov 2019, 14:37</time> by <a rel="author">News.ro</a></address>
      <p>
        <b>Un film despre regele muzicii pop, Michael Jackson, este în lucru, potrivit mass-media americane. Produs de Graham King, care s-a aflat la originea filmului premiat cu Oscar despre Freddie Mercury, "Bohemian Rhapsody", lungmetrajul va fi scris de scenaristul de la "Aviatorul", John Logan.</b>
      </p>
      <p>Deadline, Variety şi The Hollywood Reporter au precizat că producătorul Graham King a achiziţionat drepturile - în special pentru a folosi muzica - de la moştenitorii lui Michael Jackson, cu scopul de a realiza un film inspirat din viaţa interpretului melodiei "Thriller", a cărui memorie este umbrită de acuzaţii de pedofilie.</p>
      <p>Potrivit Deadline, scenariul va fi scris de John Logan ("Gladiator", "Aviator", "Skyfall"). Filmul ar trebui să urmărească ascensiunea lui Jackson, copil-star în Jackson Five, devenit emblemă mondială controversată. Până în prezent nu a fost anunţat niciun actor pentru rolul principal.</p>
      <p>Filmul nu va prezenta "o interpretare edulcorată" a vieţii cântăreţului, conform Deadline, care citează surse anonime. Jackson a fost judecat, apoi achizat în 2005, pentru atingeri sexuale asupra unui copil în vârstă de 13 ani. În 1994, el a semnat un acord amiabil cu părinţii unui copil de aceeaşi vârstă care a depus plângere pentru aceleaşi motive.</p>
      <p>La începutul anului, după lansarea documentarului "Leaving Neverland", cântăreţul decedat în iunie 2009 a fost vizat de noi acuzaţii de doi bărbaţi care pretind că au fost molestaţi în anii 1990, pe când erau minori. Familia starului a denunţat "acuzaţii datate şi false".</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>