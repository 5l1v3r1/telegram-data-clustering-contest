<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mobility/autostrade-confermato-sciopero-24-e-25-novembre-468880.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T14:00:43+00:00"/>
    <meta property="og:title" content="Autostrade, confermato sciopero 24 e 25 novembre"/>
    <meta property="og:description" content="Lo stop dei lavori di domenica e lunedì riguarderà solamente le concessionarie iscritte all'associazione datoriale Fise/Acap"/>
  </head>
  <body>
    <article>
      <h1>Autostrade, confermato sciopero 24 e 25 novembre</h1>
      <h2>Lo stop dei lavori di domenica e lunedì riguarderà solamente le concessionarie iscritte all'associazione datoriale Fise/Acap</h2>
      <address><time datetime="2019-11-23T14:00:43+00:00">23 Nov 2019, 14:00</time> by <a rel="author">Andrea Trezza</a></address>
      <p>Lo sciopero dei casellanti autostradali programmato per il <b>24 e il 25 novembre</b> è stato confermato. Lo stop dei lavori riguarderà l’intero turno del personale turnista, compresi gli addetti ai caselli, che va dalle 6 di mattina di domenica fino alla stessa ora di lunedì, mentre nella giornata lavorativa di lunedì toccherà al <b>personale tecnico amministrativo</b>.</p>
      <blockquote>
        <a href="https://www.formulapassion.it/automoto/mondoauto/sciopero-benzinai-confermato-sindacati-allattacco-465435.html">Sciopero benzinai confermato, sindacati all’attacco</a>
      </blockquote>
      <p>In una nota i sindacati specificano: <i>“Le concessionarie dovranno lasciare le <b>barriere dei caselli aperte</b>, al fine di evitare disagi agli automobilisti e pericoli alla sicurezza della circolazione evitando altresì un indebito maggior profitto”.</i> Sul comunicato si legge anche qual è la causa che ha portato i sindacati ad indire un nuovo sciopero: <i>“Alla base del nuovo sciopero c’è <b>il rinnovo del Ccnl</b>, scaduto da 11 mesi e bloccato da Fise Acap. Quest’ultima continua a non voler inserire nel Ccnl la clausola, a garanzia dei diritti dei lavoratori, in caso di scadenza o decadenza della concessione”.</i></p>
      <p><i>“Un atteggiamento di indisponibilità, nonostante le aziende del settore continuino a macinare utili”</i>, conclude la nota emessa dai sindacati. <b>Non tutte le concessionarie autostradali</b> saranno coinvolte da questo sciopero, bensì solamente quelle iscritte all’associazione datoriale Fise/Acap.</p>
      <footer>RIPRODUZIONE RISERVATA</footer>
    </article>
  </body>
</html>