<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/220214_ahtsiogloy-20-ayxisi-eisforon-gia-85-ton-mi-misthoton-me-shedio"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T14:33:02+00:00"/>
    <meta property="og:title" content="Αχτσιόγλου: 20% αύξηση εισφορών για το 85% των μη μισθωτών με το σχέδιο Βρούτση"/>
    <meta property="og:description" content="Δριμεία κριτική κατά του υπουργού Εργασίας άσκησε η Έφη Αχτσιόγλου με αφορμή τις ανακοινώσεις που έκανε σήμερα ο Γ. Βρούτσης για το νέο ασφαλιστικό."/>
  </head>
  <body>
    <article>
      <h1>Αχτσιόγλου: 20% αύξηση εισφορών για το 85% των μη μισθωτών με το σχέδιο Βρούτση</h1>
      <address><time datetime="2019-11-23T14:33:02+00:00">23 Nov 2019, 14:33</time> by <a rel="author">efsyn.gr</a></address>
      <p>Δριμεία κριτική κατά του υπουργού Εργασίας άσκησε η Έφη Αχτσιόγλου με αφορμή τις ανακοινώσεις που έκανε σήμερα ο Γ. Βρούτσης για το<u><a href="https://www.efsyn.gr/oikonomia/elliniki-oikonomia/220157_pro-ton-pylon-neo-asfalistiko"> νέο ασφαλιστικό</a></u>.</p>
      <p>Η τομεάρχης Εργασίας του ΣΥΡΙΖΑ κατηγορεί τον υπουργό για «ευθεία, μεγάλη και αναίτια οικονομική επιβάρυνση της συντριπτικής πλειονότητας των μη μισθωτών» με βάση όσα ανακοίνωσε.</p>
      <p>Όπως εξηγεί, με ανακοίνωσή της, η κ. Αχτσιόγλου «με το σχέδιο που ο ίδιος παρουσίασε η κατώτατη εισφορά αυξάνεται από τα 175 στα 210 ευρώ τον μήνα. Αυξάνονται δηλαδή κατά 20% οι εισφορές για το 85% των μη μισθωτών και η ετήσια επιβάρυνσή τους είναι τουλάχιστον 420 ευρώ».</p>
      <p>«Το σχέδιο της κυβέρνησης της Ν.Δ. ευνοεί μόνο μία απειροελάχιστη ελίτ εις βάρος του 85% των μη μισθωτών», υπογραμμίζει η Έφη Αχτσιόγλου.</p>
      <p>«Η δήθεν «ελεύθερη» επιλογή ασφαλιστικής κλάσης που διαφημίζει ο κ. Βρούτσης πολύ απλά σημαίνει μεγάλη μείωση εισφορών για τα πολύ υψηλά εισοδήματα και μεγάλη επιβάρυνση των χαμηλότερων εισοδημάτων», τονίζει ακόμα και συμπληρώνει: «Η κοροϊδία επιβεβαιώνεται και από το γεγονός ότι προαιρετική καταβολή υψηλότερων εισφορών για υψηλότερη σύνταξη υπάρχει και σήμερα καθώς νομοθετήθηκε επί ΣΥΡΙΖΑ».</p>
      <p>«Αυτό δεν είναι απλώς επιβάρυνση αλλά η απόλυτη εξαπάτηση της μεσαίας τάξης και των χαμηλότερων εισοδημάτων. Που όσα κατά παραγγελία πρωτοσέλιδα και αν διαμορφωθούν θα το διαπιστώσουν σύντομα στην τσέπη τους», καταλήγει.</p>
      <p>Ο υπουργός Εργασίας, Γιάννης Βρούτσης, δήλωσε (ΣΚΑΪ) πως τον Ιανουάριο θα κατατεθεί το νέο ασφαλιστικό νομοσχέδιο και παρουσίασε το νέο σύστημα εισφορών για τους 1,4 εκατομμύρια μη μισθωτούς, καθώς και τα ποσά για την κάθε μια από τις επτά κατηγορίες επαγγελματιών.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/220157_pro-ton-pylon-neo-asfalistiko"/>
        <a href="https://www.efsyn.gr/node/215377"/>
        <a href="https://www.efsyn.gr/politiki/antipoliteysi/214402_epanafora-toy-2oy-mnimonioy-sta-ergasiaka-me-anaptyxiako"/>
        <a href="https://www.efsyn.gr/node/213746"/>
        <a href="https://www.efsyn.gr/node/212374"/>
        <a href="https://www.efsyn.gr/node/208601"/>
      </related>
    </article>
  </body>
</html>