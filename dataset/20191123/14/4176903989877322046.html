<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/deklaracija-moderne-evropske-srbije-ne-znaci-ucestvovanje-ili-neucestvovanje-na-izborima/"/>
    <meta property="og:site_name" content="Krstarica"/>
    <meta property="article:published_time" content="2019-11-23T14:25:03+00:00"/>
    <meta property="og:title" content="'Deklaracija moderne evropske Srbije' ne znači učestvovanje ili neučestvovanje na izborima"/>
    <meta property="og:description" content="Nekoliko poslanika i predstavnika civilnog društva potpisalo je danas u Beogradu &quot;Deklaraciju o političkoj budućnosti moderne evropske Srbije&quot;, kojom su"/>
  </head>
  <body>
    <article>
      <h1>'Deklaracija moderne evropske Srbije' ne znači učestvovanje ili neučestvovanje na izborima</h1>
      <address><time datetime="2019-11-23T14:25:03+00:00">23 Nov 2019, 14:25</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-mqhyciclav.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Nekoliko poslanika i predstavnika civilnog društva potpisalo je danas u Beogradu „Deklaraciju o političkoj budućnosti moderne evropske Srbije“, kojom su se obavezali da će se politički boriti za uspostavljanje evropskih vrednosti u Srbiji.</p>
      <p>Potpisivanje te deklaracije ne znači učestvovanje ili neučestvovanje na izborima, rekao je agenciji Beta Nenad Konstantinović, predstavnik Udruženja „Srbija 21“, poslanik Socijaldemokratske stranke.</p>
      <p>Predstavljajući Deklaraciju na konferenciji u Centru Sava, Konstantinović je rekao da je „u aktuelnoj političkoj atmosferi nestao glas gradjana koji žele da žive u Evropskoj uniji, a u isto vreme sve više ljudi odlazi iz Srbije upravo u zemlje Evropske unije“.</p>
      <p>„Ili ćemo mi uvesti Srbiju u Evropsku uniju, ili će gradjani sami pojedinačno otići u zemlje EU, a u tom slučaju u Srbiji neće biti pristojnog života“, rekao je Konstantinović.</p>
      <p>Istakao je da su se potpisnici Deklaracije obavezali da se „bore da Srbija bude uredjena kao zemlje EU“.</p>
      <p>Potpredsednica Skupštine Srbije Gordana Čomić je rekla da „živimo u vremenu paradoksa: nikada nismo bili bliži Evropskoj uniji, a nikada nije bilo više antievropske propagande“.</p>
      <p>Rekla je da potpisnici Deklaracije „neće dozvoliti“ da neko „pojede vreme“ današnjoj generaciji mladih ljudi.</p>
      <p>Član Predsedništva Pokreta slobodnih gradjana, Petar Miletić je rekao da je „njemu zapala jedna od najtežih tema, da govori o Kosovu“.</p>
      <p>„Živimo u nečemu što se zove zamrznuti konflikt za koji niti neko sa naše niti neko sa albanske strane ne žuri da ga ubrza“. rekao je on o problemu Kosova.</p>
      <p>U traganju za rešenjem za kosovsko pitanje, nastavio je on, ne treba polaziti od teritorije, već od statusa Srba koji tamo žive.</p>
      <p>Upozorio je da bi razgraničenje po etničkom principu „pokazalo da ne možemo da živimo s ljudima koji su drugačiji od nas, što je najdalje moguće od evropskih vrednosti“.</p>
      <p>Izvršni direktor Fonda za otvoreno društvo, Milan Antonijević, ocenio je kao „razočaravajuće što 30 godina od uvodjenja višestranačkog sistema danas govorimo o nedostatku demokratije“.</p>
      <p>Pošto, kako je podsetio , „Srbija nije definisala članstvo u Evropskoj uniji kao nacionalni interes“, to bi trebalo da se uradi.</p>
      <p>„Deklaraciju o političkoj budućnosti moderne evropske Srbije“ potpisali su i poslanici Nataša Vučković, Marko Djurišić i Vesna Marjanović, kao i predsednik Saveta Nove Stranke Aris Movsesijan.</p>
      <p>(Beta)</p>
    </article>
  </body>
</html>