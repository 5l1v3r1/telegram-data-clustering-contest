<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/gallia-oxi-sti-via-eis-varos-ton-gynaikon-diadiloseis-se-oli-ti-xora/2921796/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T14:44:38+00:00"/>
    <meta property="og:title" content="Γαλλία: «Όχι» στη βία εις βάρος των γυναικών – Διαδηλώσεις σε όλη τη χώρα"/>
    <meta property="og:description" content="Στους δρόμους βγήκαν χιλιάδες άνθρωποι στη Γαλλία προκειμένου να πουν «όχι» στη βία εις βάρος των γυναικών. Περίπου 30 πορείες έχουν οργανωθεί σε όλη τη χώρα."/>
  </head>
  <body>
    <article>
      <h1>Γαλλία: «Όχι» στη βία εις βάρος των γυναικών – Διαδηλώσεις σε όλη τη χώρα</h1>
      <h2>Στους δρόμους βγήκαν χιλιάδες άνθρωποι στη Γαλλία προκειμένου να πουν «όχι» στη βία εις βάρος των γυναικών. Περίπου 30 πορείες έχουν οργανωθεί σε όλη τη χώρα.</h2>
      <address><time datetime="2019-11-23T14:44:38+00:00">23 Nov 2019, 14:44</time> by <a rel="author">kostas.papadopoulos</a></address>
      <p>Χιλιάδες άνθρωποι διαδήλωσαν σήμερα στη Γαλλία λέγοντας «όχι» στη σεξιστική και σεξουαλική βία σε βάρος των γυναικών και τις δολοφονίες γυναικών, ο αριθμός των οποίων (τουλάχιστον 116 από τις αρχές του έτους) έχει προκαλέσει ένα πρωτόγνωρο κύμα αγανάκτησης στη χώρα.</p>
      <p>Στο Παρίσι, πίσω από το πανό που κρατούσαν στην κορυφή της πορείας τα μέλη της Εθνικής Ένωσης Οικογενειών Γυναικοκτονίας (Union nationale des familles de féminicide- UNFF), πολλοί διαδηλωτές κρατούσαν φωτογραφίες με τις συγγενείς τους που δολοφονήθηκαν. Περίπου 30 πορείες έχουν οργανωθεί επίσης στην υπόλοιπη χώρα.</p>
      <p>«Πιστεύουμε ότι θα είναι μια ιστορική πορεία» δήλωσε νωρίτερα, από τη διαδήλωση στο Παρίσι, μία από τις διοργανώτριες, η Καρολίν ντε Χάας.</p>
      <figure>
        <img src="https://www.newsit.gr/wp-content/uploads/2019/11/gallia-diadilosi6-1200x791.jpg"/>
      </figure>
      <p>Αυτή η «μωβ λαοθάλασσα», όπως είναι το χρώμα του αγώνα των φεμινιστριών, στοχεύει να στείλει ένα μήνυμα προς την κυβέρνηση, δύο ημέρες πριν από τη λήξη, τη Δευτέρα, της δημόσιας διαβούλευσης σχετικά με την ενδοοικογενειακή βία, η οποία ξεκίνησε στα τέλη Σεπτεμβρίου σε μια προσπάθεια αντιμετώπισης του φαινομένου. Ο πρωθυπουργός Εντουάρ Φιλίπ θα ανακοινώσει σειρά μέτρων, τα οποία αναμένουν με μεγάλο ενδιαφέρον οι οργανώσεις προάσπισης των δικαιωμάτων των γυναικών.</p>
      <figure>
        <img src="https://www.newsit.gr/wp-content/uploads/2019/11/gallia-diadilosi1-1200x800.jpg"/>
      </figure>
      <p>«Δεν προλαβαίνουμε να μετρήσουμε τις περιπτώσεις, όπου οι γυναικοκτονίες θα μπορούσαν να έχουν αποφευχθεί» διαβεβαιώνουν οι διοργανώτριες των σημερινών κινητοποιήσεων σε ένα κάλεσμα που απηύθυναν μέσω Facebook.</p>
      <figure>
        <img src="https://www.newsit.gr/wp-content/uploads/2019/11/gallia-diadilosi3-1200x800.jpg"/>
      </figure>
      <p>Από τις αρχές του 2019, τουλάχιστον 116 γυναίκες έχουν δολοφονηθεί από τον σύντροφο ή τον πρώην σύντροφό τους, σύμφωνα με την καταμέτρηση και την έρευνα που έχει διεξάγει το Γαλλικό Πρακτορείο.</p>
      <figure>
        <img src="https://www.newsit.gr/wp-content/uploads/2019/11/gallia-diadilosi2-1200x800.jpg"/>
      </figure>
      <p>Ολόκληρο το 2018, ο αριθμός αυτός ανερχόταν σε 121 γυναίκες θύματα, σύμφωνα με το υπουργείο Εσωτερικών της Γαλλίας.</p>
      <figure>
        <img src="https://www.newsit.gr/wp-content/uploads/2019/11/gallia-diadilosi5-1200x789.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/gallia-dialidosi4-1200x800.jpg"/>
      </figure>
    </article>
  </body>
</html>