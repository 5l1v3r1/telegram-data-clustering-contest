<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119694-deklaracija-moderne-evropske-srbije-ne-znaci-ucestvovanje-ili-neucestvovanje-na-izborima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T14:25:03+00:00"/>
    <meta property="og:title" content="'Deklaracija moderne evropske Srbije' ne znači učestvovanje ili neučestvovanje na izborima"/>
    <meta property="og:description" content="Nekoliko poslanika i predstavnika civilnog društva potpisalo je danas u Beogradu &quot;Deklaraciju o političkoj budućnosti moderne evropske Srbije&quot;, kojom su se obavezali da će se politički boriti za uspostavljanje evropskih vrednosti u Srbiji.Potpisivanje te deklaracije ne znači učestvovanje ili neučestvovanje na izborima, rekao je agenciji Beta Nenad Konstantinović, predstavnik Udruženja &quot;Srbija 21&quot;, poslanik Socijaldemokratske stranke.Predstavljajući Deklaraciju na konferenciji u Centru Sava, Konstantinović je rekao da je &quot;u aktuelnoj političkoj atmosferi nestao glas gradjana koji žele da žive u Evropskoj uniji, a u isto vreme sve više ljudi odlazi iz Srbije upravo u zemlje Evropske unije&quot;.&quot;Ili ćemo mi uvesti Srbiju u Evropsku uniju, ili će gradjani sami pojedinačno otići u zemlje EU, a u tom slučaju u Srbiji neće biti pristojnog života&quot;, rekao je Konstantinović.Istakao je da su se potpisnici Deklaracije obavezali da se &quot;bore da Srbija bude uredjena kao zemlje EU&quot;.Potpredsednica Skupštine Srbije Gordana Čomić je…"/>
  </head>
  <body>
    <article>
      <h1>'Deklaracija moderne evropske Srbije' ne znači učestvovanje ili neučestvovanje na izborima</h1>
      <address>
        <time datetime="2019-11-23T14:25:03+00:00">23 Nov 2019, 14:25</time>
      </address>
      <slideshow>
        <figure>
          <img src="https://static.beta.rs/thumbs/Beta-xwfnqzi1ak.557x371.jpg"/>
        </figure>
        <figure>
          <img src="https://static.beta.rs/thumbs/Beta-mqhyciclav.557x371.jpg"/>
        </figure>
      </slideshow>
      <p><b>Nekoliko poslanika i predstavnika civilnog društva potpisalo je danas u Beogradu "Deklaraciju o političkoj budućnosti moderne evropske Srbije", kojom su se obavezali da će se politički boriti za uspostavljanje evropskih vrednosti u Srbiji.</b><br/><br/>Potpisivanje te deklaracije ne znači učestvovanje ili neučestvovanje na izborima, rekao je agenciji Beta Nenad Konstantinović, predstavnik Udruženja "Srbija 21", poslanik Socijaldemokratske stranke.<br/><br/>Predstavljajući Deklaraciju na konferenciji u Centru Sava, Konstantinović je rekao da je "u aktuelnoj političkoj atmosferi nestao glas gradjana koji žele da žive u Evropskoj uniji, a u isto vreme sve više ljudi odlazi iz Srbije upravo u zemlje Evropske unije".<br/><br/>"Ili ćemo mi uvesti Srbiju u Evropsku uniju, ili će gradjani sami pojedinačno otići u zemlje EU, a u tom slučaju u Srbiji neće biti pristojnog života", rekao je Konstantinović.<br/><br/>Istakao je da su se potpisnici Deklaracije obavezali da se "bore da Srbija bude uredjena kao zemlje EU".<br/><br/>Potpredsednica Skupštine Srbije Gordana Čomić je rekla da "živimo u vremenu paradoksa: nikada nismo bili bliži Evropskoj uniji, a nikada nije bilo više antievropske propagande".<br/><br/>Rekla je da potpisnici Deklaracije "neće dozvoliti" da neko "pojede vreme" današnjoj generaciji mladih ljudi.<br/><br/>Član Predsedništva Pokreta slobodnih gradjana, Petar Miletić je rekao da je "njemu zapala jedna od najtežih tema, da govori o Kosovu".<br/><br/>"Živimo u nečemu što se zove zamrznuti konflikt za koji niti neko sa naše niti neko sa albanske strane ne žuri da ga ubrza". rekao je on o problemu Kosova.<br/><br/>U traganju za rešenjem za kosovsko pitanje, nastavio je on, ne treba polaziti od teritorije, već od statusa Srba koji tamo žive.<br/><br/>Upozorio je da bi razgraničenje po etničkom principu "pokazalo da ne možemo da živimo s ljudima koji su drugačiji od nas, što je najdalje moguće od evropskih vrednosti".<br/><br/>Izvršni direktor Fonda za otvoreno društvo, Milan Antonijević, ocenio je kao "razočaravajuće što 30 godina od uvodjenja višestranačkog sistema danas govorimo o nedostatku demokratije".<br/><br/>Pošto, kako je podsetio , "Srbija nije definisala članstvo u Evropskoj uniji kao nacionalni interes", to bi trebalo da se uradi.<br/><br/>"Deklaraciju o političkoj budućnosti moderne evropske Srbije" potpisali su i poslanici Nataša Vučković, Marko Djurišić i Vesna Marjanović, kao i predsednik Saveta Nove Stranke Aris Movsesijan.</p>
    </article>
  </body>
</html>