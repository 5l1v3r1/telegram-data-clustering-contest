<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/23/evrwpaika-vraveia-kinimatografoy-2019-nikites-se-texnikes-katigories/"/>
    <meta property="og:site_name" content="neolaia.gr"/>
    <meta property="article:published_time" content="2019-11-23T14:00:57+00:00"/>
    <meta property="og:title" content="Ευρωπαϊκά Βραβεία Κινηματογράφου 2019: Οι νικητές στις τεχνικές κατηγορίες"/>
    <meta property="og:description" content="Λίγες εβδομάδες πριν την μεγάλη τελετή απονομής για τα Ευρωπαϊκά Βραβεία Κινηματογράφου 2019, ανακοινώθηκαν οι νικητές για τα τεχνικά βραβεία. Σε αυτά, η ταινία του Γιώργου Λάνθιμου «The Favourite», ήταν ο απόλυτος νικητής."/>
  </head>
  <body>
    <article>
      <h1>Ευρωπαϊκά Βραβεία Κινηματογράφου 2019: Οι νικητές στις τεχνικές κατηγορίες</h1>
      <h2>Αυτοί είναι οι πρώτοι νικητές στα Ευρωπαϊκά Βραβεία Κινηματογράφου 2019.</h2>
      <address><time datetime="2019-11-23T14:00:57+00:00">23 Nov 2019, 14:00</time> by <a rel="author">neolaia.gr Team</a></address>
      <p>Λίγες εβδομάδες πριν την μεγάλη τελετή απονομής για τα <a href="https://www.neolaia.gr/tag/%CE%B5%CF%85%CF%81%CF%89%CF%80%CE%B1%CF%8A%CE%BA%CE%AC-%CE%B2%CF%81%CE%B1%CE%B2%CE%B5%CE%AF%CE%B1-%CE%BA%CE%B9%CE%BD%CE%B7%CE%BC%CE%B1%CF%84%CE%BF%CE%B3%CF%81%CE%AC%CF%86%CE%BF%CF%85-2019/"><b>Ευρωπαϊκά Βραβεία Κινηματογράφου 2019</b></a>, ανακοινώθηκαν οι νικητές για τα τεχνικά βραβεία. Σε αυτά, η ταινία του Γιώργου Λάνθιμου «The Favourite», ήταν ο απόλυτος νικητής.</p>
      <p>Η ταινία του Έλληνα σκηνοθέτη συνεχίζει τη νικηφόρα πορεία της στις διάφορες τελετές βραβείων. Μάλιστα, στις τεχνικές κατηγορίες κατάφερε να κερδίσει 4 βραβεία. Ανάμεσα σε αυτά, ήταν και για το μοντάζ του Γιώργου Μαυροψαρίδη.</p>
      <p>Δες αναλυτικά τα βραβεία για τις τεχνικές κατηγορίες για τα Ευρωπαϊκά Βραβεία Κινηματογράφου 2019, αλλά και την αιτιολογία που έδωσε η κριτική επιτροπή για κάθε νικητή.</p>
      <p>
        <b>Βραβείο Διεύθυνσης Φωτογραφίας 2019 στον Robbie Ryan για την ταινία The Favourite:</b>
      </p>
      <p>O Ιρλανδός διευθυντής φωτογραφίας Ρόμπι Ράιαν βραβεύεται για τις καινοτόμες και δημιουργικές εικόνες του στην ταινία «Η ευνοούμενη», που αποκαλύπτουν τη στενή του συνεργασία με τον σκηνοθέτη. Οι δύο δεσμεύτηκαν να μείνουν όσο γίνεται πιο μακριά από τις φωτογραφικές συμβάσεις ενός δράματος εποχής.</p>
      <p>
        <b>Βραβείο Μοντάζ 2019 στον Γιώργο Μαυροψαρίδη για την ταινία The Favourite:</b>
      </p>
      <p>Με το σπουδαίο ταλέντο του, ο Μαυροψαρίδης πέτυχε στο μοντάζ της Ευνοούμενης με ένα ευφυή, νέο και εφευρετικό τρόπο, δίνοντας στην ταινία μια εύκολη, φυσική αλλά και παιγνιώδη ροή.</p>
      <p>
        <b>Βραβείο Σκηνογραφίας 2019 στον Antxon Gomez για την ταινία Pain and Glory:</b>
      </p>
      <p>Με τόλμη και εκλεκτικισμό -αλλά και την ανάλογη ισορροπία- που αντανακλάται στην επιλογή των χρωμάτων και των στιλ, ο Antxon Gómez δημιουργεί τον κόσμο των χαρακτήρων του Αλμοδόβαρ.</p>
      <p>
        <b>Βραβείο Ενδυματολογίας 2019 στην Sandy Powell για τα κοστούμια της ταινίας The Favourite:</b>
      </p>
      <p>Τα κοστούμια της Σάντι Πάουελ σκύβουν με σεβασμό σε μια ταινία εποχής η οποία όμως μοιάζει να πλησιάζει περισσότερο σε πανκ ροκ όπερα.</p>
      <p>
        <b>Βραβείο Μακιγιάζ και Κομμώσεων 2019 στην Nadia Stacey για την ταινία The Favourite:</b>
      </p>
      <p>H Νάντια Στέισι με δεξιοτεχνία συνδυάζει το λουκ των γυναικείων χαρακτήρων, χωρίς μέικ απ, και των κομμώσεών τους με τρόπο που να μοιάζουν απόλυτα φυσικά σε αντίθεση με τις ακραίες περούκες και το μακιγιάζ των ανδρών. Ακόμη και η εμφάνιση της Βασίλισσας Αννας, είναι την ίδια ώρα αστεία αλλά με ένα αίσθημα απέραντης λύπης.</p>
      <p>
        <b>Βραβείο Μουσικής στον John Gürtler για την ταινία System Crasher:</b>
      </p>
      <p>Η μουσική σε αυτή την ταινία είναι μοντέρνα, βιρτουόζικη, παρορμητική και αιφνιδιαστική. Όπου δεν υπάρχει τίποτα άλλο να ειπωθεί, η μουσική του John Gürtler καταφέρνει να λειτουργήσει σαν μια γλώσσα χωρίς λέξεις, αντανακλώντας τον εσωτερικό κόσμο του κεντρικού χαρακτήρα και παρασύροντας σ’ αυτόν τους θεατές.</p>
      <p>
        <b>Βραβείο Ήχου στους Eduardo Esquide, Nacho Royo-Villanova &amp; Laurent Chassaigne για την ταινία A twelve-year night:</b>
      </p>
      <p>Το μεγαλύτερο μέρος του ήχου σε αυτή την ταινία δεν αφορά την εικόνα που έχουμε μπροστά μας αλλά όσα δεν βλέπουμε όταν βρισκόμαστε δέσμιοι σε ένα μικρό, σκοτεινό κελί. Οι ήχοι επιτρέπουν στους θεατές να νιώσουν πώς είναι να είσαι φυλακισμένος. Αυτοί οι ήχοι επεκτείνουν την κινηματογραφική εμπειρία και παρέχουν μια σαφή κατανόηση της ψυχολογίας του φυλακισμένου καθώς τα χρόνια περνούν.</p>
      <p>
        <b>Βραβείο Οπτικών Εφέ στους Martin Ziebell, Sebastian Kaltmeyer, Néha Hirve, Jesper Brodersen &amp; Torgeir Busch για την ταινία About Endlessness:</b>
      </p>
      <p>Τα οπτικά εφέ σε αυτή την ταινία δημιουργούν την ιδιαίτερη ατμόσφαιρα που απαιτείται για το όραμα του σκηνοθέτη.</p>
      <p>Η τελετή απονομής των Ευρωπαϊκών Βραβείων Κινηματογράφου 2019 θα πραγματοποιηθεί στις 7 Δεκεμβρίου στο Βερολίνο.</p>
      <p>
        <b>Δες ακόμα: <a href="https://www.neolaia.gr/2019/11/10/evrwpaika-vraveia-kinhmatografou-2019-ypopsifiotes/">Ευρωπαϊκά Βραβεία Κινηματογράφου 2019: Αυτές είναι οι υποψηφιότητες</a></b>
      </p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/24/kakokairia-girionis-prognwsi-kairou-gia-simera/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/24/eukoles-syntages-kotopoylo-lemonato-me-patates/"/>
        <a href="https://neolaia.gr/neo/mageiriki-menw-spiti"/>
        <a href="https://neolaia.gr/2019/11/24/black-friday-2019-pote-peftei-analytika-katastimata-symmetexoun/"/>
        <a href="https://neolaia.gr/2019/11/24/tips-gia-prwto-rantevou-na-ginei-teleio/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/24/anoixta-katastimata-kyriaki-eortatiko-wrario/"/>
      </related>
    </article>
  </body>
</html>