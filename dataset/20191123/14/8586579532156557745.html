<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/ugur-dundardan-kemal-kilicdarogluna-tepki-257605h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T14:34:00+00:00"/>
    <meta property="og:title" content="Uğur Dündar'dan Kemal Kılıçdaroğlu'na tepki!"/>
    <meta property="og:description" content="Gazeteci Uğur Dündar, Sözcü yazarı Rahmi Turan’ın ‘Saray’a giden CHP’linin Muharrem İnce olduğunu’ iddia etmesiyle başlayan tartışmaların, CHP Genel Merkezi kaynaklı bir algı operasyonu olduğunu belirterek, &quot;Burada bir siyaset mühendisliği var. Kemal Bey'in Türkiye toplumuna bir özür borcu var.&quot; dedi."/>
  </head>
  <body>
    <article>
      <h1>Uğur Dündar'dan Kemal Kılıçdaroğlu'na tepki!</h1>
      <address><time datetime="2019-11-23T14:34:00+00:00">23 Nov 2019, 14:34</time> by <a rel="author">Yeni Çağ Gazetesi</a></address>
      <p>
        <b>Gazeteci Uğur Dündar, Sözcü yazarı Rahmi Turan’ın ‘Saray’a giden CHP’linin Muharrem İnce olduğunu’ iddia etmesiyle başlayan tartışmaların, CHP Genel Merkezi kaynaklı bir algı operasyonu olduğunu belirterek, "Burada bir siyaset mühendisliği var. Kemal Bey'in Türkiye toplumuna bir özür borcu var." dedi.</b>
      </p>
      <p>Gazeteci Uğur Dündar, ‘Saray’a giden CHP’linin Muharrem İnce olduğu’ iddiasına ilişkin CNN Türk’e telefonla bağlanarak değerlendirmelerde bulundu.</p>
      <p>Dündar, canlı yayında yaptığı açıklamada şu ifadeleri kullandı:</p>
      <p>Mezardan babam çıksa bana söylediği bir şeyi doğrulatmadan haber yapan bir gazeteci anlayışına asla sahip değilim. Bana bu haber geldiğinde aklıma gelen ilk şey Uğur Dündar CHP'yi kurultaya doğru yönlendiriyor diye ortaya iddialar atılabileceği oldu. İftiralarla karşı karşıya gelmek istemedim. Üstelik belgesi olmayan bir haber. Bir taraf yalanladığında çamur at izi kalsından öte gitmeyecek bir haber. Bunun bir kumpas olduğuna inanıyorum. Haberin kaynağına takılmak yerine bu kaynağa o iddiaları kimler, bilgileri kimler iletti? Bunun üzerine gidilmesi lazım. Bu CHP Genel Merkezi kaynaklı bir algı operasyonu. Ben ‘Ciddi bir şekilde yanıltılıyor olabilirsin’ demiştim, uyarılarda bulunmuştum. O kişi de, ‘Bu haber yüzde 100 doğru’ dedi. Ben bunu yayınlamayarak bir kumpasın aleti olmadım. Gerçeğin ortaya çıkması için dün geceden beri uğraş veriyorum. Bu bir tezgâh ve kumpas. Sayın Kılıçdaroğlu'nun daha iddiaları araştırmadan doğrudur demesi bence bir talihsizliktir.</p>
      <p>
        <b>KEMAL BEY'İN TÜRKİYE TOPLUMUNA BİR ÖZÜR BORCU VAR</b>
      </p>
      <p>Asıl sorumluluk hissetmesi gereken CHP lideri Kemal Kılıçdaroğlu'dur. Bu birçok gazeteciye söylenmiş ancak bunu Rahmi Turan yazmış. Bunu Kemal Bey neden kullandı? Önemli olan budur. Birinci hedefi bence gündemi değiştirmekti. ABD ziyareti ve Barış Pınarı Harekâtı pozitif bir hava yaratmıştı. Burada bir siyaset mühendisliği var. Kemal Bey'in Türkiye toplumuna bir özür borcu var.</p>
      <related>
        <a href="https://www.yenicaggazetesi.com.tr/talat-atilla-saraydaki-chpli-iddiasinin-detaylarini-acikladi-257574h.htm"/>
        <a href="https://www.yenicaggazetesi.com.tr/ugur-dundar-ayni-haber-bana-da-geldi-ama-257542h.htm"/>
        <a href="https://www.yenicaggazetesi.com.tr/gazeteci-talat-atilladan-rahmi-turan-aciklamasi-mahkemeye-verecegim-257540h.htm"/>
        <a href="https://www.yenicaggazetesi.com.tr/muharrem-ince-patladi-15-senedir-susuyorum-257516h.htm"/>
      </related>
    </article>
  </body>
</html>