<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/ferrara-nonna-uccisa-dal-nipote-il-racconto-della-testimone-le-sbatteva-la-testa-sullauto/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T14:40:39+00:00"/>
    <meta property="og:title" content="Ferrara, nonna uccisa dal nipote. Il racconto della testimone: “Le sbatteva la testa sull’auto”"/>
    <meta property="og:description" content="Il racconto di una testimone dell'omicidio di Maria Luisa Silvestri, la nonna di Ferrara uccisa di botte dal nipote, Pierpaolo Alessio: 'Erano fuori dall’auto e lui l’afferrava per i capelli e poi le sbatteva la testa sulla vettura. Non riuscivo a crederci, ho suonato il clacson, ho sfanalato'. Lunedì l'incarico per lo svolgimento dell'autopsia sul corpo della vittima."/>
  </head>
  <body>
    <article>
      <h1>Ferrara, nonna uccisa dal nipote. Il racconto della testimone: “Le sbatteva la testa sull’auto”</h1>
      <h2>Il racconto di una testimone dell’omicidio di Maria Luisa Silvestri, la nonna di Ferrara uccisa di botte dal nipote, Pierpaolo Alessio: “Erano fuori dall’auto e lui l’afferrava per i capelli e poi le sbatteva la testa sulla vettura. Non riuscivo a crederci, ho suonato il clacson, ho sfanalato”. Lunedì l’incarico per lo svolgimento dell’autopsia sul corpo della vittima.</h2>
      <address><time datetime="2019-11-23T14:40:39+00:00">23 Nov 2019, 14:40</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>"Vedevo una testa bianca che veniva sbattuta sull'auto". A parlare è <b>Angelica</b>, la testimone degli attimi che hanno preceduto immediatamente l'<b>omicidio</b> a Ferrara di <b>Maria Luisa Silvestri</b>, la nonna uccisa dal nipote, il 22enne <b>Pierpaolo Alessio</b>, mercoledì scorso. La ragazza, intervistata dal quotidiano <i>Il Resto del Carlino</i>, ha raccontato la <b>scena di delirio</b> che si è sviluppata davanti ai suoi occhi, mentre si trovava a pochi passi dalla stazione ferroviaria. "Riuscivo solo capire che si trattava di un ragazzo e di una persona anziana – ha detto -. Erano fuori dall’auto e <b>lui l’afferrava per i capelli</b> e poi le sbatteva la testa sulla vettura. Non riuscivo a crederci, ho suonato il clacson, ho sfanalato. Non nascondo che <b>ero spaventata</b>. Da sola non potevo fare niente, allora ho chiamato mio cognato (un carabiniere) perché vive lì vicino, gli ho detto di scendere per fare qualcosa e nel frattempo ho cercato di memorizzare la targa e di non perdere di vista l’auto anche se ho dovuto fare inversione per tornare in quel punto. Quando sono arrivata mio cognato era sceso, ma i due non c’erano più".</p>
      <p>Angelica non vede più Pierpaolo e la nonna. Li ritroverà nei pressi di un semaforo in <b>via Marconi</b>, dove <a href="https://www.fanpage.it/attualita/dramma-a-ferrara-nonna-71enne-uccisa-a-botte-in-auto-dal-nipote-22enne/">si è concluso il delitto</a>. È proprio qui che Maria Luisa perde conoscenza; poi trasferita in ospedale ne viene dichiarato il decesso. "Il ragazzo continuava a <b>picchiarla</b> – ha continuato Angelica –. Le sbatteva la tesa sul volante e poi pugni. Mio cognato ha cercato di bloccarlo, ma faceva resistenza". Angelica non è stata l'unica ad essere presente a quella scena straziante. Tra i passanti, a cui lei aveva chiesto invano di fermarsi, Imed, che era insieme alla moglie Vanessa, ha cercato di capire cosa stesse succedendo. "Mi sono subito occupato del ragazzo – ha raccontato Imed – Gli ho detto di stare calmo che tanto non l’avrei mollato. <b>Lui urlava</b>, non smetteva di gridare. <b>Voleva scappare</b>. A un certo punto, non riuscendo a divincolarsi, ha preso il suo cellulare e me lo ha mostrato dicendomi ‘Tieni, prendi questo e lasciami andare’. Era completamente fuori di sé, ma io so come agire in queste situazioni e poi non potevo assistere senza fare niente".</p>
      <p>Intanto continuano le indagini su quanto avvenuto a Ferrara mercoledì sera, con il sostituto procuratore Barbara Cavallo ha intanto invitato le parti a presentarsi in procura lunedì pomeriggio per il conferimento dell’incarico a un medico legale per<b> l’esecuzione dell’autopsia</b> sul corpo della vittima. Inoltre, la famiglia del killer e della vittima è sotto choc. Anche perché da poco aveva avuto un lutto: il padre di Pierpaolo è stato <b>investito</b> lo scorso anno da un camion sulla <b>Transpolesana</b> ed è morto a 50 anni. Era rimasto a secco e si era dovuto fermare a bordo della strada.</p>
    </article>
  </body>
</html>