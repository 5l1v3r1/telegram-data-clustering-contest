<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/bolivya-da-evo-morales-e-isyana-tesvik-ve-terorizm-suclamas"/>
    <meta property="og:site_name" content="euronews"/>
    <meta property="article:published_time" content="2019-11-23T14:58:51+00:00"/>
    <meta property="og:title" content="Bolivya'da Evo Morales'e 'isyana teşvik ve terörizm&quot; suçlaması"/>
    <meta property="og:description" content="Bolivya'da geçici hükümet, istifa eden eski Devlet Başkanı Evo Morales'e yönelik &quot;halkı isyana teşvik ve terörizm&quot; suçlarından dava açıldığını duyurdu."/>
  </head>
  <body>
    <article>
      <h1>Bolivya'da Evo Morales'e 'isyana teşvik ve terörizm" suçlaması</h1>
      <address><time datetime="2019-11-23T14:58:51+00:00">23 Nov 2019, 14:58</time> by <a rel="author">Gizem Sade</a></address>
      <p>Bolivya'da geçici hükümet, istifa eden eski Devlet Başkanı Evo Morales'e yönelik "halkı isyana teşvik ve terörizm" suçlarından dava açıldığını duyurdu.</p>
      <p>İçişleri Bakanı Arturo Morillo davanın başkent La Paz'daki federal savcılığa iletildiğini bildirdi.</p>
      <p>Morillo, cuma günü Morales'e yönelik yasal işlem başlatılmasının ardından gazetecilere verdiği demeçte, "isyana teşvik ve terörizm suçlarından azami ceza istiyoruz" ifadelerini kullandı.</p>
      <p>Geçici hükümet cuma günü akşam saatlerinde yaptığı bir başka açıklamada, protestocularla "ülkeyi sakinleştirmek" üzere bir anlaşma imzalanması için görüşmelere başlanabileceğini söyledi.</p>
      <p>10 Kasım'da istifa ettikten sonra Meksika'ya iltica eden Morales'in söz konusu suçlardan hüküm giymesi halinde en fazla 30 yıl hapis cezasına çarptırılabileceği belirtiliyor.</p>
      <h3>Geçici hükümet karşıtı protestolar</h3>
      <p>Ülkenin ilk yerli devlet başkanı olan Morales'in çoğunluğu yerlilerden oluşan destekçileri, geçici Devlet Başkanı Jeanine Anez karşıtı protesto gösterileri yapıyor.</p>
      <p>Bolivyalı güvenlik güçleri 19 Kasım'da, Anez'in istifasını isteyen ve çoğunluğu Morales destekçisi protestocuların El Alto kentinde barikatlarla kapattıkları akaryakıt ve LPG aktarım merkezinin bulunduğu Senkata Mahallesi'ne operasyon düzenlemişti.</p>
      <p>Operasyonda 9 sivil hayatını kaybetmiş 60'tan fazla kişi yaralanmıştı. Bu olayla Bolivya'da yaklaşık 800 kişinin yaralandığı şiddet dalgasında ölenlerin sayısı 33'e yükselmişti.</p>
      <ul>
        <li>
          <a href="https://tr.euronews.com/2019/11/22/bolivya-da-sivillerin-cenazelerinin-tasindigi-adalet-yuruyusune-polis-mudahalesi">Bolivya'da sivillerin cenazelerinin taşındığı adalet yürüyüşüne polis müdahalesi</a>
        </li>
        <li>
          <a href="https://tr.euronews.com/2019/11/12/istifa-eden-morales-meksika-ya-gitti-bolivya-gecici-devlet-baskanini-ariyor">İstifa eden Morales Meksika'ya gitti, Bolivya geçici devlet başkanını arıyor</a>
        </li>
        <li>
          <a href="https://tr.euronews.com/2019/11/10/bolivya-da-secimler-yenileniyor-muhalefet-morales-in-istifas-n-istiyor">Bolivya Devlet Başkanı Evo Morales 14 yıldır sürdürdüğü görevinden istifa etti</a>
        </li>
      </ul>
      <h3>Bolivya'da neler oluyor?</h3>
      <p>Morales'in galibiyetiyle sonuçlanan 20 Ekim başkanlık seçimleri sonrası muhalefet seçimlere "hile karıştığı" iddiasıyla halkı sokağa çağırdı.</p>
      <p>Muhalefet Morales'in istifasını ve seçimlerin yenilenmesini talep etti. Ayrıca, Morales'in yenilenecek seçimlere aday olmaması isteniyordu.</p>
      <p>Morales, ülkedeki gerilimi yatıştırmak üzere seçimlerin yenileneceğini duyurdu. Ancak muhalefet Morales'in katılmadığı seçimler düzenlenene kadar protestoların devam edeceğini açıkladı.</p>
      <p>Morales, Bolivya Genelkurmay Başkanı Williams Kaliman'ın istifa çağrısı üzerine görevi bıraktı ve Meksika'nın iltica teklifini kabul ederek ülkeden ayrıldı.</p>
      <p>Morales hükümetinde yer alan vekiller ve parlamentodaki birçok destekçisi de istifa etti. Muhalefet kanadından senatonun ikinci başkan yardımcısı Jeanine Anez, Morales'in partisi Sosyalizm Hareketi'nin katılmadığı ve çoğunluğun sağlanamadığı bir oturumda geçici devlet başkanı ilan edildi.</p>
      <p>Morales süreci "darbe" olarak nitelendirirken destekçileri Bolivya'da birçok sivilin hayatını kaybettiği sokak gösterilerine devam ediyor.</p>
      <p>Ek kaynaklar<b> • AFP</b></p>
    </article>
  </body>
</html>