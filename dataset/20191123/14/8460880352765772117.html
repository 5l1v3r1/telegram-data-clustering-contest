<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/cabernet-franc-vezer-az-egesz-villanyi-borvideken-2138814/"/>
    <meta property="og:site_name" content="BAMA"/>
    <meta property="article:published_time" content="2019-11-23T14:30:00+00:00"/>
    <meta property="og:title" content="Cabernet franc: vezér az egész villányi borvidéken"/>
    <meta property="og:description" content="A cabernet franc itt megtalálta természetes otthonát."/>
  </head>
  <body>
    <article>
      <h6 class="kicker">BOROS ÜGYEK</h6>
      <h1>Cabernet franc: vezér az egész villányi borvidéken</h1>
      <address><time datetime="2019-11-23T14:30:00+00:00">23 Nov 2019, 14:30</time> by <a rel="author">Rajnai-Zsíros Krisztina</a></address>
      <h4>A Villányi borvidék 2019-ben ötödízben rendezi meg a cabernet franc-ok csúcstalálkozóját. A szakmai fórumot idén november 22-én tartják meg, amely ezúttal a Franc&amp;Franc – Terroir, Vineyards &amp; Vintages témaköröket járja körbe hazai és külföldi szakértők előadásában.</h4>
      <p>A Bock Borászat konferenciaterme adott otthont a már hagyományos, évente megrendezett szakmai tanácskozásnak, melynek középpontjában, ahogy a korábbi években is, a cabernet franc szőlőfajta és a belőle készített borok álltak.</p>
      <p>A cabernet franc egy olyan világfajta, amely önálló borként ritkán jelenik meg. Nem úgy, mint a Villányi borvidéken, ahol megtalálta természetes otthonát. A borvidék különleges termőhelyének, klímájának és alkotó borászainak köszönhetően a 100 százalék cabernet franc-ból készült bort, – premium és super premium minőségben – készítik attól függően, hogy milyen hosszan érlelik. Ebben az elegáns borban a villányi borvidék vezértermékét tisztelhetjük.</p>
      <p>A Villányi borvidéken az ültetvények 15 százalékát teszi ki a cabernet franc. A Villányi Franc premium borként egyéves hordós érlelés után kerül forgalomba, hatezer liter készülhet egy hektárnyi szőlőből, míg a super premium Villányi Franc egy évet hordóban, majd egy évet palackban is eltölt, mielőtt megkóstolhatnánk, ráadásul itt csupán 3500 liter bort ad egy hektár szőlő.</p>
      <p>A rendezvényen Sue Tolson borszakíró kérdésünkre elmondta, európai viszonylatban a villányi borvidék nagysága ugyan kicsinek mondható, viszont a bor minősége versenyképes lehetne nemzetközi szinten is. Az utóbbi években kezdik jobban megismerni a tokaji borok és a egri bikavér mellett a Villányi borvidék borait is, ám – teszi hozzá mosolyogva – a külföldiek sokszor nem tudják kiejteni Villány nevét.</p>
      <table bordered="">
        <tr>
          <td><b>Több borvidék is lát benne fantáziát</b><br/>Magyarország legdélibb, szubmediterrán klímájú borvidéke mindössze 4500 hektáros, és ebből jelenleg mindössze 2500 hektáron termelnek szőlőt. Érdekesség, hogy egészen tavalyig Magyarország volt a negyedik legsűrűbben telepített terület franc tekintetében, de Chile és az új világ egyre inkább látja ebben a fajta borban a potenciált és nem sokkal, de megelőzték hazánkat. Cabernet franc-ot Franciaországban termelnek a legnagyobb területen, utána Olaszországban, illetve az USA-ban (jellemzően Kaliforniában található) egyre több területen.</td>
        </tr>
      </table>
      <p> </p>
    </article>
  </body>
</html>