<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90367"/>
    <meta property="og:site_name" content="Denník politika"/>
    <meta property="article:published_time" content="2019-11-23T14:35:04+00:00"/>
    <meta property="og:title" content="Amazon zažaloval Pentagon pre desaťmiliardovú zákazku na cloudové služby od Microsoftu"/>
    <meta property="og:description" content="23.11.2019 (Webnoviny.sk) – Spoločnosť Amazon podala v piatok žalobu na americké ministerstvo obrany pre jeho rozhodnutie objednať si od softvérovej firmy Microsoft dodávku cloudových služieb v hodnote 10 mld. USD. O kontrakt sa uchádzal aj Amazon, ktorý tvrdí, že rozhodnutie federálnej vlády bolo „jednoznačne zaujaté“."/>
  </head>
  <body>
    <article>
      <h1>Amazon zažaloval Pentagon pre desaťmiliardovú zákazku na cloudové služby od Microsoftu</h1>
      <address><time datetime="2019-11-23T14:35:04+00:00">23 Nov 2019, 14:35</time> by <a rel="author">Webnoviny</a></address>
      <p>23.11.2019 (Webnoviny.sk) – Spoločnosť Amazon podala v piatok žalobu na americké ministerstvo obrany pre jeho rozhodnutie objednať si od softvérovej firmy Microsoft dodávku cloudových služieb v hodnote 10 mld. USD. O kontrakt sa uchádzal aj Amazon, ktorý tvrdí, že rozhodnutie federálnej vlády bolo <i>„jednoznačne zaujaté“</i>.</p>
      <p>Minister obrany Mark Esper rozhodnutie z októbra obhajuje s tým, že proces obstarávania sa uskutočnil férovo a bez vonkajších vplyvov.</p>
      <p>Projekt spojenej obrannej infraštruktúry známy pod skratkou JEDI má prepojiť jednotlivé zložky amerických ozbrojených síl s cieľom zlepšiť plánovanie a bojaschopnosť.</p>
      <p>V poslednej fáze súťaže sa o kontrakt na vybudovanie systému pre uskladnenie a spracovanie obrovského množstva utajovaných dát okrem Microsoftu uchádzal aj internetový predajca Amazon, ktorý bol považovaný za favorita.</p>
      <p>Šéf spoločnosti Jeff Bezos je ale častým terčom útokov zo strany amerického prezidenta Donalda Trumpa. Bezos je okrem iného aj vlastníkom denníka Washington Post, ktorý sa k Trumpovmu pôsobeniu stavia kriticky.</p>
      <p>Viac k témam: <a href="https://www.webnoviny.sk/tag/cloudove-sluzby/"><u>cloudové služby</u></a>, <a href="https://www.webnoviny.sk/tag/pentagon/"><u>Pentagon</u></a>, <a href="https://www.webnoviny.sk/tag/tender/"><u>tender</u></a><br/>Zdroj: Webnoviny.sk – <a href="https://www.webnoviny.sk/amazon-zazaloval-pentagon-pre-desatmiliardovu-zakazku-na-cloudove-sluzby-od-microsoftu/"><u>Amazon zažaloval Pentagon pre desaťmiliardovú zákazku na cloudové služby od Microsoftu</u></a> © SITA Všetky práva vyhradené.</p>
    </article>
  </body>
</html>