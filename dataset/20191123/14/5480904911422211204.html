<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vydatne-deste-zpusobily-na-jihu-francie-a-severu-italie-zaplavy/1824400?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T14:20:00+00:00"/>
    <meta property="og:title" content="Vydatné deště způsobily na jihu Francie a severu Itálie záplavy"/>
    <meta property="og:description" content="Marseille (Francie)/Řím - Po bouřkách doprovázených silnými dešti se na jihovýchodě Francie dnes pohřešuje 77letý muž. Zhruba šest stovek lidí z města Hy?res východně od Toulonu se muselo preventivně evakuovat, informovala dnes na twitteru prefektura Var. Záplavy postihly také severozápad Itálie."/>
  </head>
  <body>
    <article>
      <h1>Vydatné deště způsobily na jihu Francie a severu Itálie záplavy</h1>
      <address><time datetime="2019-11-23T14:20:00+00:00">23 Nov 2019, 14:20</time> by <a rel="author" href="http://www.ctk.cz/" target="_blank">ČTK</a></address>
      <p>Marseille (Francie)/Řím - Po bouřkách doprovázených silnými dešti se na jihovýchodě Francie dnes pohřešuje 77letý muž. Zhruba šest stovek lidí z města Hy?res východně od Toulonu se muselo preventivně evakuovat, informovala dnes na twitteru prefektura Var. Záplavy postihly také severozápad Itálie.</p>
      <p>Sedmasedmdesátiletého muže hasiči a záchranáři hledají v okolí jeho bydliště ve městě Saint-Antonin-du-Var, asi 80 kilometrů severovýchodně od Marseille. Ve městě Fréjus mezi Nice a Marseille museli hasiči evakuovat kemp. Zhruba 2400 domácností v departementu Var je dnes bez elektřiny. Kvůli zaplavené trati nejezdí vlaky mezi přístavními městy Saint-Raphaël a Touloun.</p>
      <p>Druhá nejvyšší meteorologická výstraha dnes platí v sedmi departementech na jihovýchodě Francie. Meteorologové varují před silným větrem, deštěm a záplavami.</p>
      <p>Už v pátek museli hasiči v Nice zasahovat u popadaných stromů a čerpat vodu ze zatopených sklepů.</p>
      <p>Vydatný déšť způsobil místní záplavy také na severozápadě Itálie. V Janově se utrhlo několik svahů a zemina z nich zablokovala silnice. Voda zaplavila sklepy, podchody i několik obchodů.</p>
      <p>V údolí řeky Polvecera, která metropolí Ligurie protéká, spadlo během tří hodin téměř 300 milimetrů srážek, tedy zhruba 300 litrů na metr čtvereční. Šéf regionu Liguria Giovanni Toti vyzval obyvatele, aby raději nevycházeli z domů.</p>
    </article>
  </body>
</html>