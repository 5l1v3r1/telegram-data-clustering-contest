<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/cars/haval-h6-kitajska-zaplaha-za-populjarnite-kompaktni-krosouvyri-test-drajv-news_1409028.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T14:10:00+00:00"/>
    <meta property="og:title" content="Haval H6 – китайска заплаха за популярните компактни кросоувъри (тест-драйв)"/>
    <meta property="og:description" content="През 2011 година световноизвестната китайска компания Great Wall представи първото поколение на кросоувъра Hover H6."/>
  </head>
  <body>
    <article>
      <h1>Haval H6 – китайска заплаха за популярните компактни кросоувъри (тест-драйв)</h1>
      <address><time datetime="2019-11-23T14:10:00+00:00">23 Nov 2019, 14:10</time> by <a rel="author" href="https://www.actualno.com/editors/uid/117" target="_blank">Денислав Стоянов</a></address>
      <p>
        <b>През 2011 година световноизвестната китайска компания Great Wall представи първото поколение на кросоувъра Hover H6. Две годи по-късно Great Wall отдели официално гамата си от високопроходими автомобили под марката Haval. Второто поколение на кросоувъра еволюира и сега идва на автомобилната сцена като Haval H6. Моделът с визията на SUV дебютира у нас на автосалона в София през 2017 г., но се продава при дилърите на марката от тази пролет. Новият Haval H6 е с дължина 4610 мм, широчина 1860 мм, височина 1720 мм и междуосие от 2680 мм. С този модел китайският производител се стреми да направи пробив в масовия сегмент на компактните кросоувъри, където най-популярни са Toyota RAV4, Nissan X-Trail, Ford Kuga, KIA Sportage, Hyundai Tucson, Mazda CX-5, Peugeot 3008, Renault Kadjar и др.</b>
      </p>
      <figure>
        <img src="https://i.actualno.com/actualno_2013/upload/2019/11/23/0911629001574509338_big.jpg"/>
      </figure>
      <p>Външно новият кросоувър Haval H6 изглежда доста модерно и в него няма да видите азиатски мотиви, характерни за по-старите модели на марката. Отпред кросоувърът напомня донякъде на Audi и като цяло изглежда подчертано стилно и елегантно. Шестоъгълната решетка, правоъгълният блок на фаровете и почти вертикална предна част се допълват за да образуват една страхотна визия, която предизвиква погледите на повечето участници в движението. Само големият надпис Haval издава китайския произход на кросоувъра, въпреки че за мнозина той не напомня роднинската връзка с марката Great Wall. В дизайна на Haval H6 няма излишни детайли и купища хром, което придава на автомобила изискан вид. Силуетът е чист и балансиран, като специалистите ще усетят ръката на опитен дизайнер и няма да сбъркат. Над външния облик на Haval H6 е работил екип под ръководството на белгиеца Пиер Льоклер, който създаде модели като BMW X5 и X6, както и някои М-версии на баварците.</p>
      <figure>
        <img src="https://i.actualno.com/actualno_2013/upload/2019/11/23/0804538001574509339_big.jpg"/>
      </figure>
      <p>Новият Haval H6 е доста солиден и хармоничен, като дава усещане за завършен продукт. Той е висок, с масивни профилни стени и доста голям просвет. На пръв поглед е трудно да се определи към кой клас кросоувъри се причислява. Определено дизайнът на предната част ми харесва повече от задницата, която се оказа твърде масивна. През малкото стъкло на петата врата обзорът не е особено добър. Най-интересното нещо в задната част са двата двойни ауспуха, които издават вида на двигателя. Четирите изпускателни тръби и дифузьорът са характерни за 2,0-литровия бензинов двигател. Праговете и арките на колелата са покрити със защитни панели. Логото на Haval е поставено дори на спиците на колелата, които са доста красиви. <a href="https://www.actualno.com/gallery/haval-h6-kitajska-zaplaha-za-populjarnite-kompaktni-krosouvyri-gallery_11404.html"><u>Галерия: Haval H6 – китайска заплаха за популярните компактни кросоувъри</u></a></p>
      <figure>
        <img src="https://i.actualno.com/actualno_2013/upload/2019/11/23/0359241001574509341_big.jpg"/>
      </figure>
      <p>Докато отвън Haval H6 е сдържан и стилен, в интериора фантазията на дизайнерите се е развихрила сериозно. Първото впечатление от салона е много приятно. Вътре не се усещат миризми на пластмасови детайли, всички материали са приятни на вид и на допир, а повечето пластмаси са меки. Сглобката е прецизна и оставя приятно впечатление. Извитият към водача преден панел е с отвори за въздух по цялата ширина, има голямо цифрово табло и практичен тунел под централната конзола. На нея има само един бутон за отопление на седалките, но когато го натиснете, вече имате възможност да избирате коя от двете седалки да се отоплява и на коя от двете степени да включите. Бутонът за контрол на силата на звука е отдясно, а отляво е регулаторът за скоростта на въздушния поток. Всички останали настройки на автоматичния климатик се осъществяват чрез менюто на 9-инчовия сензорен мултимедиен екран. Наклонът на екрана не го заслепява дори при ярко слънце, но някои виртуални бутони в менюто все пак биха могли да бъдат по-големи. Звукът от аудиосистемата като цяло е добър и слушането на музика е приятно. Единствено обаче липсва GPS навигация.</p>
      <figure>
        <img src="https://i.actualno.com/actualno_2013/upload/2019/11/23/0566329001574509344_big.jpg"/>
      </figure>
      <p>Предните седалки са удобни и дори на дълъг път изобщо няма проблеми или умора. Особено доволен съм от облегалката на шофьорската седалка, с умерени странични опори по цялата височина. В допълнение към стандартните електрически настройки, е възможно да се регулира и огъването на самата облегалка, която има и лумбална опора. Пред погледа на водача в тестваната конфигурация в най-високото ниво на оборудване Supreme е поставено 12,3-инчово цветно табло с цифрови прибори. В по-ниските нива Comfort и Premium скалите са аналогови с бяло осветление и малки цифри. Освен това можете да промените конфигурацията на уредите едновременно със светлината. По време на теста трима човека от втория ред – двама възрастни и едно дете, споделиха, че се чувстват комфортно. Обемът на багажника според производителя е 415 литра, но визуално изглежда повече. При сгъване на задните облегалки се оформя товарно пространство с равен под и обем от 1296 литра. Под повдигащия се под се крие аварийно резервно колело.</p>
      <figure>
        <img src="https://i.actualno.com/actualno_2013/upload/2019/11/23/0340420001574509345_big.jpg"/>
      </figure>
      <p>Под предния капак на кросоувъра Haval H6 е поставен 2,0-литров 4-цилиндров редови бензинов двигател с директно впръскване на гориво и турбокомпресор, комбиниран със 7-степенна автоматична роботизирана скоростна кутия с двоен съединител DCT. Кросоувърът се предлага само със задвижване на предните колела и 4х4 към момента не се предвижда. Двигателят осигурява мощност от 190 конски сили и 340 Нм въртящ момент, налични в широкия интервал от 2000 до 3200 об/мин. Новият турбомотор е напълно достатъчен да тегли кросоувъра при динамично ускорение или бързо изпреварване, дори и при изкачване по стръмен планински път. В града агрегатът се задоволява с 10 л/100 км, а на планински път със спокойно темпо се сваля на 7,5 литра. С увеличаване на скоростта на магистрала, консумацията също се покачва до 11 литра. Двигателят и трансмисията се разбират помежду си и превключването става плавно, често неусетно и адекватно. Ако желаете, можете да изберете един от трите режима Normal, Eco и Sport, който се превключват директно от бутон на централния тунел. Те са в състояние леко да променят реакциите на автомобила, но не трябва да очаквате радикална промяна.</p>
      <figure>
        <img src="https://i.actualno.com/actualno_2013/upload/2019/11/23/0085595001574509352_big.jpg"/>
      </figure>
      <p>Управлението на Haval H6 е много приятно, воланът е умерено информативен, като усилието нараства с увеличаването на скоростта. Отпред окачването е независимо тип McPherson, а отзад е многоточково с двойни напречни носачи. Новият Haval H6 вози стегнато, като еластичното окачване поема спокойно средно големите неравности и вълните на асфалта, но понякога бих искал повече мекота от него, особено по градските павирани улици. Следи от друсане се усещат само по много лоши пътища. Въпреки, че Haval H6 не е офроудър, тъй като се предлага само с предно задвижване, пътният просвет от 180 мм му позволява да се движи с лекота по чакълест път без кални коловози. Големите 19-инчови алуминиеви джанти допринасят за повдигнатия профил на кросоувъра и високата позиция над пътя.</p>
      <figure>
        <img src="https://i.actualno.com/actualno_2013/upload/2019/11/23/0904200001574509352_big.jpg"/>
      </figure>
      <p>Амбициозната китайска марка Haval е доста оптимистично настроена към нашия пазар, въпреки специфичните му особености. Новият кросоувър ме впечатли с дизайна си и високото ниво на оборудване, както и с цялостната визия на интериора. 2,0-литровият двигател надхвърли очакванията ми и е подходящ за средноразмерен кросоувър. Цената на Haval H6 у нас варира от 42 990 лева до 53 990 лева, колкото струва автомобилът в най-скъпото ниво на оборудване, предоставен за тест-драйв. Новият Haval H6 има с какво да изпъкне, когато го сравняваме с добре познатите модели от другите производители и има качества да се пребори с конкурентите. <b>Технически характеристики</b> <u>Haval H6 2.0 GDIT 7DCT </u><b>Размери</b> Дължина: 4610 мм Широчина: 1860 мм Височина: 1720 мм Междуосие: 2680 мм Собствено тегло: 1785 кг Вместимост на резервоара: 55 литра <b>Двигател</b> Тип: 4-цилиндров бензинов редови с директно впръскване и турбокомпресор Работен обем: 1967 куб. см Максимална мощност: 190 к.с. при 5500 об/мин Максимален въртящ момент: 340 Нм при 2000-3200 об/мин Скоростна кутия: 7-степенна автоматична с двоен съединител <b>Динамика</b> Максимална скорост: 190 км/ч Ускорение от 0-100 км/ч: 9,9 секунди Среден разход: 8,5 л/100 км Вредни емисии СО2: 196 г/км Базова цена на модела: 46 990 лева с ДДС   <b>КОНКУРЕНТЪТ</b> <u>Cupra Ateca 2.0 TSI 7DSG </u><b>Размери</b> Дължина: 4363 мм Широчина: 1841 мм Височина: 1625 мм Междуосие: 2630 мм Собствено тегло: 1461 кг Вместимост на резервоара: 55 литра <b>Двигател</b> Тип: 4-цилиндров бензинов редови с директно впръскване и турбокомпресор Работен обем: 1984 куб. см</p>
      <related>
        <a href="https://www.actualno.com/cars/skoda-pokazva-naj-novoto-ot-gamata-si-na-avtosalon-sofija-2019-news_1384508.html"/>
      </related>
      <p>Максимална мощност: 190 к.с. при 4200-6000 об/мин Максимален въртящ момент: 320 Нм при 1450-4200 об/мин Скоростна кутия: 7-степенна автоматична с двоен съединител <b>Динамика</b> Максимална скорост: 212 км/ч Ускорение от 0-100 км/ч: 7,9 секунди</p>
      <related>
        <a href="https://www.actualno.com/cars/great-wall-vleze-v-premium-klasa-news_607463.html"/>
      </related>
      <p>Среден разход: 7,0 л/100 км Вредни емисии СО2: 159 г/км Базова цена на модела: 70 065 лева с ДДС   <b>Автор:</b> <i>Денислав Стоянов</i> <b>Снимки:</b> <i>Георги Павлов</i></p>
    </article>
  </body>
</html>