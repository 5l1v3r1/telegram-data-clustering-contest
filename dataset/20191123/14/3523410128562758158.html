<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641580/%D9%84%D8%A8%D9%86%D8%A7%D9%86%DB%8C%E2%80%8C%D9%87%D8%A7-%D9%BE%D8%B1%DA%86%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B3%D8%B1%D8%A7%D8%A6%DB%8C%D9%84-%D8%B1%D8%A7-%D8%A2%D8%AA%D8%B4-%D8%B2%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T14:42:00+00:00"/>
    <meta property="og:title" content="لبنانی‌ها پرچم‌های آمریکا و اسرائیل را آتش زدند"/>
    <meta property="og:description" content="معترضان لبنانی در شهر «صیدا» در جنوب این کشور پرچم آمریکا و رژیم صهیونیستی را آتش زدند."/>
  </head>
  <body>
    <article>
      <h1>
        <a href="https://www.bultannews.com/fa/news/641580/%D9%84%D8%A8%D9%86%D8%A7%D9%86%DB%8C%E2%80%8C%D9%87%D8%A7-%D9%BE%D8%B1%DA%86%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B3%D8%B1%D8%A7%D8%A6%DB%8C%D9%84-%D8%B1%D8%A7-%D8%A2%D8%AA%D8%B4-%D8%B2%D8%AF%D9%86%D8%AF">لبنانی‌ها پرچم‌های آمریکا و اسرائیل را آتش زدند</a>
      </h1>
      <h2>معترضان لبنانی در شهر «صیدا» در جنوب این کشور پرچم آمریکا و رژیم صهیونیستی را آتش زدند.</h2>
      <address><time datetime="2019-11-23T14:42:00+00:00">23 Nov 2019, 14:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری رسمی لبنان، معترضان لبنانی در میدان «ایلیا» در شهر «صیدا» پرچم‌های اسرائیل و آمریکا را آتش زدند و شعار‌هایی در مخالفت با مداخله آمریکا در امور داخلی لبنان سر دادند.</p>
      <p>شیخ نعیم قاسم، معاون دبیرکل حزب‌الله لبنان نیز گفت: «مانع اصلی تشکیل نشدن دولت در لبنان آمریکاست؛ چرا که این کشور به دنبال دولتی مانند خود است، ولی ما به دنبال دولتی مانند مردم لبنان هستیم که نیاز آن‌ها را برآورد کند. آمریکا پنهانی حرکت می‌کند و شرایط خود را تحمیل می‌کند و تلاش دارد که نتایج به نفعش باشد.»</p>
      <p>معاون دبیرکل حزب‌الله لبنان اعلام کرد: «جفری فلتمن، سفیر اسبق آمریکا در بیروت به وضوح آنچه را که واشنگتن می‌خواهد، در برابر کنگره این کشور می‌گوید؛ آمریکا به دنبال دولت فاقد سیاست در لبنان است؛ تا از این رهگذر بتواند بیشتر بر لبنان نفوذ داشته باشد و تأثیر بگذارد.»</p>
      <p>شیخ نعیم قاسم گفت: «هنگامی که فلتمن می‌گوید ما به دنبال دولتی در لبنان هستیم که به بهترین شکل ممکن با منافع آمریکا متناسب باشد، به این معناست که او تلاش می‌کند نظر مردم لبنان را مصادره کند.»</p>
      <p>وی تاکید کرد: «مقامات آمریکایی تماس‌های مستقیمی با سیاستمداران لبنانی دارند و به آن‌ها می‌گویند اجازه بدهید با هم به تفاهم برسیم و هرچقدر مداخله آن‌ها بیشتر شود حل بحران لبنان را به تأخیر می‌اندازند. هم‌اکنون علت تأخیر در برون‌رفت از بحران، آمریکاست.»</p>
      <p>مردم لبنان مدتی است که در اعتراض به شرایط اقتصادی و فساد مالی به خیابان‌ها آمده‌اند. اعتراضات آن‌ها به استعفای سعد الحریری، نخست‌وزیر این کشور منجر شد. با این حال به نظر می‌رسد، استعفای وی، خواسته معترضان را به طور کلی برآورده نکرده است.</p>
    </article>
  </body>
</html>