<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549416.html/%D8%AA%D8%B9%D9%88%DB%8C%D9%82-%D9%85%D8%B5%D9%88%D8%A8%D9%87-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D9%87-%D8%B4%D8%AF%D8%AA-%D9%85%D8%B4%DA%A9%D9%88%DA%A9-%D8%A7%D8%B3%D8%AA--%D8%A7%D8%B2-%D8%B1%D9%88%D8%AD%D8%A7%D9%86%DB%8C-%D9%88-%D8%B2%D9%86%DA%AF%D9%86%D9%87-%D8%AF%D8%B1-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%B4%DA%A9%D8%A7%DB%8C%D8%AA-%DA%A9%D8%B1%D8%AF%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:37:00+00:00"/>
    <meta property="og:title" content="تعویق مصوبه شورای عالی امنیت ملی درباره اینترنت به شدت مشکوک است/ از روحانی و زنگنه در قوه قضائیه شکایت کردیم"/>
    <meta property="og:description" content="عضو کمیسیون قضایی و حقوقی مجلس شورای اسلامی گفت: در شورای عالی امنیت ملّی مقرر شد صبح جمعه فضای مجازی محدود شود که تا بعد از ظهر شنبه با وجود مصوبه این شورا کاری نشد؛ و این موضوع به شدت مشکوک است."/>
  </head>
  <body>
    <article>
      <h1>تعویق مصوبه شورای عالی امنیت ملی درباره اینترنت به شدت مشکوک است/ از روحانی و زنگنه در قوه قضائیه شکایت کردیم</h1>
      <h2>ابوالفضل ابوترابی:</h2>
      <address>
        <time datetime="2019-11-23T14:37:00+00:00">23 Nov 2019, 14:37</time>
      </address>
      <p>عضو کمیسیون قضایی و حقوقی مجلس شورای اسلامی گفت: در شورای عالی امنیت ملّی مقرر شد صبح جمعه فضای مجازی محدود شود که تا بعد از ظهر شنبه با وجود مصوبه این شورا کاری نشد؛ و این موضوع به شدت مشکوک است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابوالفضل ابوترابی در گفتگو با <a href="http://sahebnews.ir/">صاحب نیوز</a> با اشاره به حوادث چند روز اخیر در کشور بیان کرد: در خصوص این موضوع باید به علت حوادث بپردازیم؛ علت این موضوع حذف کارت سوخت بود.</p>
      <p>عضو کمیسیون قضایی و حقوقی مجلس شورای اسلامی ادامه داد: در ماده 39 قانون برنامه ششم آمده که دولت مکلف است هر ساله 20 درصد قیمت سوخت را افزایش دهد، امّا در یک شب این کار را انجام داد که شوک به بازار وارد شد.</p>
      <p>وی افزود: دو سال پیش در قانون آمد کارت سوخت حدف نشود، امّا به دلیل لجبازی شخص آقای روحانی و زنگنه کارت سوخت حذف شد و کشور را به اینجا رساندند.</p>
      <p>نماینده مردم نجف آباد در مجلس تصریح کرد: در واقع مسبب این مشکلات آقایان روحانی و زنگنه هستند که با لجبازی تمام و سیاسی کاری، کارت سوخت را حذف و 200 هزار میلیارد تومان به کشور ضرر زدند.</p>
      <p>ابوترابی گفت: به عبارتی هم در ماده 39 برنامه ششم و هم در طرح دو فوریت که تبدیل به قانون شد، حذف نشدن کارت سوخت آمده بود و خلاف هر دو قانون عمل شد.</p>
      <p>این نماینده مجلس در واکنش به این اقدامات دولت خاطر نشان کرد: ما در قوه قضاییه و نزد آیت الله رئیسی از دست این دو نفر به عنوان مسبب موضوعات اخیر به صورت شفاف شکایت کردیم.</p>
      <p>عضو کمیسیون قضایی و حقوقی مجلس ادامه داد: موضوع بعدی بی تدبیری محض بود؛ در شورای عالی امنیت ملّی مقرر شد صبح جمعه فضای مجازی محدود شود که تا بعد از ظهر شنبه با وجود مصوبه این شورا کاری نشد؛ لذا عوامل این کار هم به عنوان مقصران باید تحت تعقیب قرار بگیرند.</p>
      <p>ابوترابی ادامه داد: همه دستگاه های امنیتی هم از این موضوع مطلع بودند که مصوبه بیش از 24 ساعت عملی نشد و این موضوع به شدت مشکوک است.</p>
      <p>انتهای پیام/</p>
    </article>
  </body>
</html>