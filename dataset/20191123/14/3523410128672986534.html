<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641564/%D8%AB%D8%A8%D8%A7%D8%AA-%D9%82%DB%8C%D9%85%D8%AA-%DB%B8%DB%B0-%D8%AF%D8%B1%D8%B5%D8%AF-%DA%A9%D8%A7%D9%84%D8%A7%D9%87%D8%A7-%D9%BE%D8%B3-%D8%A7%D8%B2-%D8%A7%D8%B5%D9%84%D8%A7%D8%AD-%D9%86%D8%B1%D8%AE-%D8%A8%D9%86%D8%B2%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T14:02:00+00:00"/>
    <meta property="og:title" content="ثبات قیمت ۸۰ درصد کالاها پس از اصلاح نرخ بنزین"/>
    <meta property="og:description" content="معاون بازرگانی داخلی وزارت صمت گفت: پس از افزایش قیمت بنزین با اعمال مدیریتهای لازم، ۸۰ درصد کالاها دارای ثبات کلی در کشور بوده است."/>
  </head>
  <body>
    <article>
      <h1>
        <a href="https://www.bultannews.com/fa/news/641564/%D8%AB%D8%A8%D8%A7%D8%AA-%D9%82%DB%8C%D9%85%D8%AA-%DB%B8%DB%B0-%D8%AF%D8%B1%D8%B5%D8%AF-%DA%A9%D8%A7%D9%84%D8%A7%D9%87%D8%A7-%D9%BE%D8%B3-%D8%A7%D8%B2-%D8%A7%D8%B5%D9%84%D8%A7%D8%AD-%D9%86%D8%B1%D8%AE-%D8%A8%D9%86%D8%B2%DB%8C%D9%86">ثبات قیمت ۸۰ درصد کالاها پس از اصلاح نرخ بنزین</a>
      </h1>
      <h2>معاون بازرگانی داخلی وزارت صمت گفت: پس از افزایش قیمت بنزین با اعمال مدیریتهای لازم، ۸۰ درصد کالاها دارای ثبات کلی در کشور بوده است.</h2>
      <address><time datetime="2019-11-23T14:02:00+00:00">23 Nov 2019, 14:02</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عباس قبادی افزود: با توجه به اهمیت ویژه<b> تنظیم بازار</b> کشور در سال جاری و همچنین شرایط حاضر که موجب برگزاری روزانه جلسات ستاد تنظیم بازار شده است؛ از ابتدای امسال ۳۴ جلسه ستاد تنظیم بازار برگزار شده و این در حالیست که در سال ۹۷، در مجموع ۳۵ جلسه برگزار شده بود.</p>
      <p>وی ادامه داد: در سال ۹۷، ستاد تنظیم بازار کشور مجموعاً ۶۷۱ مصوبه داشت در حالیکه از سال ۹۸، در این ستاد ۵۰۰ مصوبه گذرانده شده و بالای ۸۰ درصد مصوبات هم اجرایی شده‌اند.</p>
      <p>معاون وزیر صمت اعلام کرد: سال گذشته بالغ بر۲۱ میلیون تن کالای اساسی با ارز ۴۲۰۰ وارد کشور شده است و در ۷ ماهه نخست امسال ۱۴ میلیون تن وارد و ذخیره شده است که ۱۰ میلیون تن ذخایر کالا تا قبل از شروع طرح افزایش قیمت بنزین بوده است.</p>
      <p>قبادی خاطرنشان کرد: در چارچوب مصوبات این ستاد، توزیع شیر مدارس از امروز آغاز شده است، در زمینه گوشت و مرغ بهترین وضعیت را داریم.</p>
      <p>وی افزود: بالغ بر ۲۰ هزار تن کالا در ایام محرم و اربعین عرضه شده و همچنین توزیع ۲۲۵ هزار تن کالای اساسی برای ماه رمضان انجام شده است و با توجه به اینکه در ایام نوروز سال گذشته ۶۰ هزار تن ذخیره میوه داشتیم، امسال نیز ذخیره سازی اقلام مورد نظر آغاز شده است.</p>
    </article>
  </body>
</html>