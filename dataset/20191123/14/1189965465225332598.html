<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260371/em-ektakto-deltio-kakokairias-gia-giryoni-kataigides-xalazi-kai-thyellodeis-anemoi"/>
    <meta property="og:site_name" content="LiFO"/>
    <meta property="article:published_time" content="2019-11-23T14:01:00+00:00"/>
    <meta property="og:title" content="ΕΜΥ: Έκτακτο δελτίο κακοκαιρίας για Γηρυόνη: Καταιγίδες, χαλάζι και θυελλώδεις άνεμοι"/>
    <meta property="og:description" content="Η προειδοποίηση της ΕΜΥ για την κακοκαιρία"/>
  </head>
  <body>
    <article>
      <h1>ΕΜΥ: Έκτακτο δελτίο κακοκαιρίας για Γηρυόνη: Καταιγίδες, χαλάζι και θυελλώδεις άνεμοι</h1>
      <h2>Η προειδοποίηση της ΕΜΥ για την κακοκαιρία</h2>
      <address><time datetime="2019-11-23T14:01:00+00:00">23 Nov 2019, 14:01</time> by <a rel="author">NEWSROOM</a></address>
      <p>
        <b>Με έκτακτο δελτίο για την <a href="https://www.lifo.gr/now/greece/260363/se-treis-faseis-i-kakokairia-giryonis-pos-tha-kinithei-saronontas-me-kataigides-kai-thyellodeis-anemoys-ti-xora">κακοκαιρία «Γηρυόνης» προειδοποιεί η ΕΜΥ </a>η οποία προβλέπει πως τα φαινόμενα θα ξεκινήσουν από το απόγευμα της Κυριακής (24-11-2019) και από τα δυτικά και πως σταδιακά θα επηρεαστεί σχεδόν όλη τη χώρα.</b>
      </p>
      <p>Κύρια χαρακτηριστικά της θα είναι οι ισχυρές βροχές και καταιγίδες που κατά τόπους θα συνοδεύονται από χαλαζοπτώσεις και οι θυελλώδεις νότιοι άνεμοι.</p>
      <p>Πιο αναλυτικά, ισχυρές βροχές και καταιγίδες θα επηρεάσουν</p>
      <p>ΤΗΝ ΚΥΡΙΑΚΗ (24-11-2019)</p>
      <p>Από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά(συμπεριλαμβανομένης της Αττικής), την Εύβοια και πιθανώς από τηνύχτα τη Θεσσαλία.</p>
      <p>ΤΗ ΔΕΥΤΕΡΑ (25-11-2019)</p>
      <p>α. Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.</p>
      <p>β. Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).</p>
      <p>γ. Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</p>
      <p>ΤΗΝ ΤΡΙΤΗ (26-11-2019)</p>
      <p>α. Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.</p>
      <p>β. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απόγευμα εκ νέου τα Δωδεκάνησα.</p>
      <p>Ειδικότερα για την Αττική ισχυρές βροχές και καταιγίδες αναμένονται από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019).</p>
      <p>Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν την Κυριακή (24-11-2019) στα δυτικά και τη Δευτέρα (25-11-2019) στο Αιγαίο. Πιθανώς στο Ιόνιο έως και τις βραδινές ώρες της Κυριακής (24-11-2019) να φτάσουν πρόσκαιρα τα 10 μποφόρ.</p>
    </article>
  </body>
</html>