<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824127-mi-proveli-konstruktivni-peremovini-z-mvf-goncaruk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T14:57:00+00:00"/>
    <meta property="og:title" content="Ми провели конструктивні перемовини з МВФ — Гончарук"/>
    <meta property="og:description" content="Місія Міжнародного валютного фонду під керівництвом Рона ван Родена, яка працювала в Україні 14-22 листопада, відзначила прогрес у просуванні реформ, досягнутий за останні кілька місяців."/>
  </head>
  <body>
    <article>
      <h1>Ми провели конструктивні перемовини з МВФ — Гончарук</h1>
      <h2>Місія Міжнародного валютного фонду під керівництвом Рона ван Родена, яка працювала в Україні 14-22 листопада, відзначила прогрес у просуванні реформ, досягнутий за останні кілька місяців.</h2>
      <address>
        <time datetime="2019-11-23T14:57:00+00:00">23 Nov 2019, 14:57</time>
      </address>
      <p>Про це заявив Прем'єр-міністр Олексій Гончарук, повідомляє <a href="https://www.kmu.gov.ua/news/goncharuk-mvf-visoko-ociniv-progres-u-prosuvanni-reform">Урядовий портал</a>.</p>
      <p>"Ми провели конструктивні перемовини. Місія оцінила істотний прогрес, досягнутий за останні кілька місяців", - зазначив <a href="https://www.ukrinform.ua/tag-goncaruk">Гончарук</a>.</p>
      <p>Місія акцентувала увагу і на продовженні виваженої економічної політики.</p>
      <p>Також за словами міністра фінансів України Оксани Маркарової та голови місії Рона ван Родена досягнуто прогресу і в дискусіях щодо політики та реформ, які можуть бути основою нової програми МВФ, що включає підтримку грошово-кредитного, фіскального та фінансового секторів, а також реформ для поліпшення бізнес-середовища, зміцнення верховенства закону та економічного зростання.</p>
      <p>"Ми продовжуємо роботу над новою програмою у тісній співпраці", - зазначив Прем'єр-міністр.</p>
      <p>Як повідомляв Укрінформ, у представництві МВФ в Україні поінформували, що дискусії щодо нової програми Міжнародного валютного фонду, місія якого відвідала Україну в період 14-22 листопада, триватимуть наступними тижнями.</p>
      <p>МВФ готує для України програму у форматі розширеного фінансування (EFF), розраховану на три роки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2824074-mvf-diskusii-sodo-novoi-programi-dla-ukraini-trivatimut-nastupnimi-tiznami.html">МВФ: дискусії щодо нової програми для України триватимуть наступними тижнями</a>
      </blockquote>
      <p>У Нацбанку вважають, що Україні слід укласти нову довгострокову програму співпраці з Міжнародним валютним фондом на загальну суму 5-10 млрд дол. Перший транш нової програми МВФ, за прогнозами НБУ, може надійти до кінця 2019 року. Національний банк очікує, що він становитиме близько 2 млрд дол.</p>
      <p>Попередня програма кредитування Міжнародного валютного фонду для України stand-by була затверджена наприкінці 2018 року і розрахована на 14 місяців. Вона передбачала виділення трьох траншів. Перший і єдиний транш від МВФ за цією програмою Україна отримала 21 грудня 2018 року.</p>
    </article>
  </body>
</html>