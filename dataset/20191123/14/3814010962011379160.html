<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/papa-frantsisk-e-na-vizita-v-yaponiya-s-misiya-sreshchu-yadrenata-razrukha"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T14:34:00+00:00"/>
    <meta property="og:title" content="Папа Франциск е на визита в Япония с мисия срещу ядрената разруха"/>
    <meta property="og:description" content="Папа Франциск пристигна в Япония, където се очаква да предаде твърдо антиядрено послание за мир в единствената страна, претърпяла нападение с атомна б..."/>
  </head>
  <body>
    <article>
      <h1>Папа Франциск е на визита в Япония с мисия срещу ядрената разруха</h1>
      <address><time datetime="2019-11-23T14:34:00+00:00">23 Nov 2019, 14:34</time> by <a rel="author">БГНЕС</a></address>
      <p>
        <b>Папа Франциск пристигна в Япония, където се очаква да предаде твърдо антиядрено послание за мир в единствената страна, претърпяла нападение с атомна бомба. 82-годишният духовник изпълнява съкровеното си желание да проповядва в Япония, където преди години се надяваше да бъде мисионер.</b>
      </p>
      <p>
        <b>Той пристигна в Токио при силен дъжд и ветрове след обиколката си в Тайланд.</b>
      </p>
      <p>Четиридневното посещение ще започне с посещения в Нагасаки и Хирошима, градове завинаги свързани с ядрените бомби, хвърлени върху тях в края на Втората световна война, при което загиват най-малко съответно 74 000 души и 140 000 души.</p>
      <p>"Заедно с вас се моля разрушителната сила на ядрените оръжия никога повече да не се отприщи в човешката история", заяви папата във видео послание преди посещението си в Япония.</p>
      <p>В понеделник в Токио Франциск ще се срещне с жертви на "тройната катастрофа" - земетресението, цунамито и ядрения срив през 2011 г., опустошили големи части от Североизточна Япония.</p>
      <p>Пътуването на папата включва и срещи с новия император Нарухито и японския премиер Шиндзо Абе, както и изнасяне на меса на бейзболен стадион в Токио.</p>
      <related>
        <a href="http://news.bnt.bg/bg/a/papa-frantsisk-otpravi-poslanie-za-migratsiyata-pri-vizitata-si-v-tayland"/>
      </related>
    </article>
  </body>
</html>