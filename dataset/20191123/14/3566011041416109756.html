<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545984.html/---%D8%B1%D9%88%D8%B2-%D8%A7%D8%B2-%D9%88%D8%B9%D8%AF%D9%87-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%AA%D9%87%D8%B1%D8%A7%D9%86-%DA%AF%D8%B0%D8%B4%D8%AA--%D8%A7%D8%B2-%D9%85%D9%82%D8%B5%D8%B1%D8%A7%D9%86-%D8%AD%D8%B0%D9%81-%D8%B9%D9%86%D9%88%D8%A7%D9%86--%D8%B4%D9%87%DB%8C%D8%AF---%D8%A7%D8%B2-%D9%85%D8%B9%D8%A7%D8%A8%D8%B1-%D8%AE%D8%A8%D8%B1%DB%8C-%D9%86%D8%B4%D8%AF--%D9%88%D9%82%D8%AA-%DA%A9%D8%B4%DB%8C-%DA%A9%D9%85%DB%8C%D8%AA%D9%87-%D8%AD%D9%82%DB%8C%D9%82%D8%AA-%DB%8C%D8%A7%D8%A8-%D8%A8%D9%87-%D8%A8%D9%87%D8%A7%D9%86%D9%87-%DA%A9%D8%A7%D8%B1-%D8%B9%D9%84%D9%85%DB%8C-%D9%88-%DA%A9%D8%A7%D8%B1%D8%B4%D9%86%D8%A7%D8%B3%DB%8C-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:39:00+00:00"/>
    <meta property="og:title" content="۳۰ روز از وعده شورای شهر تهران گذشت؛ از مقصران حذف عنوان &quot;شهید &quot; از معابر خبری نشد/ وقت کشی کمیته حقیقت یاب به بهانه کار علمی و کارشناسی!"/>
    <meta property="og:description" content="علی‌رغم اینکه قرار بود کمیته ویژه بررسی عوامل حذف عنوان شهید از معابر تهران تا پایان مهر گزارش نهایی را خود را در ارتباط با این مسئله اعلام کند که با گذشت بیش از 60 روز خبری از گزارش این کمیته نیست و مجدداً این گزارش به تعویق افتاد."/>
  </head>
  <body>
    <article>
      <h1>۳۰ روز از وعده شورای شهر تهران گذشت؛ از مقصران حذف عنوان "شهید " از معابر خبری نشد/ وقت کشی کمیته حقیقت یاب به بهانه کار علمی و کارشناسی!</h1>
      <h2>دانا گزارش می‌دهد؛</h2>
      <address>
        <time datetime="2019-11-23T14:39:00+00:00">23 Nov 2019, 14:39</time>
      </address>
      <p>علی‌رغم اینکه قرار بود کمیته ویژه بررسی عوامل حذف عنوان شهید از معابر تهران تا پایان مهر گزارش نهایی را خود را در ارتباط با این مسئله اعلام کند که با گذشت بیش از 60 روز خبری از گزارش این کمیته نیست و مجدداً این گزارش به تعویق افتاد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  با رسانه ای شدن اخبار حذف عنوان "شهید" از برخی معابر شهر تهران در اواخر تابستان امسال و واکنش گسترده خانواده‌ معظم شهدا، رسانه ها و کاربران شبکه های اجتماعی از مسئولان مربوطه خواستند تا نسبت به شناسایی عوامل این مسئله اقدام و با آنها برخورد شود.</p>
      <p> </p>
      <p>
        <b>وعده شورای شهری ها پوچ بود</b>
      </p>
      <p>پیروز حناچی شهردار تهران در اولین واکنش به خبر حذف عنوان "‌شهید" در برخی مناطق و معابر سطح شهر تهران گفت: در دوره جدید هیچگونه تابلویی نصب و حذف نشده است و تمام این تابلوها مربوط می‌شود به 5 سال گذشته و امکان دارد برخی از تابلوهای که فرسوده شده باشند توسط شهرداری تهران اصلاح شود اما به‌صورت گسترده در شهرداری این کار انجام نشده است.</p>
      <p>در ادامه هم برخی اعضای شورای شهر تهران نسبت به حذف عنوان "شهید" از معابر پایتخت واکنش نشان دادند؛ محسن هاشمی، رئیس شورای شهر تهران در تاریخ 27 شهریور علی اعطا، سخنگوی شورای شهر تهران را به عنوان رئیس «کمیته ویژه بررسی موضوع تابلوهای مزین به نام شهدا» منصوب کرد و به وی مأموریت داد تا ابعاد مختلف موضوع خبر حذف واژه شهید از تابلوهای معابر را بررسی و گزارش آن را ارائه کند.</p>
      <p>در بخشی حکم رئیس شورای اسلامی شهر تهران خطاب به سخنگوی شورا آمده بود: مردم حق دارند اطلاعات دقیقی درباره  ابعاد مختلف موضوع و صحت و سقم اخبار منتشر شده دریافت کنند. بر این اساس و بنا به پیشنهاد رئیس محترم کمیسیون نظارت و حقوقی شورای اسلامی شهر تهران به جناب  عالی که از خانواده معظم شهدا هستید، مأموریت می‌دهم تا ریاست «کمیته ویژه بررسی موضوع تابلوهای مزین به نام شهدا» با عضویت جمعی از اعضای محترم شورا به انتخاب کمیسیون نظارت و حقوقی را بر عهده گرفته و ظرف مدت حداکثر یک ماه، گزارش آن را ارائه کنید.کمیسیون‌های تخصصی و دبیرخانه شورای اسلامی شهر تهران و مدیران ستادی، سازمان‌های تابعه و مناطق 22 گانه شهرداری تهران موظفند با این کمیته نهایت همکاری و همراهی را به عمل آورده و هرگونه اطلاعات مورد نیاز را فراهم کنند.</p>
      <p>پس از صدور این حکم، علی اعطا رئیس کمیته حقیقت یاب در تاریخ 14 مهر گفت: این کمیته با ارسال نامه‌ای به مدیران رسانه‌ها درخواست کرده است تا اطلاعاتی اگر در این زمینه دارند در اختیار کمیته قرار دهند؛ ضمن اینکه تیم‌های کارشناسی در 22 منطقه تهران در حال جمع‌آوری اطلاعات در این زمینه هستند.طی روزهای آینده نیز تحلیل و آنالیز اطلاعات آغاز خواهد شد تا بتوانیم پرسش‌های اولیه با پاسخ دهیم و طبق برنامه‌ریزی صورت گرفته اواخر مهرماه گزارش نهایی در اختیار هیئت رئیسه شورای شهر تهران قرار می‌گیرد؛ فرض‌هایی مطرح است که موضوع اشاره شده از چه منشاءهایی رخ داده است ولی تا این لحظه نتایج کامل نشده است و ما این فرضها را اعلام نمی‌کنیم ضمن اینکه موضوع به این سادگی‌ها نیست و پیچیدگی‌های خود را دارد. اینکه موضوع سهوی و یا عمدی بوده در دست بررسی است و هنوز نمی‌توان در این زمینه به صورت کامل اظهار نظر کرد و باید منتظر بررسی‌ها در کمیته ویژه بررسی حذف عنوان شهید از معابر شهر تهران باشیم و در این زمینه نباید موضعگیری سیاسی انجام بدهیم و با توجه به اتفاقی که انجام گرفته است.</p>
      <p> </p>
      <p>
        <b>60 روز گذشت و از گزارش خبری نیست</b>
      </p>
      <p> علی اعطا، سخنگوی شورای شهر تهران در خصوص آخرین وضعیت کمیته حقیقت یاب حذف نام شهدا از تابلوهای شهری گفت: تشکیل کمیته‌ای برای بررسی همه ابعاد این اتفاق از سوی کمیسیون نظارت و حقوقی پیشنهاد شد و با حکم رئیس شورای شهر و با ترکیب پنج نفر آغاز به کار کرد.</p>
      <p>رئیس کمیته حقیقت‌یاب حذف کلمه شهید از تابلوهای شهری افزود: بلافاصله پس از تشکیل کمیته حقیقت‌یاب تیم کارشناسی تشکیل و مقرر شد که از چند منبع مجموعه اطلاعات جمع‌آوری، تطبیق و صحت سنجی شود. در نهایت مقرر شد فرضیه‌هایی را بر مبنای اطلاعات به دست آمده پیش بینی کنیم و این فرضیه‌ها به محک سنجش گذاشته شود تا نهایتا موضوع حذف کلمه شهید از برخی تابلوهای شهری واکاوی شود.</p>
      <p>اعطا با بیان این که بر همین اساس مکاتبه‌ای با شهرداران 22 منطقه داشتیم که اطلاعات دقیقی در مورد معابر و تابلوهایشان ارائه دهند، گفت: از سوی دیگر با 10 رسانه‌ رسمی مکاتبه شد و از آنها خواستیم که مستندات خود را ارائه کنند که برخی‌ پاسخ ندادند.</p>
      <p>وی با بیان اینکه همچنین با شورایاران 354 محله مکاتبه کردیم تا هرگونه مشاهدات عینی خود مبنی بر وجود تابلوهای مساله‌دار را ارائه کنند، گفت: در حال تدوین گزارش هستیم و به نظر می‌رسد ظرف دو هفته آینده گزارش کمیته حقیقت‌یاب در مورد ابعاد مختلف حذف کلمه شهید از برخی از تابلوهای شهری، تحویل هیات رئیسه  شورای شهر شود.</p>
      <p>درست در روز 20 آبان جلسه این کمیته با حضور اعضا تشکیل شد و قرار شد بزودی گزارش نهایی این کمیته در صحن شورا قرائت شود اما انگار هنوز آن روز نرسیده است.</p>
      <figure>
        <img src="http://www.dana.ir/content/upload/c2b137d1-bc6d-44b5-b7ba-2517eaeaab62.png"/>
      </figure>
      <p>با وجود گذشت بیش از 60 روز از شروع کار کمیته حقیقت یاب شورای شهر و تخلف حدود یک ماهه از موعد تعیین شده برای ارائه گزارش به نظر می رسد شاید حالا حالاها مقصری برای این سهل انگاری پیدا نشود.</p>
      <p>انتهای پیام/</p>
      <p> </p>
    </article>
  </body>
</html>