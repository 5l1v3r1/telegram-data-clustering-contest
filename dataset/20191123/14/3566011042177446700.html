<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549470.html/%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%A8%D8%B3%DB%8C%D8%AC-%D9%85%D9%88%D9%84%D9%88%D8%AF-%D9%85%D8%A8%D8%A7%D8%B1%DA%A9-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:29:00+00:00"/>
    <meta property="og:title" content="وزیر دفاع:بسیج مولود مبارک انقلاب اسلامی است"/>
    <meta property="og:description" content="وزیر دفاع «انقلاب اسلامی» را مهم‌ترین پدیده قرن بیستم دانست و گفت: بسیج مولود مبارک، مؤثر و تعیین‌کننده انقلاب اسلامی است."/>
  </head>
  <body>
    <article>
      <h1>وزیر دفاع:بسیج مولود مبارک انقلاب اسلامی است</h1>
      <address>
        <time datetime="2019-11-23T14:29:00+00:00">23 Nov 2019, 14:29</time>
      </address>
      <p>وزیر دفاع «انقلاب اسلامی» را مهم‌ترین پدیده قرن بیستم دانست و گفت: بسیج مولود مبارک، مؤثر و تعیین‌کننده انقلاب اسلامی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ امیر حاتمی وزیر دفاع و پشتیبانی نیروهای مسلح صبح امروز در همایش بزرگ بسیجیان وزارت دفاع که در سالن ورزشی این وزارتخانه برگزار شد، ضمن گرامیداشت هفته بسیج اظهار داشت: توفیق حضور در بسیج از مهمترین توفیقات الهی است که نصیب انسان می‌شود.</p>
      <p>وی افزود: بسیج مولود مبارک، مؤثر و تعیین‌کننده انقلاب اسلامی است؛ انقلاب اسلامی که به تأیید بسیاری از متفکرین، مهم‌ترین پدیده قرن بیستم است.   وزیر دفاع ادامه داد: انقلاب اسلامی خارج از تمام محاسبات سیاستگذاران و متفکران، در زمانی به وقوع پیوست که تصور آن ممکن نبود.   امیر حاتمی یادآور شد: در دهه ۵۰ درحالی‌که جنگ سرد در جهان حاکم بود، تصور اینکه یک انقلاب مستقل از دو قطب جهان آن هم با شعار «نه شرقی، نه غربی» به وقوع بپیوندد، دور از ذهن بود، اما به قدرت الهی این اتفاق رخ داد.   وی خاطرنشان کرد: انقلاب اسلامی پدیدآورنده تشکلات و موجودات جدید در جهان شد که بسیج از مهمترینِ آن‌هاست. بسیج یک سازمان و ظرف برای آزادی‌خواهان و مؤمنین برای خدمت است.   وزیر دفاع در خصوص الگوی شکل‌گیری بسیج، گفت: هنگامی که سازمانی بخواهد شکل بگیرد، تشکیلات و الزامات آن سازمان چیده می‌شود تا آن سازمان بلوغ پیدا کند و مسئولیت‌هایش را بر عهده بگیرد؛ اما بسیج فراتر از این عادت سازمانی و در دل طوفان حوادث، به دستور امام خمینی (ره) در ۵ آذر سال ۵۸ شکل گرفت.   امیر حاتمی افزود: من از همان شب ۵ آذر سال ۵۸ توفیق داشتم که در آموزش‌های بسیج شرکت کنم و شاهد بودم که این سازمان عظیم، چگونه در برابر امواج تهاجمات علیه نظام اسلامی شکل گرفت و از آرمان‌های انقلاب دفاع کرد.   وزیر دفاع و پشتیبانی نیروهای مسلح با بیان اینکه بسیج از مردم و برای مردم است، عنوان کرد: بسیج بدون هیچ‌گونه توقع و منتی، برای مردم فداکاری و ایثار می‌کند.   وی با اشاره به اینکه گروهی را پیدا نمی‌کنید که در بسیج حضور نداشته باشد، گفت: همه گروه‌ها و اقشار اعم از کارگران، کشاورزان، مهندسان، پزشکان، علما، طلاب، نظامیان، دانش‌آموزان، دانشجویان، اساتید و تولیدکننده‌ها در بسیج، حضوری مؤثر دارند.   امیر حاتمی با تأکید به اینکه بسیج همواره زنده و پاینده است، افزود: بسیجیان آماده و موقع‌شناس هستند و همواره دشمن را رصد می‌کنند و او را زیر نظر دارند؛ این صحبت، یک ادعا و شعار نیست، بلکه عین تجربه است.   وزیر دفاع با اشاره به فعالیت‌ها، تلاش‌ها و مبارزات بی‌بدیل بسیجیان در دوران دفاع مقدس، عنوان کرد: در دوران دفاع مقدس همگان ارزش‌های بی‌نظیر بسیج را مشاهده کردند، بسیج در دفاع مقدس کارهای نشدنی را به انجام رساند.   وی گفت: بعد از دفاع مقدس، بسیج در مقابل جنگ فرهنگی دشمن به میدان آمد و با تمام ابزارها و امکانات خود در برابر دشمن ایستادگی کرد.   امیر حاتمی با بیان اینکه امروز ایران اسلامی به برکت جوانان مؤمن و متعهد، یکی از ملت‌های سرافراز دنیا در عرصه علم و فناوری است، افزود: اتکا به روحیه و تفکر بسیجی در عرصه علم و فناوری، کشور ما را در بخش‌های مختلف با وجود همه تحریم‌ها، پیش برده است. امروز ملت ما کارهای نشدنی را که شاید ملت‌هایی در چندین دهه نتوانستند انجام دهند، با داشتن روحیه بسیجی انجام داده‌اند.   وزیر دفاع با اشاره به درگیری‌ها و اغتشاشاتی که اخیراً به واسطه توطئه‌های دشمنان در کشور ایجاد شده بود، بیان کرد: تفکر بسیجی همواره در میدان‌های رزمی جمهوری اسلامی ایران نقش‌آفرین بوده است؛ چه در ابتدای انقلاب و چه این روزها که دشمنان گفته بودند که ما تلاش خواهیم کرد تا ناامنی را به داخل ایران بکشانیم. دشمنان همه تلاش خود را انجام دادند و با سوء استفاده از انتقادات مردم‌ می‌خواستند در کشور ناامنی ایجاد کنند، اما روحیه بسیجی مردم ما، توطئه‌های دشمن را نقش بر آب کرد.   وی افزود: دشمنانی که می‌خواستند ناامنی را بر تحریم اضافه کنند، توسط مردم شکست خوردند. نیروی انتظامی، بسیجیان و مردم ما ظرف چند روز نقشه‌های دشمنان را نقش بر آب کردند و یک پیروزی شیرین نصیب ملت ایران و دشمن باز هم سرافکنده و خوار شد.   امیر حاتمی با بیان اینکه برنامه‌ریزی چند ساله دشمنان در برابر عزم و بصیرت مردم شکست خورد، گفت: جریانات اخیر به دشمنان نشان داد که ملت‌ عزیز ایران خود برای خود تصمیم می‌گیرند و به دشمن اجازه دخالت در امور داخلی کشورمان را نمی‌دهند. دشمنان این آرزو را با خود به گور می‌برند که بر تصمیمات ملت ایران حاکم شوند.   وزیر دفاع خاطرنشان کرد: در بحث سوخت، سران قوا همگی امضا کردند و رهبر معظم انقلاب اسلامی نیز به‌موقع از تصمیم هوشمندانه سران قوا حمایت کردند و به دنیا این پیام را دادند که اگر تصمیمی اشکال داشته باشد، آن را اصلاح می‌کنیم و این بیانگر پویایی نظام اسلامی است.   وی با اشاره به تحریم‌های ظالمانه گفت: ما در «جنگ اقتصادی» نیز با اتکا به تفکر و روحیه بسیجی پیروز خواهیم شد و امروز از هر زمان دیگری مطمئن‌تریم که باید روحیه و تفکر بسیجی بر جامعه حاکم باشد. اگر این تفکر حاکم بود، قدرت دفاعی مستحکم بیدار و زنده‌ای به وجود می‌آید که هیچ‌کس را یارای مقابله با آن نخواهد بود.   منبع: دفاع پرس انتهای پیام/</p>
    </article>
  </body>
</html>