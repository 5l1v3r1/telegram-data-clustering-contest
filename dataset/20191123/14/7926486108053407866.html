<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012741/%D8%A7%DB%8C%D8%B3%D8%AA%DA%AF%D8%A7%D9%87-%D9%85%D8%AA%D8%B1%D9%88%DB%8C-%D9%85%D9%88%D9%84%D9%88%DB%8C-%DA%86%D9%87-%D9%88%D9%82%D8%AA-%D8%A7%D9%81%D8%AA%D8%AA%D8%A7%D8%AD-%D9%85%DB%8C-%D8%B4%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T14:26:38+00:00"/>
    <meta property="og:title" content="ایستگاه متروی «مولوی» چه وقت افتتاح می‌شود؟"/>
    <meta property="og:description" content="مدیرعامل شرکت راه آهن شهری تهران و حومه(مترو) از تغییر تاریخ افتتاح و بهره برداری رسمی ایستگاه مولوی خبر داد و گفت: ایستگاه مولوی واقع در خط ۷ تا نیمه آذرماه افتتاح خواهد شد."/>
  </head>
  <body>
    <article>
      <h1>ایستگاه متروی «مولوی» چه وقت افتتاح می‌شود؟</h1>
      <address>
        <time datetime="2019-11-23T14:26:38+00:00">23 Nov 2019, 14:26</time>
      </address>
      <p>
        <i>مدیرعامل شرکت راه آهن شهری تهران و حومه(مترو) از تغییر تاریخ افتتاح و بهره برداری رسمی ایستگاه مولوی خبر داد و گفت: ایستگاه مولوی واقع در خط ۷ تا نیمه آذرماه افتتاح خواهد شد.</i>
      </p>
      <p>به گزارش مشرق، علی امام، مدیرعامل شرکت راه آهن شهری تهران و حومه(مترو) ضمن تبریک فرا رسیدن چهل و چهارمین سالگرد تأسیس شرکت راه آهن شهری تهران و حومه(مترو)، بیان کرد: از اینکه افتخار خدمت به شهروندان تهرانی را در طول این چهار دهه داشته‌ایم، خرسندیم.</p>
      <blockquote>بیشتر بخوانید:<br/><a href="https://www.mashreghnews.ir/news/735344/%D8%B1%DA%A9%D9%88%D8%B1%D8%AF-%D8%A8%DB%8C-%D8%B3%D8%A7%D8%A8%D9%82%D9%87-%D8%B3%D8%A7%D8%AE%D8%AA-%DB%B1%DB%B0%DB%B0-%DA%A9%DB%8C%D9%84%D9%88%D9%85%D8%AA%D8%B1-%D9%85%D8%AA%D8%B1%D9%88">رکورد بی‌سابقه ساخت ۱۰۰ کیلومتر <i>مترو</i></a></blockquote>
      <p>وی در مورد اقدامات این شرکت، اظهار داشت: شرکت راه آهن شهری تهران و حومه(مترو) تا به امروز، ۲۳۴ کیلومتر شبکه‌ی ریلی در خط‌های ۱ تا ۷ به شهروندان تحویل داده است. همچنین ۱۲۰ ایستگاه مترو روزانه میزبان سفرهای درون شهری یک میلیون و ۸۰۰ هزار مسافر هستند.</p>
      <p>امام افزود: امیدواریم با همت کلیه تلاشگران مترو، شاهد بهره برداری کامل خطوط ۶ و ۷ تا پایان سال ۱۳۹۹ باشیم، البته این امر در گرو تأمین منابع مالی است.</p>
      <p>وی با اعلام اینکه در سال‌های آینده نیز عملیات اجرایی چهار خط جدید مترو آغاز خواهد شد، تصریح کرد: اولویت در اجرای عملیات چهار خط جدید، خط ۱۰ خط شرقی و غربی تهران خواهد بود. مزیت عمده این خط، تحت پوشش قرارگرفتن منطقه ۲۲ تهران در شبکه مترو است به طوری که حدود ۴۱ کیلومتر از کلیه شبکه مترو در این منطقه قرار خواهد داشت. فرآیند انتخاب مشاور برای طراحی این خط و همچنین برنامه ریزی برای سرمایه گذاری در اجرای آن نیز در دست اقدام است.</p>
      <p>مدیرعامل شرکت راه آهن شهری تهران و حومه(مترو) از اتمام عملیات اجرایی ایستگاه متروی مولوی تا نیمه آذرماه خبر داد و گفت: درحال حاضر پیشرفت فیزیکی این ایستگاه بالغ بر ۹۰ درصد است. نصب پله برقی و راه اندازی سیستم های تهویه‌ هم در حال انجام است. همچنین همزمان با افتتاح این ایستگاه، دو رام قطار وارد مدار بهره برداری خواهند شد.          </p>
      <p>منبع: مهر</p>
    </article>
  </body>
</html>