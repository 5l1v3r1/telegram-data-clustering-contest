<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/170693/moze-biti-samo-jedan-finale-kopa-libertadores-vise-fudbala"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T14:10:00+00:00"/>
    <meta property="og:title" content="Može biti samo jedan: Finale Kopa Libertadores - Više od fudbala!"/>
    <meta property="og:description" content="Još uvek nam se glave nisu ohladile od onog epskog finala Kopa Libertadores od prošle godine kada smo gledali Superklasiko u borbi za trofej prvaka Južne Amerike. Tada je River Plejt savladao Boku Juniors, a večeras od 21 čas će isti taj pehar braniti, ali ne protiv najvećeg rivala, već protiv ekipe koja gospodari susednom zemljom, možda i najfudbalskijom na svetu!"/>
  </head>
  <body>
    <article>
      <h1>Može biti samo jedan: Finale Kopa Libertadores - Više od fudbala!</h1>
      <h2>Još uvek nam se glave nisu ohladile od onog epskog finala Kopa Libertadores od prošle godine kada smo gledali Superklasiko u borbi za trofej prvaka Južne Amerike. Tada je River Plejt savladao Boku Juniors, a večeras od 21 čas će isti taj pehar braniti, ali ne protiv najvećeg rivala, već protiv ekipe koja gospodari susednom zemljom, možda i najfudbalskijom na svetu!</h2>
      <address><time datetime="2019-11-23T14:10:00+00:00">23 Nov 2019, 14:10</time> by <a rel="author">Veljko PETROVIĆ</a></address>
      <p>Finale ovogodišnjeg Kopa Libertadoresa je posebno po mnogo čemu, a i ove godine nije sve proteklo u miru, posebno oko organizacije samog finalnog susreta.</p>
      <p>Po novim pravilima koji je CONMEBOL ( Južnoamerička fudbalska Federacija) doneo, prvi put u istoriji borba za trofej nije u formatu domaćin-gost, već se igra jedna utakmica na neutralnom terenu.</p>
      <figure>
        <img src="https://www.republika.rs/data/images/2019-11-23/124648_flamengo_f.jpg?1574500748"/>
        <figcaption>Navijači Flamega na treningu svoje ekipe u Limi<cite>Tanjug/AP</cite></figcaption>
      </figure>
      <p>Prvobitno je finale trebalo da se odigra u Santjagu, glavnom gradu Čilea, ali zbog velikih protesta protiv vlasti koje se ne smiruju, domaćin bitke za pehar postala je Lima, prestonica Perua.</p>
      <p>Atmosfera će sigurno biti euforična, posebno jer stadion Monumental prima nešto manje od 81.000 gledalaca!</p>
      <figure>
        <img src="https://www.republika.rs/data/images/2019-11-23/124653_river-plate_f.jpg?1574500776"/>
        <figcaption>Trening River Plejta u prestonici Perua<cite>Tanjug/AP</cite></figcaption>
      </figure>
      <p>Pravog favorita u ovom meču nema. Mala prednost ide Flamengu zbog bolje forme, ali ova Riverova generacija ima DNK uspeha i pobeda u kup takmičenjima...</p>
      <p>Branilac trofeja nije blistao, ali bio je pravi onda kada je to najviše zahtevalo.</p>
      <p>Naravno, reč je o polufinalu i Superklasiku protiv Boke koji je četa Marsela Galjarda prošla sa ukupnih 2:1 i sigurno da je ta utakmica dala veliki vetar u leđa za odbranu titule.</p>
      <figure>
        <img src="https://www.republika.rs/data/images/2019-11-23/124649_kk-flamengo_f.jpg?1574500796"/>
        <figcaption>Trening Flamega u prestonici Perua<cite>Tanjug/AP</cite></figcaption>
      </figure>
      <p>Sa druge strane se nalazi Flamengo koji je osvojio titulu u Brazilu posle deset godina pauze, a trenutno imaju 13 bodova više od drugoplasiranog Palmeirasa.</p>
      <p>Inače, Flamengo trofej prvaka Kopa Libertadoresa čeka od 1981. godine kada je tadašnju šampionsku generaciju prevodio legendarni Ziko.</p>
      <p>Oni su ove sezone napravili velike stvari, za trenera je doveden nekadašnji strateg portugalskih velikana Sportinga i Benfike, 65-godišnji Žorž Žezus, a najveća pojačanja su stigla besplatno - Levi bek Filipe Luis iz Atletiko Madrida i desni bek minhenskog Bajerna, Rafinja.</p>
      <p>Glavni sudija večerašnje utakmice biće 41-godišnji arbitar iz Čilea, Roberto Tobar. Pod znakom FIFA sudi od 2011. godine.</p>
      <figure>
        <img src="https://www.republika.rs/data/images/2019-11-23/124677_tobar_f.jpg?1574513325"/>
        <figcaption>Roberto Tobar<cite>Tanjug/AP</cite></figcaption>
      </figure>
      <p>Najbolji strelac Kopa Libertadoresa ove sezone je prva puška Flamenga, Gabrijel Barbosa sa sedam pogodaka, dok kod Rivera nema takvog istaknutog pojedinca, već cela ekipa radi za rezultat.</p>
      <figure>
        <img src="https://www.republika.rs/data/images/2019-11-03/122223_gabriel01_f.jpg?1574513561"/>
        <figcaption>Gabrijel Barbosa<cite>Tanjug/AP</cite></figcaption>
      </figure>
      <h3>UČINAK MARSELA GALJARDA NA KLUPI RIVER PLEJTA U SVIM TAKMIČENJIMA:</h3>
      <p>Na klupi River Plejta od 06. juna 2014.</p>
      <p>UTAKMICA: 228</p>
      <p>POBEDA: 118</p>
      <p>NEREŠENO: 65</p>
      <p>PORAZA: 45</p>
      <figure>
        <img src="https://www.republika.rs/data/images/2019-11-23/124654_galjardo_f.jpg?1574499801"/>
        <figcaption>Marselo Galjardo na treningu River Plejta u Limi<cite>Tanjug/AP</cite></figcaption>
      </figure>
      <h4>Osvajač Kopa Libertadores će u decembru igrati na Svetskom klupskom prvenstvu u Kataru.</h4>
      <h3>UČINAK ŽORZA ŽEZUSA NA KLUPI FLAMENGA U SVIM TAKMIČENJIMA:</h3>
      <p>Na klupi Flamenga od 20. juna 2019.</p>
      <p>UTAKMICA: 36</p>
      <p>POBEDA: 26</p>
      <p>NEREŠENO: 8</p>
      <p>PORAZA: 2</p>
      <figure>
        <img src="https://www.republika.rs/data/images/2019-11-23/124650_zesus_f.jpg?1574502566"/>
        <figcaption>Žorž Žezus na treningu Flamenga u Limi<cite>Tanjug/AP</cite></figcaption>
      </figure>
      <p>
        <b>Dve različite fudbalske filozofije, navijačke atmosfere, ekipe, ali samo jedan meč, jedno finale, jedan trofej i jedan pobednik!</b>
      </p>
      <related>
        <h4>Pročitajte još:</h4>
        <a href="https://www.republika.rs/sport/fudbal/170675/tajna-klauzula-poketinovog-ugovora-koja-zbunila-bavarce"/>
        <a href="https://www.republika.rs/sport/fudbal/170655/mihi-presadjena-kostana-srz-mesec-dana-sinisu-ceka-najveci-izazov-tokom-lecenja"/>
        <a href="https://www.republika.rs/sport/fudbal/170603/navijaci-vratili-maradonu-klupu-himnazije"/>
        <a href="https://www.republika.rs/sport/fudbal/170659/zvezdina-legenda-smiruje-strasti-pred-bajern-pobedio-nemce-moras-razmisljas-njihov-nacin"/>
      </related>
    </article>
  </body>
</html>