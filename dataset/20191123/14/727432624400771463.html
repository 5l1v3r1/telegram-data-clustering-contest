<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/her-er-arets-nye-veteraner/71851160"/>
    <meta property="og:site_name" content="Dinside"/>
    <meta property="article:published_time" content="2019-11-23T14:00:00+00:00"/>
    <meta property="og:title" content="Her er årets nye veteraner"/>
    <meta property="og:description" content="Klassiske veteranbiler er biler eldre enn 30 år - og de er ekstra rimelige å eie. Her er 10 herlige eksemplarer som blir veteranbil fra 01.01.2020."/>
  </head>
  <body>
    <article>
      <h6 class="kicker">Disse blir veteranbil i 2020: Del 1</h6>
      <h1>Her er årets nye veteraner</h1>
      <h2>Klassiske veteranbiler er biler eldre enn 30 år - og de er ekstra rimelige å eie. Her er 10 herlige eksemplarer som blir veteranbil fra 01.01.2020.</h2>
      <address><time datetime="2019-11-23T14:00:00+00:00">23 Nov 2019, 14:00</time> by <a rel="author">Geir Hovensjø / Jamieson</a></address>
      <p>Et nytt år betyr nye muligheter på veteranbilmarkedet. Mange biler begynner å bli relativt «moderne» veteraner. Du kan nå lett finne en veteranbil med moderne sikkerhetsfunksjoner som for eksempel ABS, nakkestøtter og kollisjonsputer. Tilleggsutstyr som klimaanlegg, varmeseter og elektriske vinduer er også ganske vanlig i biler fra 1990.</p>
      <h3>Dette må du tenke over før du kjøper veteranbil</h3>
      <p>Husk at en klassisk veteran er 30 år gammel eller mer. Uansett hvor god eieren påstår bilens tilstand er, må du regne med reparasjoner. Rust er også <i>nesten</i> garantert. Den verste rusten er den du ikke ser. For eksempel i understellet eller kanaler. Dette kan betyr dyre reparasjonskostnader som fort overstiger bilens verdi. Ta alltid med en fagperson når du skal se på en bil.</p>
      <related>
        <a href="https://www.dinside.no/motor/bmws-forste-elbil-kom-for-46-ar-siden-sjekk-batteripakka/70408359"/>
      </related>
      <p>Du kan heller ikke utnytte gunstige regler for importavgifter og forsikring av veteranbiler for å eie en billig hverdagsbil. Forsikringen på veteranbiler har som regel en meget begrenset kjørelengde. Total kjørelengde på 5000 kilometer per år er vanlig. I tillegg står det ofte i vilkårene at forsikringen dekker kun kjøring i fritiden, til og fra spesielle anledninger som biltreff eller bryllup osv. Blir du utsatt for en ulykke i rushtrafikken i veteranbilen din, kan du fort få et forklaringsproblem ovenfor forsikringsselskapet. Dette kan resultere i redusert eller bortfall av forsikringsutbetaling.</p>
      <p>
        <b>Å eie en veteranbil vil, for de alle fleste, betyr å realisere en bildrøm. Her har vi plukket ut 10 herlige kjente og ukjente eksemplarer:</b>
      </p>
      <figure>
        <img src="https://dbstatic.no/71851356.jpg?imageId=71851356&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>1: Volvo 900-serie</h3>
      <p>Volvos nye 900-serie var en påpyntet 700-serie med ny hekk og delvis nye motorer. På toppen står 6-sylindret 960, rask, smidig og støysvak. Den kjempet mot luksusvogner fra BMW og Mercedes, men med pris over en halv million solgte den svakt hos oss, så du må kikke over svenskegrensa.</p>
      <p>Rekkesekseren på 2,9 liter med 204 hester var Volvos egen, og erstattet V6-eren som blant annet Renault, Peugeot og flere andre brukte. Den gamle fireren i 940 ble forbedret, og med 165 hesters turbo sparker den godt unna. God plass og kvalitet pluss greie kjøreegenskaper gir en fin bruksveteran, men biler med lav kjørelengde er vanskelig å finne.</p>
      <figure>
        <img src="https://dbstatic.no/71851345.jpg?imageId=71851345&amp;x=0&amp;y=0&amp;cropw=100&amp;croph=100&amp;width=641&amp;height=341"/>
        <figcaption>Foto: Geir Hovensjø Vis mer</figcaption>
      </figure>
      <h3>2: Nissan 300ZX</h3>
      <p>Allerede I 1969 kom Datsuns stilige sportsbil 240Z som gjorde kjempesuksess hos storkunden USA, likeså etterfølgeren 280Z fra 1978. Kraft og størrelse vokste med første 300Z i 1983. I årene 1969-1990 nådde faktisk Z-salget 1 million i USA. I 1990 kjørte andre generasjon enda hardere, og den sto også på norsk meny. Noen få ble solgt, men du må til andre land for å finne stort utvalg.</p>
      <p>Alle de nevnte bilene stiller med sekser under panseret. 1990-modellen er bredere og rundere i stilen. Targa-tak er det vanligste i Europa, men USA fikk også helåpen cab-versjon. Utstyret er rikholdig til å være en sportsbil – lik det eller ikke.</p>
      <figure>
        <img src="https://dbstatic.no/71851346.jpg?imageId=71851346&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>3: Opel Calibra</h3>
      <p>Nei, coupéen Calibra får neppe samme veteranstatus som forgjengeren Manta, men den blir nok likevel ettertraktet av Opels store tilhengerskare. Uten spoilere og annet billig påheng fikk Opel til en ren og slagkraftig fasong med rekordlav luftmotstand.</p>
      <p>
        <a href="https://www.dinside.no/motor/slik-oppfyller-du-veteranbil-drommen/61221292">Slik oppfyller du veteranbil-drømmen: Les her</a>
      </p>
      <p>Grunnutgaven skiftet over til forhjulsdrift med teknikk og plattform hentet fra Vectra. Motoren yter 115 og 150 hester, som ikke kan skryte av rekordfart. Begge finnes også med firehjulsdrift. På toppen regjerer Turbo 4x4 med 204 hester, og 2,5 V6 med 170 fins også. Baksetet har brukbar plass. Fjæringen er temmelig kontant.</p>
      <figure>
        <img src="https://dbstatic.no/71851344.jpg?imageId=71851344&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>4: Ford Escort/Orion</h3>
      <p>Femte generasjon Escort, inklusive sedanen Orion, fikk lunken kritikk i motorpressen. Det virket som Ford nøyde seg med uavgjort i kampen mot konkurrentene. Linjene var anonymt forsiktige – den strake motsetning til Anglia, Sierra, Scorpio og andre våghalser fra Ford.</p>
      <p>
        <b>Teknikken var heller ikke vågal. Jovisst solgte den brukbart, men hos finn finns få funn i dag. Prisen ligger lavt, men unntak eksisterer.</b>
      </p>
      <p>Råskinnet RS Cosworth med 220 gamper, seks sekunder blank, kan koste tidobbelt. Og hvis du trenger en billig kabriolet til snill solkjøring, stiller Escort gjerne opp. Etterfølgeren Focus ble noe helt annet.</p>
      <p>
        <a href="https://www.dinside.no/motor/ford-kommer-med-mustang-mach-e/71819198">Ford-legende blir hel-elektrisk! Alt om Mustang Mach-E her:</a>
      </p>
      <figure>
        <img src="https://dbstatic.no/71851343.jpg?imageId=71851343&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>5: Chevrolet Caprice</h3>
      <p>Chevrolets storbil gikk omtrent uendret fra 1977 til 1990, og solgte bra som avgiftsbillig varebil i Norge. I 1990 ble fasongen drastisk endret med runde og moderne linjer, gjennomført stilig. Caprice var like stor som før, og den klassiske tekniske oppskriften ble beholdt:</p>
      <p>
        <b>5-liters V8 driver bakhjula som sitter på stiv aksling, montert på gammeldags ramme.</b>
      </p>
      <p>Caprice er trivelig. Den greier ikke bedre enn 10 sek. til hundre, men skyver voldsomt på lavt turtall, så du føler at du har kreftene i ryggen. Den jogger pent og stille i 1300 omdreininger i 80 km/t, og slurper liter’n på mila. Mye veteran for lite penger.</p>
      <figure>
        <img src="https://dbstatic.no/71851349.jpg?imageId=71851349&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>6: Renault Clio</h3>
      <p>Utpå høsten 1990 ble Clio suverent kåret til Årets Bil 1991 i Europa. Den overtok for Renault 5, og satte ny målestokk for komfort i småbilklassen. Clio ruller stille av gårde, og fjæring og kjøreegenskaper minner om mye større biler.</p>
      <related>
        <a href="https://www.dinside.no/motor/her-er-denne-klasseledende/71171085"/>
      </related>
      <p>Akselavstand på 247 cm var faktisk jevnstor med Golf i klassen over. Du kan velge tre- eller femdørs. Motorene spenner fra 1,1 liter med 60 hester, via 1,4 med 80 og på toppen 16-ventilers 1,74 med hele 137, til hundre på 8 sekunder, nypris 216.000. I Norge greide den bare 39. plass på salgslista i 1991. Syntes selgerne det var pinlig å ha noe slikt i sine Volvo-lokaler…?</p>
      <figure>
        <img src="https://dbstatic.no/71851340.jpg?imageId=71851340&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>7: BMW 3-serie (E36)</h3>
      <p>På tampen av 1990 sto den nye treer’n i tyske butikker, og etter nyttår gasset den til Norge. Den vokste på alle kanter, også innvendig. Firedørs sedan var først ute. Todørs forsvant, og ble erstattet av ny coupé i 1992.</p>
      <related>
        <a href="https://www.dinside.no/motor/test-muligens-den-aller-beste-bmw-en/70558203"/>
      </related>
      <p>Cabrio fulgte i 1993, Compact med kort hekk og Touring stasjonsvogn i 1994. Alle motorene har fire ventiler pr. sylinder. Firer på 1,6 og 1,8 liter, sekser på 2,0 og 2,3. Fra 100 til 129 hester på de vanlige.</p>
      <p>
        <b>På toppen troner 195-hesters M3 som fyker til hundre på 6,9.</b>
      </p>
      <p>318i er kjapp nok, men kortbent giring øker motorstøy og forbruk. Mer vekt på bakhjula ga bedre vinteregenskaper enn på forgjengeren.</p>
      <figure>
        <img src="https://dbstatic.no/71851352.jpg?imageId=71851352&amp;x=0&amp;y=0&amp;cropw=100&amp;croph=100&amp;width=641&amp;height=356"/>
        <figcaption>Foto: Geir Hovensjø Vis mer</figcaption>
      </figure>
      <h3>8: Toyota MR2</h3>
      <p>Midt-motor, Rear wheel drive, plass til <b>2</b> – altså MR2. Første generasjon levde i Norge 1985-1989, en munter og livlig sportsbil til en kvart million. Generasjon 2 1990-1999 ble aldri solgt hos oss, så du må oppspore veteraner fra andre land. Du kan velge mellom coupé- og targaversjon. Grunnmotoren på 156 hester sparker godt unna. I tillegg kom turbo-sprintere med 204 og 240 hester, men da må du leie detektiv. Midtmotor gir lekne kjøreegenskaper. Men vær på vakt - på et blunk snurrer du rundt!</p>
      <figure>
        <img src="https://dbstatic.no/71851341.jpg?imageId=71851341&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>9: BMW 8-serie (E31)</h3>
      <p>Ny, dyr og voldsom: I en tid med mager verdensøkonomi våget BMW å lansere en toppcoupé i GT-tradisjon som skulle slå de fleste. 850i kom også til Norge med pris på 1,34 mill., i første omgang med V12-motor på 5 liter og 300 hester, som blir dirigert med 6-trinns manuell girkasse. Et par stykker gikk unna hos oss, men heller ikke ute i verden ble den noen stor salgssuksess. Drøyt 30.000 trillet ut i løpet av ti år.</p>
      <p>Den snillere 840i hadde 4-liters V8 på 286 hester under panseret. På toppen tronet noen få eksemplarer av versjonen Alpina B12 5,7 med 416 hester. 8-serien stilte med typisk diskret og elegant BMW-design. Pluss vippelykter.</p>
      <figure>
        <img src="https://dbstatic.no/71851353.jpg?imageId=71851353&amp;width=1024&amp;height=615"/>
        <figcaption>Foto: Geir Hovensjø Vis mer</figcaption>
      </figure>
      <h3>10: Toyota Previa</h3>
      <p>Har du stor barneflokk, og samtidig lyst på veteran, kan flerbrukeren Previa være tingen. Første generasjon er ikke lett å få tak i. Prisen var drøy og norsk salg lå lavt. Den stilte med ultramoderne linjer, litt i samme stil som Pontiac Trans Sport.</p>
      <p>De fleste minivans hadde frontmotor og forhjulstrekk, men Previa stiller med flatt liggende motor under forsetene og bakhjulsdrift som gir god vektfordeling uansett antall passasjerer. Kraftig motor gir bra futt. Previa trives både på langtur og i byen. Høyden gir glimrende oversikt.</p>
      <related>
        <a href="https://www.dinside.no/motor/na-er-disse-bilene-avgiftsfrie/71290689"/>
      </related>
    </article>
  </body>
</html>