<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/povestea-continua-piesa-de-teatru-care-evoca-istoria-scolii-gimnaziale-oltea-doamna-jucata-de-elevi-in-fata-colegilor-lor-152985.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-23T14:32:00+00:00"/>
    <meta property="og:title" content="Povestea continuă: Piesa de teatru care evocă istoria Şcolii Gimnaziale &quot;Oltea Doamna&quot;, jucată de elevi în faţa colegilor lor (FOTO)"/>
    <meta property="og:description" content="Elevii Şcolii Gimnaziale 'Oltea Doamna' au avut parte de o zi de vineri diferită. Ei au urmărit, la Filarmonică, spectacolul de teatru 'Povestea noastră, povestea Oltea', care evocă momente din istoria şcolii şi în care actori sunt chiar colegii lor. Micii artişti au fost încântaţi de ocazia de a lucra alături de actori adevăraţi şi de a da reprezentanţii pe o scenă adevărată."/>
  </head>
  <body>
    <article>
      <h1>Povestea continuă: Piesa de teatru care evocă istoria Şcolii Gimnaziale "Oltea Doamna", jucată de elevi în faţa colegilor lor (FOTO)</h1>
      <address><time datetime="2019-11-23T14:32:00+00:00">23 Nov 2019, 14:32</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/spectacol-teatru-oltea-doamna-oradea-bihoreanul-23112019-1.jpg"/>
        </figure>
        <figure>
          <img src="https://www.ebihoreanul.ro/modules/news/files/spectacol-teatru-oltea-doamna-oradea-bihoreanul-23112019-2.jpg"/>
        </figure>
        <figure>
          <img src="https://www.ebihoreanul.ro/modules/news/files/spectacol-teatru-oltea-doamna-oradea-bihoreanul-23112019-3.jpg"/>
        </figure>
      </slideshow>
      <p>
        <b>Elevii Şcolii Gimnaziale "Oltea Doamna" au avut parte de o zi de vineri diferită. La Filarmonica din Oradea, ei au urmărit spectacolul de teatru "Povestea noastră, povestea Oltea", care evocă momente din istoria şcolii şi în care actori sunt chiar colegii lor.</b>
      </p>
      <p>Spectacolul a fost scris de profesoara Cristina Băran, cu prilejul Centenarului Oltea Doamna, şi pus în scenă printr-o colaborare cu actorii Teatrului Regina Maria - Trupa Arcadia (Gabriela Codrea, Andrei Gîjulete, Ioana Moldovan, Caliţa Nantu, David Constantinescu, Daniela Purcarea şi Giorgiana Coman). Scenografia a fost realizată de pictoriţa Mădălina Baciu, iar regia tehnică de Papp Peter.</p>
      <p>Elevii care au intrat, cu succes, în pielea personajelor sunt: Charlize Păcurar, Irina Sferlea, Dafin Ardelean, Sara Vidican, Astrid Manea, Sasha Lascău, Emma Moşincat, Alexia Drăgoi, Dragoş Roman, Iorgu Dănilă, Mario Sîrca, Matei Vuşcan, Cristian Bereczki (clasele V-VIII) şi Patric Joldos, Andra Popescu, Alexandra Meza, Luciana Huple, Carina Preoteasa, Mara Rotar, Anastasia Burca, Bogdan Blaj, Iulia Tătar şi Daria Darie (clasele I-IV).</p>
      <p><a href="https://www.ebihoreanul.ro/stiri/ultima-or-31-20-5-48/centenar-oltea-doamna-ana-blandiana-a-lansat-un-premiu-pentru-cel-mai-bun-elev-iar-bolojan-l-a-descoperit-pe-birta-la-coala-de-fete-152201.html">Premiera</a> a avut loc în urmă cu o lună, în cadrul evenimentului de gală organizat cu acest prilej. Acum, după alte repetiţii şi pregătiri, micii actori au avut prilejul să joace iar, având vineri două reprezentanţii.</p>
      <p>"Piesa a fost gândită ca un periplu prin istoria îndepărtată, dar şi cea recentă a şcolii şi evocă  momente semnificative din viaţa acesteia, precum înfiinţarea Liceului de fete "Oltea Doamna" în 1919, un moment din perioada comunistă - şcoala în anii ’80 - şi ecouri ale prezentului. Cu ajutorul costumelor, decorului şi fragmentelor muzicale, elevii au pătruns într-o lume cunoscută doar din cărţi sau din relatările părinţilor. Dincolo de experienţa propriu-zisă a scenei, consider că marele câştig a fost întâlnirea elevilor cu actorii, şansa de a lucra în echipă cu profesionişti de la care au învăţat cum se realizează un spectacol de teatru, dar nu numai", a precizat prof. Cristina Băran.</p>
      <p>Elevii confirmă că le-a plăcut munca pe scenă, alături de actori adevăraţi. ,,Experienţa aceasta a fost pentru mine deosebită. Am învăţat multe lucruri, dar cel mai mult mi-a plăcut spiritul de echipă din timpul repetiţiilor şi, bineînţeles, oamenii pe care i-am întâlnit", a spus Charlize Păcurar, interpreta Anei.</p>
      <p>Dascălii spun că asemenea proiecte au beneficii clare asupra elevilor: le stimulează motivaţia internă a elevilor, le dezvoltă spiritul ludic, imaginaţia şi capacitatea de comunicare lingvistică şi artistică, şi nu în ultimul rând, capacitatea de a lucra în echipă.</p>
      <p>"Încurajările şi aplauzele primite de micii actori de la colegii lor, la finalul reprezentanţiei, au demonstat faptul că acest proiect şi-a atins scopul şi a demonstrat încă o dată faptul că ei, cei mici, pot realiza lucruri măreţe dacă noi, cei mari, suntem lângă ei şi îi încurajăm", a declarat directoarea şcolii, Florina Musca.</p>
      <p>
        <b>Citeşte pe această temă şi articolele:</b>
      </p>
      <p>
        <b>"<a href="https://www.ebihoreanul.ro/stiri/ultima-or-31-6/doamna-de-100-de-ani-scoala-oltea-doamna-primul-liceu-romanesc-pentru-fete-a-ajuns-la-centenar-151385.html">Doamna </a>de 100 de ani: Școala „Oltea Doamna”, primul liceu românesc pentru fete, a ajuns la Centenar (FOTO)"</b>
      </p>
      <p>
        <b>"<a href="https://www.ebihoreanul.ro/stiri/ultima-or-31-20-5-48/centenar-oltea-doamna-ana-blandiana-a-lansat-un-premiu-pentru-cel-mai-bun-elev-iar-bolojan-l-a-descoperit-pe-birta-la-coala-de-fete-152201.html">Centenar </a>„Oltea Doamna”: Ana Blandiana a lansat un premiu pentru cel mai bun elev, iar Bolojan l-a descoperit pe Birta la "şcoala de fete" (FOTO)"</b>
      </p>
    </article>
  </body>
</html>