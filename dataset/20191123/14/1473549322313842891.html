<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/misja-korei-polnocnej-przy-onz-krytykuje-relacje-z-usa,987647.html"/>
    <meta property="og:site_name" content="TVN24"/>
    <meta property="article:published_time" content="2019-11-23T14:20:00+00:00"/>
    <meta property="og:title" content="&quot;Oburzenie naszego narodu osiągnęło punkt kulminacyjny&quot;"/>
    <meta property="og:description" content="Obecna niezrównoważona sytuacja w stosunkach ze Stanami Zjednoczonymi nie może trwać dłużej - oświadczyła misja Korei Północnej przy ONZ. Uznała, że Pjongjang z dotychczasowych relacji z Waszyngton..."/>
  </head>
  <body>
    <article>
      <h1>"Oburzenie naszego narodu osiągnęło punkt kulminacyjny"</h1>
      <address><time datetime="2019-11-23T14:20:00+00:00">23 Nov 2019, 14:20</time> by <a rel="author">tas//now</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/2ee1f420-7322-4fca-a739-f7520de0586b-480p.mp4"/>
          <figcaption>Kim nadzorował ćwiczenia lotnicze armii Korei Płn.</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/9e194ff1-a729-4ae3-a004-8828a8ab0d5d-480p.mp4"/>
          <figcaption>Pierwsze od trzech lat spotkanie ministrów spraw...</figcaption>
        </figure>
        <figcaption>Pjongjang uzależnia spotkanie Kim Dzong Una z Donaldem Trumpem od zmiany "nieprzyjaznej polityki" USA<cite>Foto: Yonhap / PAP / EPA | Video: Reuters TV</cite></figcaption>
      </slideshow>
      <h3>"Obecna niezrównoważona sytuacja w stosunkach ze Stanami Zjednoczonymi nie może trwać dłużej" - oświadczyła misja Korei Północnej przy ONZ. Uznała, że Pjongjang z dotychczasowych relacji z Waszyngtonem wyniósł jedynie "poczucie zdrady". "Oburzenie naszego narodu osiągnęło punkt kulminacyjny" - czytamy w komunikacie dyplomatów.</h3>
      <p>Fragment piątkowego oświadczenia północnokoreańskiej misji, podsumowującego dotychczasowe relacje ze Stanami Zjednoczonymi głosi, że Pjongjang "nie ma powodu do dalszych ograniczeń", bowiem USA "nie podjęły kroków zmierzających do zawieszenia szeregu działań".</p>
      <related>
        <a href="https://www.tvn24.pl/wiadomosci-ze-swiata,2/kim-dzong-un-nie-pojedzie-na-szczyt-amerykanie-wciaz-licza-na-porozumienie,987087.html"/>
      </related>
      <p>"To całkiem naturalne, że wzmacniamy nasze możliwości w celu odpierania widocznie rosnących zagrożeń dla naszego bezpieczeństwa i rozwoju" - podała północnokoreańska misja przy Organizacji Narodów Zjednoczonych.</p>
      <p>"Oburzenie naszego narodu osiągnęło punkt kulminacyjny" - podkreśliła misja. "Nie można pozwolić, aby obecna niezrównoważona sytuacja trwała dłużej" - dodała.</p>
      <h3>"Obsesja na punkcie gry"</h3>
      <p>"USA mają obsesję na punkcie gry, przez co nadużywają naszej cierpliwości i wspaniałomyślności" - czytamy w komunikacie północnokoreańskich dyplomatów. "W miarę upływu czasu USA coraz bardziej odmawiają nam naszego prawa do rozwoju, a także stwarzają zagrożenie militarne, prowadząc wrogą politykę wobec Korei Północnej" - napisano w oświadczeniu.</p>
      <p>Wcześniej w piątek północnokoreański MSZ stwierdził, że jeżeli szansa na wykorzystanie drogi dyplomatycznej na Półwyspie Koreańskim zniknie, odpowiedzialność za to będą musiały ponieść Stany Zjednoczone.</p>
      <p>W środę wiceminister spraw zagranicznych Korei Północnej Czoj Son Hui powiedziała, że kolejne spotkanie Kim Dzong Una i Donalda Trumpa będzie niemożliwe do czasu, gdy USA zmienią swoją "nieprzyjazną" politykę wobec Pjongjangu. Władze Korei Północnej wcześniej apelowały o zakończenie wspólnych manewrów wojsk USA i Korei Południowej, a także o zniesienie sankcji nałożonych na ich kraj po przeprowadzeniu testów broni nuklearnej i balistycznej.</p>
      <p>Jak powiedziała Czoj, Korea Północna "poświęciła czas i podjęła kroki, które mają zbudować zaufanie", ale otrzymała tylko "poczucie, że została zdradzona".</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/11108a3dbfe4636cb40b84b803b2fff6/bfa44dbe-9b08-4430-942a-d7a04365d07d.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Rakiety na Półwyspie Koreańskim<cite>Źródło: PAP/Reuters</cite></figcaption>
      </figure>
      <related>
        <h4>Korea Północna grozi USA</h4>
        <a href="https://www.tvn24.pl/wiadomosci-ze-swiata,2/korea-polnocna-nowy-system-potrafi-calkowicie-zniszczyc-wrogie-cele,982200.html"/>
        <a href="https://www.tvn24.pl/wiadomosci-ze-swiata,2/dwa-pociski-nad-morzem-japonskim-seul-to-rakiety-korei-polnocnej,981943.html"/>
        <a href="https://www.tvn24.pl/wiadomosci-ze-swiata,2/pjongjang-stawia-warunki-bez-nich-nie-przejawi-woli-kontynuowania-rozmow-z-usa,975285.html"/>
        <a href="https://www.tvn24.pl/wiadomosci-ze-swiata,2/pentagon-o-rakiecie-wystrzelonej-z-morza-pocisk-krotkiego-lub-sredniego-zasiegu,974582.html"/>
        <a href="https://www.tvn24.pl/wiadomosci-ze-swiata,2/wystrzelili-rakiete-z-okretu-podwodnego-kim-sklada-serdeczne-gratulacje,974301.html"/>
      </related>
      <related>
        <h4>Korea Północna grozi</h4>
        <a href="https://www.tvn24.pl/wiadomosci-ze-swiata,2/korea-polnocna-nowy-system-potrafi-calkowicie-zniszczyc-wrogie-cele,982200.html"/>
        <a href="https://www.tvn24.pl/wiadomosci-ze-swiata,2/dwa-pociski-nad-morzem-japonskim-seul-to-rakiety-korei-polnocnej,981943.html"/>
        <a href="https://www.tvn24.pl/wiadomosci-ze-swiata,2/pjongjang-stawia-warunki-bez-nich-nie-przejawi-woli-kontynuowania-rozmow-z-usa,975285.html"/>
        <a href="https://www.tvn24.pl/wiadomosci-ze-swiata,2/pentagon-o-rakiecie-wystrzelonej-z-morza-pocisk-krotkiego-lub-sredniego-zasiegu,974582.html"/>
        <a href="https://www.tvn24.pl/wiadomosci-ze-swiata,2/wystrzelili-rakiete-z-okretu-podwodnego-kim-sklada-serdeczne-gratulacje,974301.html"/>
      </related>
    </article>
  </body>
</html>