<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2409042,Rosyjscy-sportowcy-zawieszeni-Nowa-rekomendacja-WADA"/>
    <meta property="og:site_name" content="Polskie Radio"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="Rosyjscy sportowcy zawieszeni? Nowa rekomendacja WADA"/>
    <meta property="og:description" content="Komisja Światowej Agencji Antydopingowej (WADA) rekomenduje ponowne zawieszenie rosyjskich sportowców, co może uniemożliwić temu krajowi wysłanie reprezentacji na przyszłoroczne igrzyska w Tokio. Na takie stanowisko komisji wpływ miał fakt, że strona rosyjska przekazała niekompletną i być może spreparowaną bazę danych. Komitet wykonawczy WADA omówi to zalecenie na posiedzeniu 9 grudnia i jeśli uzna je za zasadne, może uruchomić procedurę wykluczenia Rosji z międzynarodowej rywalizacji."/>
  </head>
  <body>
    <article>
      <h1>Rosyjscy sportowcy zawieszeni? Nowa rekomendacja WADA</h1>
      <address>
        <time datetime="2019-11-23T14:45:00+00:00">23 Nov 2019, 14:45</time>
      </address>
      <p>
        <b>Komisja Światowej Agencji Antydopingowej (WADA) rekomenduje ponowne zawieszenie rosyjskich sportowców, co może uniemożliwić temu krajowi wysłanie reprezentacji na przyszłoroczne igrzyska w Tokio. Na takie stanowisko komisji wpływ miał fakt, że strona rosyjska przekazała niekompletną i być może spreparowaną bazę danych. Komitet wykonawczy WADA omówi to zalecenie na posiedzeniu 9 grudnia i jeśli uzna je za zasadne, może uruchomić procedurę wykluczenia Rosji z międzynarodowej rywalizacji.</b>
      </p>
      <ul>
        <li>
          <b>O przekazanie wyników badań antydopingowych prowadzonych w Rosji, WADA wystąpiła na początku 2018 roku</b>
        </li>
        <li>
          <b>Przez kilka miesięcy Rosja zwlekała z wykonaniem decyzji</b>
        </li>
        <li>
          <b>Dopiero między 17 a 21 grudnia 2018 delegacja WADA została wprawdzie wpuszczona do laboratorium i - jak napisano wówczas w komunikacie - "poczyniono postępy", jednak ostatecznie wyjechała praktycznie z niczym, gdyż strona rosyjska zgłosiła zastrzeżenia dotyczące braku wymaganej miejscowym prawem certyfikacji sprzętu wykorzystywanego przez inspektorów</b>
        </li>
      </ul>
      <related>
        <a href="https://polskieradio24.pl/5/3/Artykul/2401329"/>
      </related>
      <p>W styczniu 2019 przedstawiciele WADA przyjechali do laboratorium po raz drugi i tym razem wszystko przebiegło bez większych problemów, choć jednak z kilkunastodniowym opóźnieniem. Po kilku miesiącach, gdy materiały zostały dokładnie przeanalizowane przez inspektorów WADA okazało się, że zostały one wcześniej odpowiednio "przygotowane".<br/><br/>Rosyjska komisja antydopingowa RUSADA została zawieszona w listopadzie 2015 roku po skandalu, jaki wywołało opublikowanie raportu WADA ujawniającego kulisy "państwowego systemu dopingowego", funkcjonującego w latach 2011-2015 za przyzwoleniem rosyjskich władz i przy pomocy służb specjalnych.<br/><br/>Na poprzednich letnich igrzyskach w Rio de Janeiro decyzje o dopuszczeniu rosyjskich sportowców do rywalizacji podejmowały poszczególne federacje. Zgodnie z obecnie obowiązującymi przepisami WADA może wykluczyć kraj z rywalizacji w imprezach międzynarodowych, także z igrzysk olimpijskich. Ukaranemu pozostaje odwołanie do Trybunału Arbitrażowego ds. Sportu w Lozannie.<br/><br/>Od 1 stycznia 2020 roku szefem WADA będzie Witold Bańka.</p>
      <p>kp</p>
      <related>
        <a href="https://www.polskieradio.pl/5/4147/Artykul/2399604,Witold-Banka-szefem-WADA-Rada-Fundacji-zatwierdzila-wybor"/>
      </related>
      <related>
        <a href="https://www.polskieradio.pl/5/4147/Artykul/2400101,Walka-z-rosyjskim-dopingiem-najwiekszym-wyzwaniem-Banki"/>
      </related>
    </article>
  </body>
</html>