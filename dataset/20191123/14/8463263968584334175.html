<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855821/la-liga-leganes-barcelona-vidal-uratowal-wygrana-mistrzom-hiszpanii"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-23T14:57:53+00:00"/>
    <meta property="og:title" content="La Liga. Leganes - Barcelona: Vidal uratował wygraną mistrzom Hiszpanii"/>
    <meta property="og:description" content="Męczyła się Barcelona w wyjazdowym meczu z Leganes. Mistrzowie Hiszpanii do przerwy przegrywali 0:1, ale po zmianie stron udało im się zdobyć dwa gole i wygrać spotkanie."/>
  </head>
  <body>
    <article>
      <h1>La Liga. Leganes - Barcelona: Vidal uratował wygraną mistrzom Hiszpanii</h1>
      <address><time datetime="2019-11-23T14:57:53+00:00">23 Nov 2019, 14:57</time> by <a rel="author" href="https://sportowefakty.wp.pl/autor/michal-piegza" target="_blank">Michał Piegza</a></address>
      <h4>Męczyła się Barcelona w wyjazdowym meczu z Leganes. Mistrzowie Hiszpanii do przerwy przegrywali 0:1, ale po zmianie stron udało im się zdobyć dwa gole i wygrać spotkanie.</h4>
      <related>
        <a href="https://sportowefakty.wp.pl/pilka-nozna/855792/la-liga-wyciekla-analiza-barcelony-dot-xaviego"/>
      </related>
      <p>Barcelona w najbliższym czasie ma bardzo napięty terminarz meczów. Pierwszy rywal przed nadchodzącym maratonem teoretycznie najłatwiejszy. Zamykające tabelę Leganes miało być łatwą zdobyczą.</p>
      <p>Goście spokojnie weszli w mecz i szybko wykorzystali to rywale. W 12. minucie Youseff En-Nesyri otrzymał piłkę przed polem karnym, wszedł w nie, przełożył futbolówkę na lewą nogę i uderzył w samo okienko.</p>
      <p>Strata gola nie zmieniła stylu gry mistrzów Hiszpanii, którzy wciąż grali wolno. W 1. połowie goście mogli jednak wyrównać. W 23. minucie <a href="https://sportowefakty.wp.pl/pilka-nozna/lionel-messi">Lionel Messi</a> prostopadle zagrał do <a href="https://sportowefakty.wp.pl/pilka-nozna/luis-suarez">Luisa Suareza</a>, ten jednak przegrał w sytuacji sam na sam z <a href="https://sportowefakty.wp.pl/pilka-nozna/pichu-cuellar">Pichu Cuellarem</a>. W 31. minucie bramkarz gospodarzy kapitalnie zachował się, końcami palców na róg wybijając strzał głową Urugwajczyka.</p>
      <p>Czytaj także: <a href="https://sportowefakty.wp.pl/pilka-nozna/855786/bundesliga-fortuna-duesseldorf-bayern-monachium-robert-lewandowski-w-pogoni-za-r">Bundesliga. Fortuna Duesseldorf - Bayern Monachium. Robert Lewandowski w pogoni za rekordem Leo Messiego</a></p>
      <p>Mistrzowie Hiszpanii lepiej zaczęli prezentować się po przerwie. Gospodarze z kolei skupiali się głównie na obronie skromnego prowadzenia i słono za to zapłacili. W 47. minucie Messi dośrodkował z rogu, a <a href="https://sportowefakty.wp.pl/pilka-nozna/gerard-pique">Gerard Pique</a> po strzale głową trafił piłką w słupek.</p>
      <p>Sześć minut później był już remis. Messi dograł z rzutu wolnego, a niepilnowany Suarez głową trafił do siatki z pięciu metrów. W kolejnych minutach wciąż przeważali Katalończycy. Wiele wskazywało na to, że zwycięski gol dla gości jest kwestią czasu.</p>
      <p>Padł w 79. minucie. Po dośrodkowaniu z rogu piłkę niefortunnie piętą odbił Ruben Perez. Futbolówka spadła pod nogi <a href="https://sportowefakty.wp.pl/pilka-nozna/arturo-vidal">Arturo Vidala</a>, a ten z bliska wpakował ją do siatki. Sędzia jeszcze upewnił się czy spalonego nie było i wskazał na środek.</p>
      <p>Prowadząc Barcelona kontrolowała mecz. W doliczonym czasie na 3:1 powinien trafić <a href="https://sportowefakty.wp.pl/pilka-nozna/ousmane-dembele">Ousmane Dembele</a>, jednak przegrał w sytuacji sam na sam z bramkarzem.</p>
      <p>Czytaj także: <a href="https://sportowefakty.wp.pl/pilka-nozna/855780/bundesliga-niespodziewany-werdykt-robert-lewandowski-lepszy-od-gerda-muellera">Bundesliga. Niespodziewany werdykt - Robert Lewandowski lepszy od Gerda Muellera</a></p>
      <p><b><a href="https://sportowefakty.wp.pl/pilka-nozna/cd-leganes">CD Leganes</a> - <a href="https://sportowefakty.wp.pl/pilka-nozna/fc-barcelona">FC Barcelona</a> 1:2 (1:0)</b><br/>1:0 - Youseff En-Nesyri 12'<br/>1:1 - Luis Suarez 53'<br/>1:2 - Arturo Vidal 79'</p>
      <p>
        <b>Składy:</b>
      </p>
      <p><b>CD Leganes:</b> Pichu Cuellar - Roberto Rosales, Unai Bustinza, Kenneth Omeruo (83' Rodri Tarin), Dimitrios Siovas - Jonathan Silva, Oscar Rodriguez (61' Juan Soriano), Roque Mesa (83' Guido Carrillo), Ruben Perez, Martin Braithwaite, Youseff En-Nesyri.</p>
      <p><b>FC Barcelona:</b> Marc-Andre ter Stegen - Moussa Wague, Gerard Pique, Samuel Umtiti, Junior Firpo - Frenkie De Jong (69' Ansu Fati), Sergio Busquets (57' Ivan Rakitić) - Ousmane Dembele, Lionel Messi, Antoine Griezmann (57' Arturo Vidal) - Luis Suarez.</p>
      <p><b>Żółte kartki: </b>Mesa (Leganes) oraz Busquets, Vidal (Barcelona).</p>
      <p><b>Sędzia: </b>Santiago Jaime.</p>
      <p>* * *<br/><b><a href="https://sportowefakty.wp.pl/pilka-nozna/levante-ud">Levante UD</a> - <a href="https://sportowefakty.wp.pl/pilka-nozna/real-mallorca">Real Mallorca</a> 2:1 (0:0)</b><br/>1:0 - Marti 52'<br/>1:1 - Dani 65'<br/>2:1 - Campana 86'</p>
      <p>WP SportoweFakty</p>
    </article>
  </body>
</html>