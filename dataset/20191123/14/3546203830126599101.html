<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_815826366_Facebook_shteshe_da_pozvoli_i_na_Hitler_da_reklamira"/>
    <meta property="og:site_name" content="webcafé"/>
    <meta property="article:published_time" content="2019-11-23T14:20:00+00:00"/>
    <meta property="og:title" content="&quot;Facebook щеше да позволи и на Хитлер да рекламира&quot;"/>
    <meta property="og:description" content="Актьорът Саша Барън Коен срещу Марк Зукърбърг"/>
  </head>
  <body>
    <article>
      <h1>"Facebook щеше да позволи и на Хитлер да рекламира"</h1>
      <address><time datetime="2019-11-23T14:20:00+00:00">23 Nov 2019, 14:20</time> by <a rel="author" href="https://www.webcafe.bg/author/id_22_Mobilecafe" target="_blank">Mobilecafe</a></address>
      <figure>
        <img src="https://images.webcafe.bg/2018/07/10/sbc1007/1170x835.jpg"/>
        <figcaption>Актьорът Саша Барън Коен се изказа остро срещу няколко големи интернет компании, които определи като "най-голямата пропагандна машина".<cite>Снимка: © Getty</cite></figcaption>
      </figure>
      <figure>
        <img src="https://images.webcafe.bg/2019/10/13/sbc8/1170x895.jpg"/>
        <figcaption>Барън Коен направи това след като получи награда от Антиклеветническата лига. По думите му неговите шеги са забавни, защото хората съзнават колко безумни са залегналите в тях стереотипи. Социалните мрежи обаче са променили това.</figcaption>
      </figure>
      <figure>
        <img src="https://images.webcafe.bg/2018/06/02/mz0206/1170x780.jpg"/>
        <figcaption>Основна цел на коментарите на актьора бяха Facebook и изпълнителният директор на компанията Марк Зукърбърг, които Барън Коен обвини в това, че са готови да разпространяват политически реклами без значение дали в тях има лъжи.</figcaption>
      </figure>
      <p>Критиките за нагласата на Facebook и нейния изпълнителен директор Марк Зукърбърг към политическите реклами в социалната мрежа идват откъде ли не. От правителства на държави, през конкуренти, обикновени потребители до лица от сферата на изкуствата.</p>
      <p>Най-пресен в този списък е актьорът Саша Барън Коен, познат с провокативния си комедиен стил и превъплъщенията си във филми като "Борат", "Бруно" и "Диктаторът".</p>
      <p>
        <b>Според него ако Facebook съществуваше преди век, компанията е щяла да осигури на нацисткия лидер Адолф Хитлер платформа, в която той да изрази своите антисемитски възгледи.</b>
      </p>
      <p>Думите си актьорът отправи от трибуната на церемония на "Антиклеветническата лига" – американска неправителствена организация, която се бори срещу антисемитизма и останалите форми на нетърпимост спрямо евреите.</p>
      <p>Барън Коен, който също е евреин, получи наградата на НПО-то за международно лидерство, въпреки че както сам отбеляза от сцената е бил обвиняван, че с ролите си затвърждава стереотипи за евреите. В своя защита той посочи, че скечовете му са били забавни на аудиторията, само защото тя е съзнавала за съществуването на тези безумни стереотипи и не ги е приемала насериозно. Социалните мрежи обаче са променили този факт.</p>
      <p>"Всичката омраза и насилие бива подпомагано от няколко интернет компании, които всъщност са най-голямата пропагандна машина в историята", коментира Барън Коен.</p>
      <p>Естествено, на първо място той поставя Facebook като най-голямата социална мрежа в света. Марк Зукърбърг миналия месец защити позицията на компанията си да не проверява политически реклами за истинност, дори в тях наистина да се съдържат подвеждащи съобщения.</p>
      <p>"<b>Ако им платиш, Facebook ще пуснат всяка </b>"<b>политическа</b>"<b> реклама, която решиш, дори да е лъжа. И дори ще ти помогнат да насочиш тези лъжи към потребителите им с максимален ефект</b>"<b>, обясни актьорът.</b></p>
      <p>"От гледна точка на тази извратена логика, ако Facebook съществуваше през 30-те години на миналия век, щеше да позволи на Хитлер да публикува 30-секундни реклами за неговото "решение" на "еврейския проблем", допълни Барън Коен.</p>
      <p>Обект на критиките в речта му беше не само Facebook, но и други платформи и компании – като Google, Twitter и YouTube (която е собственост на Google). Според Барън Коен е време за "фундаментално преосмисляне на социалните медии и [начина, по който] те разпространяват омраза, конспирации и лъжи".</p>
      <p>"Мисля, че всички можем да се съгласим, че не трябва да даваме на фанатици и педофили безплатна платформа, в която да разпространяват възгледите си и да се прицелват в жертвите си", посочи актьора във връзка с това, че Зукърбърг определя социалната си мрежа като бастион на "свободното слово".</p>
      <p>"<b>Сякаш живеем в Римската империя и Марк Зукърбърг е Цезар. Това поне би обяснило прическата му</b>"<b>, пошегува се комикът, цитиран от Daily Beast.</b></p>
      <p>Препоръката на актьора към Facebook е да започне да проверява истинността на политическите реклами, преди да ги публикува, да спре незабавно с микротаргетирането на потребители, на които рекламите да бъдат показани, а когато в тях има неверни твърдения, да връща парите на техните автори и да не ги публикува.</p>
      <p>Група от международни законотворци по-рано този месец призова политически реклами, насочени към определени аудитории в социалните мрежи, да бъдат временно спрени, докато се постигне правилната им регулация.</p>
      <p><b>Доклад, представен пред Международния комитет за дезинформация и фалшиви новини, посочва, че бизнес моделът на социалните мрежи е направил </b>"<b>манипулацията печеливша</b>"<b>, пише BBC.</b></p>
      <p>През октомври Twitter се отказа от публикуването на политически реклами в глобален мащаб, като решението е в сила от 22 ноември. Около месец по-късно Google обяви, че ще ограничи начина, по който партийни реклами ще бъдат насочвани към определени аудитории (т.е. потенциални гласоподаватели) на база това какво са търсили в интернет и др. Промените при Google ще влязат в сила в началото на 2020 г.</p>
      <p>Марк Скот от "Политико" обаче е на мнение, че опитите на големите компании да ограничат често подвеждащите политически реклами и досега им с гласоподавателите ще имат малък, а може би дори никакъв успех.</p>
      <p>По думите му политическите реклами представляват малка част от пропитото с партийна и политическа пропаганда съдържание, което се излива ежедневно в социалните мрежи. Много често то идва от самите потребители, които споделят своите мнения и позиции с други хора в страници във Facebook, групи в WhatsApp или видеа в YouTube.</p>
      <p>Нито една от предложените мерки от Google и Twitter няма да повлияе на този вид разпространяване на политически послания, които не рядко съдържат и по-крайни позиции и омраза.</p>
      <p>
        <b>За Скот единственият краен изход от тази сложна ситуация е Facebook, Google и Twitter най-накрая да поемат някаква отговорност за цялото съдържание, което потребителите публикуват в тях.</b>
      </p>
      <p>Това обаче може да доведе до регулации не само върху това, което политиците казват и пишат онлайн, но и върху онова, което всички останали потребители публикуват ежедневно.</p>
      <related>
        <a href="https://www.webcafe.bg/mobilecafe/socialni-mrezhi/id_1191603743_Twitter_spira_politicheskite_reklami_Sega_na_hod_e_Zukarbarg"/>
        <a href="https://www.webcafe.bg/lifecafe/galeriya/id_2059615654_Ot_Borat_do_izraelski_shpionin_-_razlichnite_litsa_na_skandalniya_Sasha_Baran_Koen"/>
      </related>
    </article>
  </body>
</html>