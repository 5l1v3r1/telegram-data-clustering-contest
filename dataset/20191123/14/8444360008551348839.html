<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/koinoniko-merisma-meiosi-foron-anti-gia-lefta-sto-xeri-to-neo-senario-5/2920919/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T14:39:02+00:00"/>
    <meta property="og:title" content="Κοινωνικό μέρισμα: Μείωση φόρων αντί για λεφτά στο χέρι το νέο σενάριο"/>
    <meta property="og:description" content="Τους τρόπους για να διαμείνει το κοινωνικό μέρισμα ψάχνει η κυβέρνηση. Το ύψος του υπερπλεονάσματος βάζει… φρένο στα σενάρια που ξέραμε έως σήμερα. Προτάσεις για εφάπαξ μείωση φόρων ή μη καταβολή φόρου που παρακρατείται από μισθούς. Πριν από τις 10 Δεκεμβρίου θα έχει καταλήξει ο Κυρικάκος Μητσοτάκης στις αποφάσεις του."/>
  </head>
  <body>
    <article>
      <h1>Κοινωνικό μέρισμα: Μείωση φόρων αντί για λεφτά στο χέρι το νέο σενάριο</h1>
      <h2>Τους τρόπους για να διαμείνει το κοινωνικό μέρισμα ψάχνει η κυβέρνηση. Το ύψος του υπερπλεονάσματος βάζει… φρένο στα σενάρια που ξέραμε έως σήμερα. Προτάσεις για εφάπαξ μείωση φόρων ή μη καταβολή φόρου που παρακρατείται από μισθούς. Πριν από τις 10 Δεκεμβρίου θα έχει καταλήξει ο Κυρικάκος Μητσοτάκης στις αποφάσεις του.</h2>
      <address><time datetime="2019-11-23T14:39:02+00:00">23 Nov 2019, 14:39</time> by <a rel="author">Θανάσης Παπαδής</a></address>
      <p>Τελικά όπως όλα δείχνουν το υπέρ πλεόνασμα δεν είναι τόσο μεγάλο έτσι ώστε να ικανοποιήσει τις επιδιώξεις της κυβέρνησης, η οποία τελικά επιλέγει άλλον τρόπο προκειμένου να είναι συνεπής στις εξαγγελίες του πρωθυπουργού.</p>
      <p>Σύμφωνα με πληροφορίες επιλέγεται η λύση για εφάπαξ μείωση φόρων αντί για χρήματα στο χέρι. Το μέτρο βέβαια θα είναι στοχευμένο και θα αφορά συγκεκριμένο αριθμό δικαιούχων. Οι όποιες ανακοινώσεις θα γίνουν από τον Κυριάκο Μητσοτάκη μέσα στο επόμενο χρονικό διάστημα και πάντως πριν από τις 10 Δεκεμβρίου.</p>
      <p>Ο προϋπολογισμός του 2020, ο οποίος κατατέθηκε χθες στη Βουλή, προβλέπει δημοσιονομικό χώρο 436 εκατ. ευρώ, μέγεθος το οποίο δεν ταυτίζεται με το εύρος των ενδεχόμενων πρόσθετων κοινωνικών παροχών καθώς θα πρέπει να κρατηθεί ένα μαξιλάρι ασφαλείας της τάξεως των 200 εκατ. ευρώ και να καλυφθεί ένα μέρος των  υποχρεώσεων της ΔΕΗ για τις Υπηρεσίες Κοινής Ωφέλειας (ΥΚΩ) συνολικού ύψους 150 εκατ. ευρώ (μέρος των οποίων θα καλυφθεί και από το αποθεματικό).</p>
      <p>Η εξίσωση αυτή περιορίζει το κοινωνικό μέρισμα , το οποίο όπως προκύπτει από δηλώσεις στελεχών του υπουργείου Οικονομικών δεν θα έχει τα χαρακτηριστικά επιδοματικής πολιτικής των προηγούμενων ετών. Παρουσιάζοντας τον προϋπολογισμό άλλωστε, ο Χρήστος Σταϊκούρας τόνισε ευρύτερα πως «πλέον σχεδιάζονται και εφαρμόζονται πολιτικές όχι ταξικές αλλά για όλους τους Έλληνες και ο όποιος διαθέσιμος χώρος αξιοποιείται επ’ ωφελεία των χαμηλότερων στρωμάτων και της μεσαίας τάξης</p>
      <p>Σύμφωνα με πληροφορίες, το οικονομικό επιτελείο επεξεργάζεται διάφορες εισηγήσεις και ανάλογα με το ύψος του υπέρ πλεονάσματος αλλά και τις τεχνικές δυνατότητες θα ληφθούν οι αποφάσεις οι οποίες αναμένεται να κλειδώσουν στις αρχές Δεκεμβρίου.</p>
      <h3>Προτάσεις στο τραπέζι</h3>
      <p>Στις σκέψεις του οικονομικού επιτελείου είναι μια εφάπαξ μείωση της εισφοράς αλληλεγγύης ενώ υπάρχει πρόταση που προβλέπει τη μη καταβολή του φόρου εισοδήματος που παρακρατείται μηνιαίως από μισθούς και συντάξεις για τον μήνα Δεκέμβριο.</p>
      <p>Στην περίπτωση που εγκριθεί το συγκεκριμένο μέτρο τα λογιστήρια των επιχειρήσεων αλλά και ο ΕΦΚΑ δεν θα προχωρήσουν στην παρακράτηση του φόρου εισοδήματος αλλά το ποσό αυτό θα φανεί στο μισθό ή τη σύνταξη που θα καταβληθεί το Δεκέμβριο.</p>
      <p>Για παράδειγμα κάποιος που λαμβάνει μεικτές αποδοχές  1.600 ευρώ τον Δεκέμβριο θα έχει όφελος περίπου 140 ευρώ.</p>
      <p>Για το 2020 ο προϋπολογισμός ενσωματώνει φοροελαφρύνσεις ύψους 1,18 δισ. ευρώ:</p>
      <ul>
        <li>Μείωση του εισαγωγικού συντελεστή εισοδήματος στο 9% και αύξηση του αφορολόγητου ορίου για κάθε παιδί. Για εισοδήματα έως 10.000 ευρώ ο πρώτος φορολογικός συντελεστής διαμορφώνεται στο 9%.Τα επόμενα 10.000 ευρώ θα φορολογηθούν με συντελεστή 22%. Ο φορολογικός συντελεστής που σήμερα είναι 29% για εισοδήματα από 20.000 ευρώ έως 30.000 ευρώ θα μειωθεί στο 28%. Ο επόμενος συντελεστής για εισοδήματα από 30.000 έως 40.000 ευρώ θα μειωθεί από 37% που είναι σήμερα στο 36%, ενώ για το κλιμάκιο εισοδήματος άνω των 40.000 ευρώ ο ανώτατος φορολογικός συντελεστής περιορίζεται από το 45% σήμερα στο 44% . Το κόστος της νέας κλίμακας ανέρχεται στα 281 εκατ. ευρώ.</li>
        <li>Μείωση των ασφαλιστικών εισφορών εργαζομένων πλήρους απασχόλησης κατά περίπου μία μονάδα βάσης. Το κόστος υπολογίζεται στα 123 εκατ. ευρώ.</li>
        <li>Μείωση του φόρου εισοδήματος Νομικών Προσώπων από 28% στο 24% από τη χρήση του 2019. Το κόστος υπολογίζεται στα 541 εκατ. ευρώ.</li>
        <li>Μείωση της φορολογίας των κερδών που θα διανεμηθούν το 2020 από 10% σε 5%. Το κόστος θα φθάσει τα 675 εκατ. ευρώ.</li>
        <li>Αναστολή του ΦΠΑ στις νέες οικοδομές για τρία έτη και του φόρου υπεραξίας ακινήτων. Κόστος 26 εκατ. ευρώ.</li>
        <li>Επιστροφή μέρους των δαπανών για ανακαινίσεις, ενεργειακή και αισθητική αναβάθμιση κτιρίων που εξοφλούνται με ηλεκτρονικά μέσα πληρωμής.</li>
        <li>Θα χορηγείται επίδομα ύψους 2.000 ευρώ για κάθε παιδί που θα γεννηθεί από την 1η Ιανουαρίου του 2020, με εξαιρετικά διευρυμένα εισοδηματικά κριτήρια που καλύπτουν το 90% των οικογενειών. Το κόστος του μέτρου υπολογίζεται στα 123 εκατ. ευρώ.</li>
        <li>Μετάπτωση στον χαμηλό συντελεστή ΦΠΑ του 13% των ειδών βρεφικής ηλικίας και των κρανών ασφαλείας. Η ελάφρυνση αυτή θα επιφέρει μείωση εσόδων ύψους 12 εκατ. ευρώ.</li>
      </ul>
    </article>
  </body>
</html>