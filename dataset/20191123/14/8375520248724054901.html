<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/zelensky/golodomor-1932-1933-rokiv-yak-vzagali-mozhe-zyavitisya-dumka-znishchiti-ciliy-narod-641936.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T14:29:07+00:00"/>
    <meta property="og:title" content="Голодомор 1932-1933 років: як взагалі може з’явитися думка знищити цілий народ?"/>
    <meta property="og:description" content="Як можна забрати у людей останню крихту хліба, а з нею – останню крихту надії"/>
  </head>
  <body>
    <article>
      <h1>Голодомор 1932-1933 років: як взагалі може з’явитися думка знищити цілий народ?</h1>
      <address><time datetime="2019-11-23T14:29:07+00:00">23 Nov 2019, 14:29</time> by <a rel="author">Володимир Зеленський</a></address>
      <h4>Як можна забрати у людей останню крихту хліба, а з нею – останню крихту надії</h4>
      <p>Дорогі українці!</p>
      <p>У нашій історії є сторінки, які дуже боляче згадувати, але які неможливо забути. Злочини, які доводять, що жорстокість і цинічність не мають меж. Біди, яких нормальна людина не побажає навіть своїм найлютішим ворогам. Трагедії, настільки великі, що людство ще не придумало слів, щоб описати той біль, який пережили українці.</p>
      <p>Сьогодні ми вшановуємо пам’ять жертв Голодомору – злочину геноциду, який вчинив тоталітарний сталінський режим проти українського народу.</p>
      <p>Можна нескінченно довго говорити про причини та катастрофічні наслідки. Існує маса досліджень, відкрито багато архівних документів, про це написано десятки книжок і знято не один фільм. Проте величезний обсяг фактів і доказів усе одно не дає ні розуму, ні серцю відповіді на просте питання.</p>
      <p>За що?</p>
      <p>Як взагалі може з’явитися думка знищити цілий народ? Як можна забрати у людей останню крихту хліба, а з нею – останню крихту надії. Надії, що ти або хоча б твої діти доживуть до наступного ранку.</p>
      <p>Історики сперечаються щодо точної кількості жертв геноциду, але цифри, якими вони оперують, є моторошними та викликають шок. Згідно з різними дослідженнями, від Голодомору 1932-1933 років померло від чотирьох до восьми мільйонів українців. Ці втрати зіставні з нашими втратами у Другій світовій війні.</p>
      <p>Ми – українці. І нам усе до снаги. Але є дві речі, яких ми ніколи не зможемо. Не зможемо це забути. І не зможемо це пробачити.</p>
      <p>Сьогодні Україна й весь цивілізований світ моляться за невинних жертв цього жахливого злочину. Сьогодні українці запалять у своїх вікнах свічки.</p>
      <p>Нехай тепло від них зігріє душі всіх загиблих.</p>
      <p>Вічна їм пам’ять.</p>
      <footer>Джерело: <a href="https://www.facebook.com/vladimir.fesenko1">блог Володимира Зеленського</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/country/society/zahid-za-uchastyu-prezidenta-filaret-ta-epifaniy-unikayut-odin-odnogo-foto-641933.html"/>
        <a href="https://glavcom.ua/country/society/u-nacionalnomu-muzeji-golodomoru-genocidu-vshanovuyut-zagiblih-ukrajinciv-641930.html"/>
        <a href="https://glavcom.ua/country/society/inozemci-pro-golodomor-unikalni-foto-vid-avstriyskogo-inzhenera-641925.html"/>
      </related>
    </article>
  </body>
</html>