<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125821/klironei-gia-tin-tyhi-tis-uber-sto-londino"/>
    <meta property="og:site_name" content="Insider"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="«Κληρώνει» για την τύχη της Uber στο Λονδίνο"/>
    <meta property="og:description" content="Η Υπηρεσία Μεταφορών του Λονδίνου αναμένεται να ενημερώσει την Uber, στις αρχές της ερχόμενης εβδομάδας, εάν πληροί τις προϋποθέσεις για να λάβει νέα άδεια, προκειμένου να συνεχίσει τη λειτουργία της στη βρετανική πρωτεύουσα."/>
  </head>
  <body>
    <article>
      <h1>«Κληρώνει» για την τύχη της Uber στο Λονδίνο</h1>
      <h2>Η Υπηρεσία Μεταφορών του Λονδίνου αναμένεται να ενημερώσει την Uber, στις αρχές της ερχόμενης εβδομάδας, εάν πληροί τις προϋποθέσεις για να λάβει νέα άδεια, προκειμένου να συνεχίσει τη λειτουργία της στη βρετανική πρωτεύουσα.</h2>
      <address>
        <time datetime="2019-11-23T09:28:00+00:00">23 Nov 2019, 09:28</time>
      </address>
      <p>Κρίσιμες αναμένονται οι επόμενες ημέρες για την τύχη της<b> Uber </b>στο <b>Λονδίνο.</b></p>
      <p>Η γνωστή διαδικτυακή υπηρεσία μίσθωσης ταξί δεν αποκλείεται να απαιτηθεί να επανακαθορίσει τα επόμενα βήματά της στη βρετανική πρωτεύουσα, καθώς λήγει τις επόμενες ημέρες η άδεια λειτουργίας της στο Λονδίνο.</p>
      <p>«Η Uber δεν αποκλείεται να μετρά μέρες στο Λονδίνο, εάν δεν κατορθώσει να εξασφαλίσει μια νέα άδεια», γράφουν τα διεθνή μέσα ενημέρωσης.</p>
      <p>Η αρμόδια <b>Υπηρεσία Μεταφορών του Λονδίνου (Transport for London - TfL)</b> αναμένεται να ενημερώσει την Uber, στις αρχές της ερχόμενης εβδομάδας, εάν πληροί τις προϋποθέσεις για να λάβει νέα άδεια, προκειμένου να συνεχίσει τη λειτουργία της στη βρετανική πρωτεύουσα.</p>
      <p>Η υφιστάμενη άδεια της Uber λήγει την ερχόμενη Τρίτη, 26 Νοεμβρίου.</p>
      <h3>Η δίμηνη παράταση</h3>
      <p>Υπενθυμίζεται εδώ ότι στα τέλη Σεπτεμβρίου η Uber έλαβε δίμηνη παράταση για την άδεια λειτουργίας της στο Λονδίνο. Αυτή η δίμηνη παράταση λήγει την ερχόμενη εβδομάδα και φέρνει εκ νέου σε θέση αβεβαιότητας την εταιρεία.</p>
      <h3>Το μπλόκο στην άδεια πέντε ετών</h3>
      <p>Στόχος της Uber είναι να λάβει μια μακροπρόθεσμη άδεια λειτουργίας και όχι συνεχείς ολιγόμηνες παρατάσεις. Και αυτό γιατί, όπως προειδοποιούν οι αναλυτές, μια άδεια λειτουργίας με μακροπρόθεσμο χαρακτήρα είναι εκείνη που θα διασφαλίσει τη σταθερότητα και θα βάλει τέλος στην αβεβαιότητα για τους 45.000 οδηγούς της Uber στο Λονδίνο.</p>
      <p>Η Υπηρεσία Μεταφορών του Λονδίνου, τον περασμένο Σεπτέμβριο, απέρριψε το αίτημα της εταιρείας για την εξασφάλιση της άδειας με τη μέγιστη διάρκεια των πέντε ετών, αποφασίζοντας να παρέχει στην εταιρεία μόνο μια δίμηνη παράταση.</p>
      <p>Η Uber βρίσκεται σε διαμάχη με την TfL εδώ και αρκετό καιρό, ενώ δεν είναι λίγες οι αγωγές και οι μηνύσεις που έχει δεχθεί.</p>
      <p>Η Uber είναι εισηγμένη στο αμερικανικό χρηματιστήριο από τον περασμένο Μάιο, ωστόσο οι μετοχές της μετρούν απώλειες 40% από τότε, στη σκιά των ανησυχιών των επενδυτών για τις δικαστικές και όχι μόνο περιπέτειές της…</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125878/kenya-toylahiston-36-nekroi-apo-katolisthiseis"/>
        <a href="https://www.insider.gr/eidiseis/kosmos/125876/protimo-na-pethano-sti-thalassa-apo-na-epistrepso-sti-libyi-leei-diasotheis"/>
        <a href="https://www.insider.gr/eidiseis/kosmos/125875/ta-amerikanika-strateymata-sto-irak-episkefthike-o-maik-pens"/>
      </related>
    </article>
  </body>
</html>