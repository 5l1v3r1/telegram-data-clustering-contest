<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743207"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="&quot;อนค.&quot; มั่นใจ&quot;ธนาธร&quot;ไม่ผิดคุณสมบัติลงเลือกตั้ง"/>
    <meta property="og:description" content="“อนาคตใหม่” มั่นใจ”ธนาธร”ไม่ผิดคุณสมบัติลงเลือกตั้ง ส.ส. หลัง กกต. ประกาศเชือดซ้ำคดีอาญา"/>
  </head>
  <body>
    <article>
      <h1>"อนค." มั่นใจ"ธนาธร"ไม่ผิดคุณสมบัติลงเลือกตั้ง</h1>
      <address>
        <time datetime="2019-11-23T09:28:00+00:00">23 Nov 2019, 09:28</time>
      </address>
      <p>
        <b>“อนาคตใหม่” มั่นใจ”ธนาธร”ไม่ผิดคุณสมบัติลงเลือกตั้ง ส.ส. หลัง กกต. ประกาศเชือดซ้ำคดีอาญา</b>
      </p>
      <p>เมื่อวันที่ 23 พ.ย. น.ส.พรรณิการ์ วานิช โฆษกพรรคอนาคตใหม่ (อนค.) ให้สัมภาษณ์หลังคณะกรรมการการเลือกตั้ง (กกต.) จะดำเนินคดีอาญาต่อนายธนาธร จึงรุ่งเรืองกิจ หัวหน้าพรรคอนาคตใหม่ ในความผิดตาม พ.ร.ป.ว่าด้วยการเลือกตั้งสมาชิกสภาผู้แทนราษฎร พ.ศ.2561 มาตรา 151 ว่า ตนทราบว่าภายในสัปดาห์หน้าจะมีการลงมติในเรื่องนี้ ก็ปล่อยให้ดำเนินกระบวนการไปตามปกติ เรามั่นใจในความบริสุทธิ์ใจของนายธนาธร เรื่องการโอนหุ้นที่มีหลักฐานชัดเจน แต่เมื่อศาลรัฐธรรมนูญตัดสินมาแบบนี้เราก็ไม่สามารถทำอะไรได้<br/><br/><br/>น.ส.พรรณิการ์ กล่าวว่า แต่ในขั้นตอนที่มีการดำเนินคดีทางอาญา เมื่อศาลรัฐธรรมนูญไม่ได้ชี้ชัดว่ากรณีที่นายธนาธรนำเสนอหลักฐานการโอนหุ้นในวันที่ 8 ม.ค. เป็นข้อมูลเท็จ อย่างนั้นหมายความว่านายธนาธรมีความตั้งใจที่จะโอนหุ้นตั้งแต่วันที่ 8 ม.ค.แล้ว แต่ศาลกลับไปยึดเอา บอจ.5 ที่ตามมาในเดือนมี.ค. ก็ย่อมไม่ได้หมายความว่านายธนาธรมีความตั้งใจที่จะลงสมัครรับเลือกตั้งโดยที่ขาดคุณสมบัติ<br/><br/>"เราอย่าลืมว่าตามมาตรา 151 หัวใจของมันคือคำว่าตั้งใจที่ลงสมัครรับเลือกตั้งโดยที่รู้ว่าตัวเองไม่มีคุณสมบัติ เมื่อนายธนาธรโอนหุ้นไปแล้วตั้งแต่เมื่อวันที่ 8 ม.ค. ก็ย่อมเข้าใจว่าตัวเองมีคุณสมบัติ จนกระทั่งศาลรัฐธรรมนูญมาตัดสินนายธนาธรจึงได้ทราบว่าตัวเองไม่มีคุณสมบัติ" น.ส.พรรณิการ์ กล่าว<br/><br/><br/> </p>
    </article>
  </body>
</html>