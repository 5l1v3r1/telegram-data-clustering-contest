<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/kolumbiaban-megtamadtak-egy-kapitanysagot-meghalt-tobb-rendor-2490767"/>
    <meta property="og:site_name" content="hírTV"/>
    <meta property="article:published_time" content="2019-11-23T09:40:00+00:00"/>
    <meta property="og:title" content="Kolumbiában megtámadtak egy kapitányságot, meghalt több rendőr"/>
    <meta property="og:description" content="Ismeretlenek megtámadtak egy rendőrkapitányságot péntek este a jelentős kábítószer-termeléséről elhíresült Cauca kolumbiai megye egyik városában."/>
  </head>
  <body>
    <article>
      <h1>Kolumbiában megtámadtak egy kapitányságot, meghalt több rendőr</h1>
      <address><time datetime="2019-11-23T09:40:00+00:00">23 Nov 2019, 09:40</time> by <a rel="author">HírTV</a></address>
      <h4>Ismeretlenek megtámadtak egy rendőrkapitányságot péntek este a jelentős kábítószer-termeléséről elhíresült Cauca kolumbiai megye egyik városában, Santander de Quilichaóban, három rendőr halálát okozták, hetet pedig megsebesítettek - közölte a város önkormányzata.</h4>
      <p>Jaime Asprilla polgármester beszámolt arról, hogy a támadók gázpalackokkal robbanásokat okoztak a kapitányságnál, és a szomszédos lakóházak is megrongálódtak. Kizártnak mondta, hogy az eset az országos kormányellenes tüntetésekből elfajult, aznap elkezdődött zavargásokkal volna összefüggésben. Szerinte inkább a megyében általában garázdálkodó fegyveresekről van szó. Az eset miatt kijárási tilalmat rendelnek a városban vasárnapig - mondta.</p>
      <p>A Cauca feletti ellenőrzésért a Kolumbiai Forradalmi Fegyveres Erők (FARC) gerillaszervezet szakadár, az állammal békét kötni nem hajlandó tagjai és kábítószer-kereskedő bandák vívnak ádáz harcot. A drogkereskedők a megyében hatalmas ültetvényeken termesztik a marihuánát és a kokaint. Mindazonáltal e fegyveres csoportok nemcsak egymás ellen követnek el támadásokat, hanem őslakos (indián) közösségek vezetőit és jogvédőket is rendszeresen megtámadnak. Október végén és november elején 16 embert gyilkoltak meg, főleg indián vezetőket egy jogvédő szervezet szerint. Az ENSZ kolumbiai emberi jogi főbiztosa pedig nemrég arról tett jelentést, hogy Cauca megye északi részén, ahol a nasza indiánok tömbben élnek, az év eleje óta 52 gyilkosságot követtek el.</p>
      <p>A főváros, Bogotá polgármestere pénteken éjszakai kijárási tilalmat rendelt el az aznap kitört zavargások miatt. Csütörtökön még békés tüntetések zajlottak az ország több városában Iván Duque jobboldali elnök gazdaság -, de ezek másnapra elfajultak. A belügyminiszter pénteken arról adott tájékoztatást, hogy az utcai összecsapásokban három ember meghalt, 273-an megsebesültek.</p>
      <p>MTI</p>
    </article>
  </body>
</html>