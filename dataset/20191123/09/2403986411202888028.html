<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/truba_zayaviv_shho_spravi_maydanu_budut_rozpodileni_mizh_dbr_ta_inshimi_organami_n1238327"/>
    <meta property="og:site_name" content="24 Канал"/>
    <meta property="article:published_time" content="2019-11-23T09:23:00+00:00"/>
    <meta property="og:title" content="Труба заявив, що справи Майдану будуть розподілені між ДБР та іншими органами"/>
    <meta property="og:description" content="На сьогодні є 114 кримінальних проваджень щодо злочинів на Майдані. Ці справи будуть розподілені між ДБР, Нацполіцією, НАБУ та СБУ."/>
  </head>
  <body>
    <article>
      <h1>Труба заявив, що справи Майдану будуть розподілені між ДБР та іншими органами</h1>
      <address><time datetime="2019-11-23T09:23:00+00:00">23 Nov 2019, 09:23</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>На сьогодні є 114 кримінальних проваджень щодо злочинів на Майдані. Ці справи будуть розподілені між ДБР, Нацполіцією, НАБУ та СБУ.</b>
      </p>
      <p>"Майже половину цих кримінальних проваджень, це приблизно 50-60, розглядатиме Державне бюро розслідувань. Іншу частину кримінальних проваджень, його левову частку з другої частини, отримає НАБУ, частину – Національні поліція і невелику частину отримає СБУ", – розповів директор ДБР Роман Труба в ефірі програми "Свобода слова Савіка Шустера".</p>
      <blockquote>Читайте також: <a href="https://24tv.ua/zakrevska_peredacha_spravi_maydanu_u_dbr_koli_tam_keruye_truba__tse_pogana_istoriya_n1238246">Закревська заявила, що передача справи Майдану в ДБР, коли там керує Труба – це погана історія</a></blockquote>
      <p>Труба запевнив, що розслідування справ Майдану в ДБР відбуватимуться системно.</p>
      <aside>Щодо кримінальних проваджень, які утримуватиме ДБР, то це відбуватиметься системно. Ми будемо одночасно вивчати кримінальні провадження, ми будемо їх приймати, аналізувати та розслідувати,<cite>– додав Труба.</cite></aside>
      <h3>Хто на сьогодні розслідує справи Майдану</h3>
      <p>З самого початку справи Майдану розслідувало Управління спецрозслідувань ГПУ під керівництвом Сергія Горбатюка.<b> У жовтні Горбатюка звільнили і він заявив, що слідство призупинено</b>. При цьому в ГПУ запевняли, що для відомства є пріоритетними розслідування та забезпечення невідворотності покарання у справах Майдану.</p>
      <p>Того ж місяці в ГПУ створили Департамент процесуального керівництва у кримінальних провадженнях про злочини, скоєні під час Майдану. <b>Передбачалося, що ці злочини надалі має розслідувати ДБР</b>, за роботою якого наглядатиме новостворений департамент у ГПУ. Але в листопаді ДБР заявило, що розслідування злочинів щодо Майдану тимчасово призупиниться. Усе через надмірне навантаження на ДБР та брак слідчих.</p>
      <p>Окрім того, Верховна Рада ще не прийняла необхідні поправки до закону про ДБР, які б дозволили продовжити розслідування злочинів щодо Майдану. Тож <b>з 20 листопада розслідування призупинилося на невизначений час.</b></p>
      <blockquote>До теми: <a href="https://24tv.ua/advokatka_simey_geroyiv_nebesnoyi_sotni_zakrevska_ogolosila_goloduvannya_n1237703">Через призупинку справ Майдану адвокатка сімей героїв Небесної сотні Закревська оголосила голодування</a></blockquote>
      <h3>Які <a href="https://24tv.ua/u_spravah_maydanu_obvinuvalniy_virok_uhvaleniy_shhodo_46_osib__chumak_n1237730">результати у розслідуваннях справ Майдану</a>:</h3>
      <ul>
        <li>підозру повідомлено 445 особам: з них 48 – вищі посадові особи, 220 – правоохоронці, в тому числі 27 слідчих, 20 – прокурори і 23 – судді;</li>
        <li>до суду скеровано 195 обвинувальних актів щодо 298 осіб;</li>
        <li>у скоєнні злочинів судами визнані винними 59 осіб;</li>
        <li>щодо 46 з них ухвалено обвинувальний вирок.</li>
      </ul>
    </article>
  </body>
</html>