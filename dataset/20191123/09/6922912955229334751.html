<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/o-t-8eodorikakos-kali-tous-dimarxous-na-paroun-protovoulies-gia-tin-ekrizosi-tis-emfilis-vias"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T09:06:26+00:00"/>
    <meta property="og:title" content="Ο T. Θεοδωρικάκος καλεί τους δημάρχους να πάρουν πρωτοβουλίες για την εκρίζωση της έμφυλης βίας"/>
    <meta property="og:description" content="Να συμβάλλουν εμπράκτως στη διάδοση του μηνύματος πως η έμφυλη βία είναι καταδικαστέα και να αναλάβουν συλλογικές δράσεις για την αντιμετώπιση του προβλήματος, καλεί με επιστολή του τους δημάρχους όλης της χώρας ο υπουργός Εσωτερικών Τάκης Θεοδωρικάκος, με αφορμή την 25η Νοεμβρίου που καθιέρωσε ο ΟΗΕ ως Παγκόσμια Ημέρα για την εξάλειψη της βίας κατά των γυναικών."/>
  </head>
  <body>
    <article>
      <h1>Ο T. Θεοδωρικάκος καλεί τους δημάρχους να πάρουν πρωτοβουλίες για την εκρίζωση της έμφυλης βίας</h1>
      <address>
        <time datetime="2019-11-23T09:06:26+00:00">23 Nov 2019, 09:06</time>
      </address>
      <p>Να συμβάλλουν εμπράκτως στη διάδοση του μηνύματος πως η έμφυλη βία είναι καταδικαστέα και να αναλάβουν συλλογικές δράσεις για την αντιμετώπιση του προβλήματος, καλεί με επιστολή του τους δημάρχους όλης της χώρας ο υπουργός Εσωτερικών Τάκης Θεοδωρικάκος, με αφορμή την 25η Νοεμβρίου που καθιέρωσε ο ΟΗΕ ως Παγκόσμια Ημέρα για την εξάλειψη της βίας κατά των γυναικών.</p>
      <p>Στην επιστολή του προς τους 332 δημάρχους ο κ. Θεοδωρικάκος επισημαίνει ότι ήδη η τηλεφωνική γραμμή «SOS 15900» του δικτύου της γενικής γραμματείας Οικογενειακής Πολιτικής και Ισότητας των Φύλων, από την έναρξη της λειτουργίας της στις 11/3/2011 έως σήμερα, έχει δεχθεί 37.482 κλήσεις για καταγγελίες έμφυλης βίας.</p>
      <p>Οι διαστάσεις του προβλήματος είναι σοβαρότατες τόσο στη χώρα μας όσο και σε παγκόσμιο επίπεδο, επισημαίνει στην επιστολή του ο υπουργός, καλώντας τους δημάρχους μέσω των δραστηριοτήτων που προγραμματίζονται την 25η Νοεμβρίου στους δήμους να αναλάβουν πρωτοβουλίες για την εκρίζωση της έμφυλης βίας και να συμβάλλουν εμπράκτως στη διάδοση του μηνύματος πως «η βία είναι καταδικαστέα και δρούμε συλλογικά για την αντιμετώπιση του προβλήματος».</p>
      <p>Τέλος, με δεδομένη την «ευαισθησία που επιδεικνύετε σε ζητήματα κοινωνικής φύσεως», σημειώνει ο υπουργός, «επιβάλλεται όλοι να κινητοποιηθούμε έτσι ώστε να αναδειχθεί το μείζον αυτό πρόβλημα που ταλανίζει χιλιάδες Ελληνίδες, να προστατεύσουμε όσες το έχουν ανάγκη, αλλά και κυρίως να διαμορφώσουμε τις απαραίτητες συνθήκες έτσι ώστε να εκριζωθεί η έμφυλη βία από την Ελλάδα».</p>
      <p>Πηγή: ΑΠΕ</p>
    </article>
  </body>
</html>