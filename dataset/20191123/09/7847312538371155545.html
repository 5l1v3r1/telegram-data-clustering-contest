<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474300-lubnauer-zlozy-jutro-rezygnacje-z-szefowania-nowoczesnej"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T09:13:11+00:00"/>
    <meta property="og:title" content="Katarzyna Lubnauer złoży rezygnację z przewodniczenia Nowoczesnej? Zastąpi ją Szłapka? Jutrzejsza konwencja wyłoni nowe władze"/>
    <meta property="og:description" content="&quot;Na ten moment osobą, która jako jedyna będzie się ubiegała o funkcję przewodniczącego jest Adam Szłapka. Nie sądzę, żeby pojawił się jakiś inny kandydat, ale życie bywa zaskakujące, więc można spodziewać się wszystk..."/>
  </head>
  <body>
    <article>
      <h1>Katarzyna Lubnauer złoży rezygnację z przewodniczenia Nowoczesnej? Zastąpi ją Szłapka? Jutrzejsza konwencja wyłoni nowe władze</h1>
      <address><time datetime="2019-11-23T09:13:11+00:00">23 Nov 2019, 09:13</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Członkowie zarządu Nowoczesnej przyznają w nieoficjalnych rozmowach, że Katarzyna Lubanuer złoży w niedzielę na konwencji Nowoczesnej rezygnację funkcji przewodniczącej partii. Wówczas delegaci wybiorą nowego lidera; ma nim zostać obecny sekretarz generalny Nowoczesnej Adam Szłapka.</b>
      </p>
      <p>Rzeczniczka partii Paulina Henning-Kloska powiedziała PAP, że celem niedzielnego zjazdu jest podsumowanie wyborów i wyznaczenie priorytetów Nowoczesnej na przyszłość.</p>
      <blockquote>Opowiemy o wartościach jakich strzec będziemy w kolejnej kadencji, również wewnątrz klubu Koalicji Obywatelskiej</blockquote>
      <p>—zapowiedziała.</p>
      <p>Konwencja to weług niej również „idealny moment, by przedyskutować stanowisko w sprawie wyborów prezydenckich”.</p>
      <blockquote>Czy popieramy któregoś z kandydatów Platformy Obywatelskiej czy wystawiany swojego</blockquote>
      <p>—powiedział Hennig-Kloska.</p>
      <p>
        <b>W nieoficjalnych rozmowach politycy z władz Nowoczesnej przyznają jednak, że konwencja będzie miała jeszcze jedno zadanie, czyli wybór nowego przewodniczącego partii. Co prawda kadencja obecnej liderki Nowoczesnej kończy się dopiero w 2021, jednak - jak informowali PAP członkowie zarządu ugrupowania - Katarzyna Lubnauer złoży w niedzielę rezygnację ze swojej funkcji.</b>
      </p>
      <figure>
        <iframe data-src="https://twitter.com/PAPinformacje/status/1198127035211751424?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>
        <b>Jest decyzja, że Katarzyna Lubnauer będzie składać rezygnację z pełnionej funkcji. Na ten moment osobą, która jako jedyna będzie się ubiegała o funkcję przewodniczącego jest Adam Szłapka. Nie sądzę, żeby pojawił się jakiś inny kandydat, ale życie bywa zaskakujące, więc można spodziewać się wszystkiego</b>
      </blockquote>
      <p>— mówił PAP jeden z członków zarządu Nowoczesnej.</p>
      <p>Z nieoficjalnych informacji uzyskanych przez PAP wynika, że Lubnauer, pozostanie w zarządzie Nowoczesnej.</p>
      <p>Mówiąc o powodach odejścia Lubnauer, inny polityk z władz ugrupowania ocenił, że jest to „kwestia zmęczenia materiału i poczucie, że nie udało się jej osiągnąć podstawowych celów, jakie zakładała, czyli zachowania pełnej samodzielności partii, która przejawiłaby się chociażby zdolnością samodzielnego startu w wyborach parlamentarnych”.</p>
      <p>Sama Lubnauer mówiła w niedawno, że decyzję, czy pozostać na stanowisku przewodniczącej Nowoczesnej podejmie do niedzielnej konwencji partii. Mam poczucie, że wypełniłam misję, której się podjęłam. Nie jestem przywiązana do stanowiska - podkreślała w środowej rozmowie w RMF FM.</p>
      <p>Niedzielna konwencja rozpocznie się o godzinie 11 częścią otwartą dla mediów, podczas której najprawdopodobniej Lubnauer złoży swoją rezygnację. Następnie, za zamkniętymi drzwiami, delegaci dokonają wyboru nowego przewodniczącego partii. Około godz. 13 planowany jest briefing prasowy.</p>
      <p>Lubnauer jest doktorem matematyki, wykładowcą i naukowcem. W 2015 r. została wybrana do Sejmu z pierwszego miejsca na liście w okręgu łódzkim. Od 2016 r. pełniła funkcję wiceprzewodniczącej Nowoczesnej aż do listopada 2017 r., kiedy objęła kierownictwo partii. Od kwietnia 2017 r. do stycznia 2018 r. była przewodniczącą klubu Nowoczesnej. W 2019 r. uzyskała reelekcję startując z drugiego miejsca warszawskiej listy Koalicji Obywatelskiej; zdobyła 28 205 głosów.</p>
      <p>Szłapka jest politologiem. W latach 2006–2010 pełnił funkcję radnego i wiceprzewodniczącego rady miejskiej w Kościanie; od 2011 do 2015, w czasie prezydentury Bronisława Komorowskiego, pracował jako ekspert w Kancelarii Prezydenta.</p>
      <p>W wyborach w 2015 r. Szłapka zdobył mandat poselski startując z pierwszego miejsca na liście w okręgu kaliskim. Od 2015 r. pełni stanowisko sekretarza generalnego Nowoczesnej. W 2019 r. został wybrany do Sejmu z trzeciego miejsca listy Koalicji Obywatelskiej w Poznaniu; zdobył 51 951 głosów.</p>
      <p>PAP/mall</p>
    </article>
  </body>
</html>