<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200716/%D9%87%DB%8C%DA%86-%D9%BE%D8%B1%D9%88%DA%98%D9%87-%D8%B9%D9%85%D8%B1%D8%A7%D9%86%DB%8C-%D8%AF%D8%B1-%D8%B4%DB%8C%D8%B1%D8%A7%D8%B2-%D9%85%D8%AA%D9%88%D9%82%D9%81-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:31:04+00:00"/>
    <meta property="og:title" content="هیچ پروژه عمرانی در شیراز متوقف نمی‌شود"/>
    <meta property="og:description" content="ایسنا/فارس معاون فنی و عمرانی شهرداری شیراز تاکید کرد که روند اجرای هیچ یک از پروژه‌های عمرانی در این کلانشهر متوقف نخواهد شد."/>
  </head>
  <body>
    <article>
      <h6 class="kicker">معاون فنی و عمرانی شهرداری استان:</h6>
      <h1>هیچ پروژه عمرانی در شیراز متوقف نمی‌شود</h1>
      <address><time datetime="2019-11-23T09:31:04+00:00">23 Nov 2019, 09:31</time> by <a rel="author">زینب شهریاری</a></address>
      <p>ایسنا/فارس معاون فنی و عمرانی شهرداری شیراز تاکید کرد که روند اجرای هیچ یک از پروژه‌های عمرانی در این کلانشهر متوقف نخواهد شد.</p>
      <p>اسماعیل صالحی در گفت‌وگو با ایسنا، تصریح کرد: احتمال دارد روند اجرای برخی از پروژه‌های عمرانی شهرداری در شیراز دچار کندی شود اما عملیات اجرایی هیچ یک از پروژه‌ها به شکل کامل متوقف نخواهد شد.</p>
      <p>معاون فنی و عمرانی شهرداری شیراز خاطرنشان کرد که وارد شدن خسارت به بخش مهمی از زیرساخت‌های شهری طی ناآرامی‌های اخیر، بر روند اجرای پروژه‌ها تاثیرگذار است اما هیچ پروژه‌ای تعطیل و متوقف نخواهد شد.</p>
      <p>صالحی همچنین خاطرنشان کرد که در جریان ناآرامی‌های ابتدای هفته گذشته در شیراز پروژه‌های عمرانی در حال احداث نظیر تقاطع غیرهمسطح باهنر، زیرگذر گلستان، چپگرد صدرا به شیراز و رودکی دچار آسیب شده است.</p>
      <p>او به حجم ریالی خسارت‌های وارد اشاره‌ای نکرد و ادامه داد: با حضور شهردار محترم شیراز طی روزهای اخیر بازدیدهای متعددی از پروژه‌ها انجام شده و این بازدیدها تداوم دارد و تلاش می‌شود تا نه تنها پروژه‌ای متوقف نشود بلکه این پروژه‌ها در زمانبندی مقرر برای افتتاح آماده شده و وارد چرخه خدمات رسانی شوند.</p>
      <p>معاون فنی و عمرانی شهرداری شیراز خاطرنشان کرد: پیش از حوادث اخیر به شهروندان شیرازی وعده داده بودیم که تا پایان امسال پنج پروژه عمرانی را آماده بهره‌برداری خواهیم کرد و تحقق این وعده همچنان یکی از اولویت‌های مهم شهرداری شیراز محسوب می‌شود.</p>
      <p>به گزارش ایسنا، طی روزهای ابتدایی هفته گذشته، اعتراض به گرانی بنزین در شیراز به اغتشاش کشیده شد و اغتشاشگران بخش‌های از زیرساخت‌های شهری در حوزه‌های مختلف خصوصا بخش حمل و نقل و ترافیک و شهر هوشمنند را تخریب کردند.</p>
      <p>براساس آمار اعلامی از سوی رئیس کمیسیون سرمایه گذاری شورای شهر شیراز، حجم خسارت‌های وارده به این زیرساخت‌ها در حوزه تحت مدیریت شهرداری حدود 100 میلیارد تومان ارزیابی می‌شود؛ اگرچه هیچ آمار و عددی از این خسارت‌ها توسط شهردار شیراز رسانه‌ای نشده است.</p>
      <p>حیدر اسکندرپور، شهردار شیراز چهارشنبه گذشته در جلسه شورای اداری استان فارس بدون اعلام آمار دقیق در خسارت‌ها، مهمترین بخش از تخریب‌های مربوط به شهرداری در شیراز را مربوط به زیرساخت‌های شهر هوشمند دانسته و یادآور شده بود که یکی از دلایل قطع چراغ‌های راهنمایی در این کلانشهر، آسیب به همین زیرساخت بوده است.</p>
      <p>اسکندرپور در عین حال احتمال داده بود که با توجه به اولویت رفع خرابی‌های ناشی از به آتش کشیده شدن و تخریب ایستگاه‌های اتوبوس، دوربین‌های نظارت و کنترل ترافیک و زیرساخت‌های این بخش و ... اگر کمک‌های دولتی نرسد، اجبارا اعتبارات مربوط به پروژه‌های عمرانی معطوف به رفع تخریب‌ها شود.</p>
      <p>شهردار شیراز در عین حال وعده داده بود که طی روزهای آینده، این کلانشهر به شرایط قبل از ناآرامی‌ها بازگشته و زیرساخت‌های تخریب شده، بازسازی و ترمیم شود.</p>
      <p>انتهای پیام</p>
    </article>
  </body>
</html>