<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22836/razgled-ob-katerem-zastane-dih.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-23T09:06:00+00:00"/>
    <meta property="og:title" content="Razgled, ob katerem zastane dih"/>
    <meta property="og:description" content="Sicer hladni jesenski dnevi s svežino in razkošno barvno paleto vabijo v naravo. Po čudovit razgled pa ni treba daleč. Razgledni stolp na Zavrhu razkrije jesen v Slovenskih goricah, s ponudbo v okolici pa je odlična ideja za izlet.Zavrh je naselje na hribu (366 metrov nadmorske višine), ki se bohoti nad Voličino ..."/>
  </head>
  <body>
    <article>
      <h1>Razgled, ob katerem zastane dih</h1>
      <h2>Na Zavrhu obiskovalce najbolj prepriča razgledni stolp, ki je bil leta 1963 posvečen Rudolfu Maistru in v prvotni konstrukciji lesen</h2>
      <address><time datetime="2019-11-23T09:06:00+00:00">23 Nov 2019, 09:06</time> by <a rel="author">Aleksandra Papež</a></address>
      <figure>
        <img src="https://www.prlekija-on.net/uploaded/2019_11/razgled-ob-katerem-zastane-dih_7872288370.jpg"/>
        <figcaption>Razgledni stolp</figcaption>
      </figure>
      <p>Sicer hladni jesenski dnevi s svežino in razkošno barvno paleto vabijo v naravo. Po čudovit razgled pa ni treba daleč. Razgledni stolp na Zavrhu razkrije jesen v Slovenskih goricah, s ponudbo v okolici pa je odlična ideja za izlet.</p>
      <p>Zavrh je naselje na hribu (366 metrov nadmorske višine), ki se bohoti nad Voličino kot del Občine Lenart, ki je v zadnjih letih veliko truda vložila prav v ureditev infrastrukture ter turističnega potenciala Zavrha.</p>
      <p>Obiskovalce najbolj prepriča razgledni stolp, ki je bil leta 1963 posvečen <b>Rudolfu Maistru</b> in v prvotni konstrukciji lesen. Leta 1979 je bil porušen, zato ga je kasneje zamenjala bolj trpežna 17 metrov visoka kovinska konstrukcija, ki danes vabi s čudovitim razgledom.</p>
      <h3>Maister je Zavrhu posvetil tudi pesem</h3>
      <p>»<i>S pomočjo razglednega daljnogleda na vrhu je mogoče videti dve cerkvi posvečeni Sveti Ani naenkrat - ena je v Avstriji, ena v naših Slovenskih goricah</i>.« pove <b>Stanko Kranvogel</b>. »<i>S tega mesta je občudoval lepoto Slovenskih goric in jo opeval</i>« je zapisano na spominski plošči ob stolpu, saj je Maister Zavrhu posvetil tudi pesem Završki fantje (uglasbena) in prav vsako leto se na Zavrhu zvrstijo tudi Maistrove prireditve, letos že 34. zapored, v nedeljo, 24. novembra, ob 17. uri v Kutlurnem domu na Zavrhu, neposredni bližini razglednega stolpa.</p>
      <p>Zavrh pa je tudi del evropske kulturne poti Svetega Martina Tourskega, katera skupno obsega 2500 km ter je namenjena pohodnikom, romarjem in tistim, ki posebej cenijo kulturno dediščino ter verjamejo v vzajemno delitev dobrin kot vrednoto.</p>
      <p>Ob stolpu se bujno vzpenja cepič žametne črnine, najstarejše žlahtne vinske trte na svetu, katerega je Mestna občina Maribor leta 2005 podarila Turističnemu društvo Rudolf Maister-Vojanov. Osamosvojitvena lipa, posajena dan pred osamosvojitvijo naše dežele, neposredno ob stolpu in izmenjevalnica knjig Društva Humanitarček, ki vabi k posedanju na klopi pod stolpom.</p>
      <p>Zadnje leto pa že na prvi pogled navdušuje obnovljena in sedaj dobro vzdrževana Štupičeva vila s prostorno razgledno ploščadjo, izvornim pročeljem, razstavnimi prostori in dvorano. »<i>Gre za predstavitev življenja in delovanja Rudolfa Maistra, njegovih sodobnikov in podpornikov ter prikaz širših družbeno-političnih razmer v 19. in v začetku 20. stoletja, ki so odločilno vplivale oziroma privedle do strateških odločitev Maistra in Slovencev v letu 1918</i>.« so zapisali avtorji razstave Maister po Maistru <b>Aleš Arih</b>, <b>Maja Toš</b>, <b>Marjan Toš</b> in <b>Igor Zemljič</b>. Bogat nabor fotografij, nazorni napisi, Maistrovi preslikani rokopisi na različne podlage in razlage prepričajo tudi nepoznavalca tega obdobja zgodovine.</p>
      <p>V dvorani pa si je mogoče ogledati tudi film o Maistru. »<i>Pred časom so nam nepridipravi ukradli vso opremo za predvajanje filma - od zvočnikov, do televizorja, projektorja in mešalne mize. S trudom smo nabavili že novi del opreme, da lahko filme nemoteno predvajamo</i>.« doda Kranvogel, dolgoletni vodič po razstavi, ki obiskovalcem z veseljem zmeraj razkaže tudi prejšnjo spominsko sobo Generala Rudolfa Maistra z ohranjenim Maistrovim pozivom v vojne vrste, z razstavljenimi plakati dolgoletnih Maistrovih prireditev ter vojaškim plaščem, opasačem in kapo Maistrovega borca.</p>
      <p>»<i>Kdor si prijatelj, potrkaj, postoj, kupico vina izprazni z menoj</i>.« vabi napis nad umetelnimi velikimi vhodnimi vrati v klet vile, ki upajo, da bodo kmalu odprla vrata, kateremu gostinskemu ponudniku, ki bo še dodatno obogatil turistično ponudbo Zavrha.</p>
      <p>Znotraj sedaj lepo urejene Štupičeve vile je še sicer več neuporabljenih prostorov, ki bi morda lahko, ob ustrezni preureditvi, služile kot prijetna prenočišča. Z razgledne ploščadi pa si lahko ogledamo tudi bujen in skrbno urejen vrt <b>Darinke in Stanka Kranvogla</b>, ki se lahko pohvalita z ogromnim številom rastlinskih vrst, predvsem hortenzij vseh barv, katerih sadike ustvarja gospodarica vrta kar sama, celo drevesno sadiko iz Čila, urejenimi potkami med gredicami ter omamnimi vonji med sprehodom.</p>
      <p>Ne daleč stran vabijo številne vinogradniške družine in sadjarji, saj se Zavrh nahaja tudi na vinsko-turistični cesti. Vsekakor pa k ogledu vabi tudi slovenjegoriška obnovljena domačija <b>Romana Kranvogla</b> z bogato zbirko ohranjenih predmetov iz prejšnjih stoletij.</p>
    </article>
  </body>
</html>