<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/treviso-nuovo-laboratorio-del-talento-lopera-lirica-219786"/>
    <meta property="og:site_name" content="Oggi Treviso"/>
    <meta property="article:published_time" content="2019-11-23T09:08:09+00:00"/>
    <meta property="og:title" content="A Treviso il nuovo laboratorio del talento per l'opera lirica"/>
    <meta property="og:description" content="TREVISO - Sotto la direzione del fuoriclasse, il maestro Giancarlo Andretta, prenderà il via il prossimo anno, “Il paradiso del Talento”, il nuovo corso didattico dedicato ai giovani musicisti dai 18 ai 40 anni"/>
  </head>
  <body>
    <article>
      <h1>A Treviso il nuovo laboratorio del talento per l'opera lirica</h1>
      <h2>Un master dedicato a giovani direttori d’orchestra, pianisti e cantanti in programma dal prossimo febbraio al teatro Eden</h2>
      <address><time datetime="2019-11-23T09:08:09+00:00">23 Nov 2019, 09:08</time> by <a rel="author" href="http://oggitreviso.it/archivio/news/giornalista/5197" target="_blank">Isabella Loschi</a></address>
      <p><b>TREVISO - Un master dedicato ai giovani talenti direttori d’orchestra, ma anche a pianisti e cantanti. </b>Sotto la direzione del fuoriclasse, il maestro Giancarlo Andretta, prenderà il via il prossimo anno, al teatro Eden, <b>“Il paradiso del Talento”, il nuovo corso didattico dedicato ai giovani musicisti dai 18 ai 40 anni, per studiare e approfondire tre opere intramontabili del repertorio lirico italiano da Rossini a Verdi.</b><br/><br/>La novità è stata presentata ieri a Cà dei Carraresi, nell’ambito dei venerdì della cultura, dal presidente di Fondazione Cassamarca Luigi Garofalo, assieme ai direttori d’orchestra Andrea Marcon e Giancarlo Andretta. “Si tratta di un percorso di crescita per i nostri giovani musicisti - spiega il <b>maestro Andretta,</b> fino al 2013 direttore principale del teatro dell’opera di Goteborg, già professore ordinario di direzione d’orchestra all’Accademia Reale della musica di Danimarca- E’ indispensabile offrire loro occasioni di crescita e di studio per allargare la loro conoscenza”.<br/><br/>Ecco che il master, attraverso <b>24 giornate di studio, dal 6 febbraio al primo luglio 2020,</b> si concentrerà sull’analisi, l’approfondimento e la direzione della partitura, sullo studio della spartito per pianoforte e canto, sull’elaborazione di osservazioni storico-estetiche, di prassi esecutiva e di conoscenza della vocalità e del “belcanto”. Tre le opere dell’Ottocento, oggetto di studio del corso: “La Cenerentola” di Gioachino Rossini, la “Norma” di Vincenzo Bellini e il “Nabucco” di Verdi.<br/><br/>“Sono state scelte tre opere di repertorio che più facilmente un giovane musicista italiano, nel corso della sua carriera professionale, potrà trovarsi a dirigere”, sottolinea Andretta.<br/><br/>“Il corso vuole arrivare a dare ai ragazzi una preparazione a 360 gradi per una produzione lirica. Una volta terminato il corso pianisti, cantanti e direttori saranno in grado di affrontare anche dal punto di vista professionale un’opera di questo valore”.<br/>Al termine del corso, a luglio, sarà allestita una produzione concertante dell’opera “La Cenerentola”, a cui parteciperanno i corsisti selezionati dal maestro Andretta.<br/><br/>Per partecipare al corso <b>sarà necessario inviare la propria candidatura entro il 5 gennaio 2020</b> ( all’indirizzo luisa.bassetto@fondazionecassamarca.it). Saranno scelti da una commissione artistica composta dai maestri Giancarlo Andretta e Andrea Marcon, 33 corsisti: 10 direttori d’orchestra 15 solisti di canto e 8 assistenti musicali.<br/><br/>I<b>l corso sarà aperto anche agli uditori: </b>“A Treviso ci sono tanti gli appassionati del repertorio operistico dell’Ottocento, per questo abbiamo deciso di aprire il corso, senza limiti di età e di iscrizione, anche ai tanti curiosi che potranno assistere alle lezioni di direzione d’orchestra oppure vedere come un maestro lavora con i cantanti”,sottolinea il maestro Andrea Marcon.</p>
    </article>
  </body>
</html>