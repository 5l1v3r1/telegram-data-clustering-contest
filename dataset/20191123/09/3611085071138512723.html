<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/sodien-sakas-pasaules-kausa-sezona-kamaninu-sporta/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-23T09:22:23+00:00"/>
    <meta property="og:title" content="Šodien sākas Pasaules kausa sezona kamaniņu sportā"/>
    <meta property="og:description" content="Šodien Īglsas trasē Insbrukā ar sieviešu vieninieku un vīriešu divnieku sacensībām sāksies Pasaules kausa sezona kamaniņu sportā."/>
  </head>
  <body>
    <article>
      <h1>Šodien sākas Pasaules kausa sezona kamaniņu sportā</h1>
      <address><time datetime="2019-11-23T09:22:23+00:00">23 Nov 2019, 09:22</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Šodien Īglsas trasē Insbrukā ar sieviešu vieninieku un vīriešu divnieku sacensībām sāksies Pasaules kausa sezona kamaniņu sportā.</p>
      <p>Kā pirmās trasē dosies sievietes, pirmo braucienu aizvadot plkst.11.20, bet otro – plkst.12.45. Sacensības tiešraidē translēs kanāls “Best4Sport TV”.</p>
      <p>Latviju dāmu sacensībās pārstāvēs Ulla Zirne, Elīza Cauce un Kendija Aparjode.</p>
      <p>Iepriekšējā sezonā Pasaules kausa apritē labāk veicās Caucei, kura trīs reizes iekļuva pirmajā sešiniekā un kopvērtējumā ieņēma astoto vietu, Aparjodei bija desmitā pozīcija, bet Zirnei – 12.vieta. Tiesa, pasaules čempionātā labāko vietu – sesto – uzrādīja Zirne.</p>
      <p>Tikmēr divniekiem pirmais brauciens būs plkst.14.10, bet otrais – 15.30.</p>
      <p>No latviešiem šajās sacensībās startēs Andris Šics/Juris Šics, Kristens Putins/Imants Marcinkēvičs un Oskars Gudramovičs/Pēteris Kalniņš. Nāciju kausā piedalījās arī Mārtiņš Bots/Roberts Plūme, taču ierobežotā vietu skaita dēļ viņiem nebija iespējams kvalificēties Pasaules kausam, jo katra valsts drīkst pieteikt maksimums trīs ekipāžas.</p>
      <p>Iepriekšējā sezonā savu stabilitāti apliecināja Šicu ekipāža, kas trīs Pasaules kausa posmos kāpa uz goda pjedestāla un kopvērtējumā ieņēma ceturto vietu, Putins/Marcinkēvičs bija septītie, bet Gudramovičs/Kalniņš, nestartējot Ziemeļamerikā, ieņēma 14.pozīciju. Pasaules čempionātā labāko rezultātu sasniedza Gudramovičs/Kalniņš, kur bija uzreiz aiz goda pjedestāla.</p>
      <p>Svētdien notiks sacensības vīriešu vieniniekiem un norisināsies mači stafetē. Vīru konkurencē Latviju pārstāvēs Artūrs Dārznieks, Riks Kristens Rozītis, Kristers Aparjods un Inārs Kivlenieks.</p>
      <p>Pēc sezonas sākuma Austrijā tikai daļa izlases dosies tālāk uz posmiem Ziemeļamerikā. Otrais posms notiks Leikplesidā, ASV, bet trešais posms Vistlerā, Kanādā. Tad gaidāms gandrīz mēneša pārtraukums līdz janvāra vidum, kad Altenbergā, Vācijā tiks aizvadīts ceturtais posms. 18. un 19.janvārī Lillehammerē, Norvēģijā norisināsies Eiropas čempionāts, kas reizē būs arī piektais Pasaules kausa posms, bet janvāra pēdējā nedēļas nogalē pasaules labākie kamaniņu braucēji pulcēsies Siguldā uz sezonas sesto posmu.</p>
      <p>Septītais posms norisināsies Oberhofā, Vācijā februāra pirmajā nedēļas nogalē, bet sezonas kulminācija gaidāma 14. līdz 16.februārī, kad Soču olimpiskajā trasē tiks sadalītas Pasaules čempionāta godalgas. Astotais posms februāra otrajā pusē notiks Altenbergā, Vācijā, bet sezonas noslēdzošais devītais posms tiks aizvadīts Kēnigzē.</p>
      <p>Lielas izmaiņas gaidāmas dāmu konkurencē, kur šosezon uz starta neredzēsim nevienu no Phjončhanas olimpisko spēļu pirmo sešu vietu ieguvējām. Divas vadošās Vācijas sportistes Natālija Geisenbergere un Dajana Eitbergere ir bērniņu gaidībās, savukārt Tatjana Hifnere pēc pagājušās sezonas noslēdza savu sportistes karjeru. Tāpat arī šobrīd vadošā Kanādas sportiste Kimberlija Makreja šosezon nestartēs studiju dēļ, bet Erina Hamlina (ASV) un Aleksa Goha (Kanāda) paziņoja par karjeras beigām jau pēc olimpiskajām spēlēm.</p>
    </article>
  </body>
</html>