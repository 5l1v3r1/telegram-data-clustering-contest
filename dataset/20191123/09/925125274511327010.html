<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/lietuvoje-pirma-karta-organizuojamos-senjoru-futsal-pirmenybes/73357"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-23T09:48:48+00:00"/>
    <meta property="og:title" content="Lietuvoje pirmą kartą organizuojamos senjorų Futsal pirmenybės"/>
    <meta property="og:description" content="Likusius mėnesius iki Pasaulio Futsal (salės futbolo) čempionato Lietuvoje į šio žaidimo aistras įsitrauks ir vyriausieji. Pirmą kartą organizuojamos Lietuvos senjorų Futsal pirmenybės."/>
  </head>
  <body>
    <article>
      <h1>Lietuvoje pirmą kartą organizuojamos senjorų Futsal pirmenybės</h1>
      <address>
        <time datetime="2019-11-23T09:48:48+00:00">23 Nov 2019, 09:48</time>
      </address>
      <p>Likusius mėnesius iki Pasaulio Futsal (salės futbolo) čempionato Lietuvoje į šio žaidimo aistras įsitrauks ir vyriausieji. Pirmą kartą organizuojamos Lietuvos senjorų Futsal pirmenybės.</p>
      <p>Senjorai (nuo 50 metų) tradiciškai kasmet varžėsi šiltuoju metu laikotarpiu, tačiau šiemet nutarta surengti ir nacionalines rungtynes salėse.</p>
      <p>„Tai naujas projektas. Kadangi artėja ir Pasaulio čempionatas, yra didesnis susidomėjimas šiuo žaidimu, norėjome nepalikti nuošalyje ir senjorų. Iki šiol panašios varžybos vyko tik kai kuriose apskrityse. Dabar apjungsime varžybas, kad būtų platesnė geografija“, – sakė vienas iš varžybų organizatorių Dainius Širvys. – Džiugu, kad šiam projektui pritarė Lietuvos futbolo federacija, salės ir masinio futbolo asociacijos. Vaizdžiai tariant – žiemą neliksime „ant pečiaus“, susitiksime, žaisime ir bendrausime salės futbolo aikštėse.“<br/><br/>Pasak jo, vienas Futsalo privalumų – tai, kad aikštėje reikalinga mažiau žaidėjų, tad surinkti komandą paprasčiau. Senjorai rungtyniaus pagal Futsalo taisykles sutrumpintu laiku – du kėlinius po 15 minučių.</p>
      <p>Pirmenybėse rungtyniaus 10 komandų iš Vilniaus, Kauno, Panevėžio, Šiaulių, Alytaus, Jonavos, Kaišiadorių, Kelmės, Visagino ir Joniškio rajono.</p>
      <p>„Kelmės komanda – nauja senjorų pirmenybėse. Jų gretas papildys žaidėjai iš Tauragės, Užvenčio kitų miestų. Kaunui atstovaus nauja ekipa – „Feniksas“. Visagino atstovai šį kartą reprezentuos Utenos apskritį – komandoje planuoja rungtyniauti daug žaidėjų, kurie mažojo futbolo pirmenybėse rungtyniavo už „Utenį“, – paaiškino D. Širvys. – Varžybas rengsime mažesniuose miestuose, nes didžiausiuose į geras sales patekti sudėtingiau.“</p>
      <p>Varžybos vyks vieno rato sistema, kiekviena komanda sužais po 9 rungtynes. Planuojami penki etapai, per kurios komandoms reikės sužaisti po dvi rungtynes.</p>
      <p>Pirmieji du turai vyks šeštadienį Šiaulių universiteto ir Alytaus sporto ir rekreacijos centro salėse. Gruodį prieš šventes planuojama išvyka į Kelmę, vėliau Vievyje ir Panevėžyje, Jonavoje ir Molėtuose. Varžybų finišas numatomas kovo 21-ąją Jonavos arenoje.</p>
    </article>
  </body>
</html>