<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/nuova-lexus-lc500-convertible-meraviglia-senza-tetto-468822.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T09:00:56+00:00"/>
    <meta property="og:title" content="Nuova Lexus LC500 Convertible, meraviglia senza tetto"/>
    <meta property="og:description" content="La casa giapponese presenta al Salone di Los Angeles la versione cabrio della sua particolare Coupé, per il massimo del piacere di guida"/>
  </head>
  <body>
    <article>
      <h1>Nuova Lexus LC500 Convertible, meraviglia senza tetto</h1>
      <h2>La casa giapponese presenta al Salone di Los Angeles la versione cabrio della sua particolare Coupé, per il massimo del piacere di guida</h2>
      <address><time datetime="2019-11-23T09:00:56+00:00">23 Nov 2019, 09:00</time> by <a rel="author">Lorenzo Moro</a></address>
      <p>Dopo averla vista sotto forma di concept car lo scorso Salone di Detroit, debutta a Los Angeles la nuova <b>Lexus LC500 Convertible</b>, versione decappottabile della coupé sportiva LC500, sul mercato dal 2016. La casa giapponese ha svelato la versione definitiva della nuova vettura il cui debutto commerciale è fissato per la <b>prima metà del 2020.</b></p>
      <blockquote>
        <a href="https://www.formulapassion.it/automoto/mondoauto/test-drive-lexus-lc500-390620.html">TEST DRIVE – Lexus LC500</a>
      </blockquote>
      <p>La nuova LC500 Convertible riprende le linee della particolare coupé gran turismo da cui deriva (e con cui condivide il pianale GA-L, Global Architecture-Luxury) spostandosi verso il <b>fascino e il piacere della guida con il vento fra i capelli</b>. Per garantire le stesse prestazioni della coupé anche nella sua versione “senza testa”, i tecnici Lexus hanno lavorato intensamente sul telaio per recuperare la rigidità persa con il taglio del tettuccio, utilizzando <b>nuovi rinforzi strutturali in lega di magnesio.</b> Invariate anche le dimensioni dell’auto, che rimane lunga 4,77 metri, larga 1,92 e con un passo di 2,94 metri. Stesso discorso per l’abitacolo, che, per quanto molto sportivo nel suo layout, <b>mantiene la configurazione 2+2.</b></p>
      <p>La vera novità è quindi data dalla nuova capote, la cui forma particolarmente riuscita<b> non lede la linea dell’auto</b> (spesso le versioni cabriolet di auto nate coupé risultano un po’ goffe, quasi come avessero la gobba) ma anzi le dona un design molto armonico, facendo sembrare l’auto nata in questa configurazione. L’apertura della capote (costruita in tela a quattro strati), comandata elettricamente, richiede <b>15 secondi</b> e può venir effettuata fino alla velocità di ben 50km/h. Una volta con il cielo al posto del tetto, viene però il momento di godere a pieno di una tipologia di auto senza tempo: il piacere e il godimento al volante della nuova Lexus LC500 Convertible sono garantiti dal classico V8 da 5 litri (e 477CV) firmato Lexus, accoppiato alle ruote posteriori attraverso un <b>cambio DirectShift a dieci rapporti.</b> Lexus, presentando la nuova auto, ha mantenuto il silenzio sia sulle le sue prestazioni, che sui prezzi e gli equipaggiamenti, tutte informazioni che verranno rese note più avanti.</p>
      <footer>RIPRODUZIONE RISERVATA</footer>
    </article>
  </body>
</html>