<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7-%ce%ba%ce%af%ce%bd%ce%b1-%ce%b4%ce%bf%ce%ba%ce%b9%ce%bc%ce%ac%ce%b6%ce%b5%ce%b9-%cf%84%ce%bf-%ce%b4%ce%b9%ce%b1%cf%83%cf%84%ce%b7%ce%bc%cf%8c%cf%80%ce%bb%ce%bf%ce%b9%cf%8c-%cf%84%ce%b7%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T09:27:29+00:00"/>
    <meta property="og:title" content="Η Κίνα δοκιμάζει το διαστημόπλοιό της για τον Άρη – Με τα «αυτιά» στον Δία οι Κινέζοι (βίντεο)"/>
    <meta property="og:description" content="Στις 14 Νοεμβρίου, η Κίνα δοκίμασε τη διαστημική της κάψουλα που σκοπεύει να στείλει στον πλανήτη Άρη. Για να τεστάρει τις ικανότητες καθόδου της διαστημικής συσκευής στον Κόκκινο πλανήτη, η Κινεζική Υπηρεσία Διαστήματος χρησιμοποίησε ένα πύργο ύψους 120 μέτρων."/>
  </head>
  <body>
    <article>
      <h1>Η Κίνα δοκιμάζει το διαστημόπλοιό της για τον Άρη – Με τα «αυτιά» στον Δία οι Κινέζοι (βίντεο)</h1>
      <address>
        <time datetime="2019-11-23T09:27:29+00:00">23 Nov 2019, 09:27</time>
      </address>
      <p>
        <b>Στις 14 Νοεμβρίου, η Κίνα δοκίμασε τη διαστημική της κάψουλα που σκοπεύει να στείλει στον πλανήτη Άρη. Για να τεστάρει τις ικανότητες καθόδου της διαστημικής συσκευής στον Κόκκινο πλανήτη, η Κινεζική Υπηρεσία Διαστήματος χρησιμοποίησε ένα πύργο ύψους 120 μέτρων.</b>
      </p>
      <p>Ο πλανήτης Άρης έχει μόλις τα 3/8 της βαρύτητας της Γης, οπότε ο πύργος, από τον οποίο η διαστημική κάψουλα κρέμεται με τη βοήθεια ιμάντων, εξομοιώνει τη βαρύτητα του Κόκκινου Πλανήτη.</p>
      <p>«Ο πύργος στην επαρχία Χεμπέι της Κίνας, χρησιμοποιεί 36 καλώδια σε τέσσερις πυλώνες, απ’ όπου κρέμεται η συσκευή προσεδάφισης στον πλανήτη Άρη. Κάτω από την πλατφόρμα υπήρχαν κρατήρες για να εξομοιώνουν το έδαφος στον Κόκκινο Πλανήτη», ανέφερε το Xinhua.</p>
      <figure>
        <iframe src="https://www.youtube.com/embed/CG8SYk_1SpE" width="900" height="506" data-service="Youtube" scrolling="no"/>
      </figure>
      <h3>Οι Κινέζοι «άκουσαν» τη διαστημική συσκευή Juno</h3>
      <p>Εξάλλου, η Κίνα, σύμφωνα με σχετική ανακοίνωση, «άκουσε» τα ραδιοσήματα που στέλνει στη Γη το διαστημόπλοιο Juno της Αμερικανικής Διαστημικής Υπηρεσίας NASA, που βρίσκεται σε τροχιά γύρω από τον πλανήτη Δία και κατόρθωσε μ’ αυτόν τον τρόπο να υπολογίσει την ακριβή θέση της διαστημικής συσκευής, σύμφωνα με το Space.com</p>
      <p>Τα παραπάνω έλαβαν χώρα στο πλαίσιο της βελτίωσης των τηλεπικοινωνιακών ικανοτήτων της Κινεζικής Διαστημικής Υπηρεσίας για τις μελλοντικές αποστολές στο Διάστημα.</p>
      <p>«Είναι σαν ένας χειριστής ασυρμάτου να προσπαθεί να συντονιστεί στο πιο μακρινό σήμα που μπορεί να πιάσει για να δοκιμάσει την ευαισθησία του εξοπλισμού του», ανέφερε ο Μπράιαν Γουίντεν, επικεφαλής προγραμματισμού στο ίδρυμα Secure World.</p>
      <p>Από την πλευρά του, ο εκπρόσωπος της NASA, Ντέιβιντ Άγκλ, ανέφερε ότι η Διαστημική Υπηρεσία των ΗΠΑ παρέχει ελεύθερα στο κοινό πρόσβαση σε διαστημικά προγράμματα όπως το Juno, αρκεί οι Κινέζοι να μην προσπαθήσουν να ελέγξουν τη διαστημική συσκευή ή να ανακατευτούν με τη λειτουργία της. Σ’ αυτό το πλαίσιο, αυτή η κίνηση από την Κίνα ήταν αβλαβής, τόνισε ο Άγκλ.</p>
      <figure>
        <iframe src="https://www.youtube.com/embed/hdj8-XSOAg8" width="900" height="506" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/Zh_JgymqaW4" width="900" height="506" data-service="Youtube" scrolling="no"/>
      </figure>
    </article>
  </body>
</html>