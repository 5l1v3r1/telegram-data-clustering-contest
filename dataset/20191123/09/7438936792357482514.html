<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Ceska-armada-ukonci-v-breznu-v-Afghanistanu-ostrahu-spojenecke-zakladny-604389"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T09:52:00+00:00"/>
    <meta property="og:title" content="Česká armáda ukončí v březnu v Afghánistánu ostrahu spojenecké základny"/>
    <meta property="og:description" content="Česká armáda na konci března ukončí ostrahu spojenecké základny Bagrám v Afghánistánu. Na Bagrámu to českým novinářům na dotaz ČTK řekl ministr obrany Lubomír Metnar (za ANO), který české vojáky v pátek navštívil."/>
  </head>
  <body>
    <article>
      <h1>Česká armáda ukončí v březnu v Afghánistánu ostrahu spojenecké základny</h1>
      <address>
        <time datetime="2019-11-23T09:52:00+00:00">23 Nov 2019, 09:52</time>
      </address>
      <p>
        <b>Česká armáda na konci března ukončí ostrahu spojenecké základny Bagrám v Afghánistánu. Na Bagrámu to českým novinářům na dotaz ČTK řekl ministr obrany Lubomír Metnar (za ANO), který české vojáky v pátek navštívil.</b>
      </p>
      <p>Čeští vojáci se společně se spojenci starali o vnější bezpečnost letecké základny více než šest let. Armáda se v Afghánistánu nově soustředí na výcvik afghánských speciálních sil, do země pošle také lékaře. Strážní rota má v současné době asi 170 vojáků. Při ostraze spojenců zahynulo v uplynulých letech několik českých vojáků.</p>
      <p>Bagrám v současné době hlídá již 13. česká strážní rota. Svůj úkol začala plnit v říjnu, v zemi by měla zůstat do konce března. Poté se podle Metnara předpokládá, že česká armáda svou strážní činnost na základně ukončí. Ministr poznamenal, že reorganizace sil nastává i u jiných koaličních jednotek. „My budeme hlavní důraz klást na to, abychom se zaměřili na to, co je nejvíce žádáno, a to znamená podporu a mentoring speciálních a bezpečnostních sil,“ řekl Metnar. Dodal, že od počátku příštího roku také armáda do země vyšle vojenský chirurgický tým.</p>
      <p>Strážní rota je nejpočetnější českou jednotkou v Afghánistánu. Další vojáci působí v Kábulu a v dalších místech v provinciích, a to včetně speciálních sil. Celkem má v současné době česká armáda v Afghánistánu asi 250 vojáků.</p>
      <p>Při ostraze bagrámské základny padli v roce 2014 tři čeští vojáci, čtvrtý zemřel po převozu do České republiky. V roce 2017 také zemřel další voják, který byl vážně zraněn v roce 2014 při jiném incidentu. Loni pak česká armáda u Bagrámu ztratila další tři vojáky, kteří zemřeli po sebevražedném útoku.</p>
      <p>Zástupce velitele roty P. H. (z bezpečnostních důvodů armáda celá jména vojáků nezveřejňuje) ČTK řekl, že úkolem strážní roty je vnější ochrana okolí základny. Vojáci vyjíždějí do několikakilometrového okolí základny na hlídky, při kterých se snaží například zamezit odpalování povstaleckých raket na Bagrám. Pomáhají také afghánským policistům a vojákům při výcviku.</p>
      <p>Podle P. H. neznamená plánované ukončení činnosti strážní roty pro jednotku žádnou změnu, až do konce svého působení se bude naplno věnovat ostraze základny. Poté se podle případných rozkazů bude podílet na balení vybavení. Vozidla, na kterých čeští vojáci vyjíždějí mimo základnu, má armáda vypůjčená od amerických kolegů. Společně s dalším materiálem budou předána zpět americké armádě. Některé zbraně, vybavení či vystrojení jsou ale české a po ukončení působení budou staženy do Česka.</p>
      <p>Život běžných vojáků strážní roty na základně podle P. H. určuje týdenní rozvrh, který dostávají od svých nadřízených. Zahrnuje hlídky mimo základnu nebo pohotovost, během které musí být schopni během 15 minut vyrazit plnit úkol. Mezi jejich povinnosti patří také výcvik ve zdravotní, střelecké nebo taktické přípravě. Poznamenal, že vojáci musí neustále znovu a znovu pilovat naučené postupy a hledat chyby, kterých se dopouští.</p>
      <p>Ve volnu se mohou například spojit se svými blízkými. Odreagovat se mohou v některém z amerických zařízení, třeba u kulečníku nebo v posilovně.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Smrt-Zeman-si-delal-srandu-z-Macrona-Pred-generaly-604072"/>
        <a href="https://www.parlamentnilisty.cz/arena/monitor/Lidovec-Vyborny-Zmente-volebni-system-pro-blaho-volicu-Kdo-by-hodne-ztratil-Babis-603401"/>
        <a href="https://www.parlamentnilisty.cz/arena/monitor/Hamacek-toho-ma-uz-dost-Bouchl-do-stolu-a-odhalil-jak-je-to-se-syrskymi-sirotky-z-Recka-Sedmnactileti-Pakistanci-a-Afghanci-Bezpecnostni-riziko-pro-nasi-zemi-603272"/>
        <a href="https://www.parlamentnilisty.cz/arena/monitor/Co-si-Nemci-nechaji-jeste-libit-Dalsi-utok-mladezniku-V-presile-Petr-Robejsek-varuje-603081"/>
      </related>
    </article>
  </body>
</html>