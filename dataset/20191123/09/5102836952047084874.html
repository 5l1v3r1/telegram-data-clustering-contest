<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/23/vg-hauglie-hadde-ingen-moter-med-nav-maneden-etter-at-alarmen-gikk/"/>
    <meta property="og:site_name" content="Document"/>
    <meta property="article:published_time" content="2019-11-23T09:17:59+00:00"/>
    <meta property="og:title" content="VG: Hauglie hadde ingen møter med NAV måneden etter at alarmen gikk"/>
    <meta property="og:description" content="De to sentrale skikkelsene i NAV-skandalen: NAV-direktør Sigrun Vågeng og sosialminister Anniken Hauglie. De to hadde ingen møter en måned etter at alarmen gikk. Foto:erje Pedersen / NTB scanpix"/>
  </head>
  <body>
    <article>
      <h1>VG: Hauglie hadde ingen møter med NAV måneden etter at alarmen gikk</h1>
      <address><time datetime="2019-11-23T09:17:59+00:00">23 Nov 2019, 09:17</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/11/sigrun-vpgeng-anniken-hauglie-298-okt-terje-pedersen-1024x723.jpg"/>
      </figure>
      <p>
        <i>De to sentrale skikkelsene i NAV-skandalen: NAV-direktør Sigrun Vågeng og sosialminister Anniken Hauglie. De to hadde ingen møter en måned etter at alarmen gikk. Foto:erje Pedersen / NTB scanpix</i>
      </p>
      <p>
        <b>I måneden etter at NAV varslet om at folk kunne ha blitt uriktig dømt for trygdesvindel, hadde arbeids- og sosialminister Anniken Hauglie (H) ingen møter med etaten.</b>
      </p>
      <p>Det skriver <a href="https://www.vg.no/nyheter/innenriks/i/0nzE8E/hauglies-kalender-hadde-ingen-moeter-med-nav-maaneden-etter-at-alarmen-gikk?utm_term=df-86-f0406915%3Adf-86-f0406915&amp;utm_source=vgfront&amp;utm_content=row-1">VG </a>fredag kveld.</p>
      <p>Hauglie har tidligere uttalt flere ganger at «alarmen gikk» i hennes departement 30. august, da Nav varslet om at deres feiltolkning av EUs trygdeforordning også kunne gjelde folk som var blitt dømt til fengselsstraff for trygdesvindel.</p>
      <p>Fredag fikk Rødt-leder Bjørnar Moxnes innsyn i Hauglies kalender fra 30. august til 26. september. Moxnes har tidligere kritisert Hauglie for ikke å ta saken seriøst nok, og har krevd svar på hva statsråden gjorde i dette tidsrommet.</p>
      <p>I Hauglies kalender er det ikke oppført ett eneste møte med NAV i denne perioden. I et møte mellom departement og NAV 13. september deltok ikke statsråden selv, ifølge departementet. Hauglie var derimot på flere valgkamparrangementer i perioden.</p>
      <p>Eva Kristin Hansen (Ap), som er saksordfører for NAV-skandalen i Stortingets kontrollkomité, mener saken er problematisk for Hauglie, selv om hun kan ha hatt uformelle samtaler med NAV denne måneden.</p>
      <p>– Det er urovekkende at når alarmen har gått, at man enten ikke har hatt noen møter og drevet valgkamp mens folk har blitt uriktig dømt og fengslet, eller har hatt møter som ikke er loggført, der man tar praten på gangen så man ikke kan ettergå det, sier Hansen til VG.</p>
      <p>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">Forhåndsbestill Halvor Foslis nye bok til spesialpris her!</a>
      </p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/11/05/hauglie-ber-nav-ofrene-om-unnskyldning/"/>
        <a href="https://www.document.no/2019/10/28/hauglie-trygdemottakere-uriktig-domt-til-fengsel/"/>
        <a href="https://www.document.no/2019/11/21/nav-sjef-vageng-og-statsrad-hauglie-skylder-pa-hverandre/"/>
        <a href="https://www.document.no/2019/11/05/sp-frykter-trygdeskandalen-skal-gjore-norge-tannlose-i-mote-med-eos/"/>
        <a href="https://www.document.no/2017/11/14/statsraden-slar-alarm-67-000-innvandrere-pa-sosialhjelp/"/>
        <a href="https://www.document.no/2019/01/31/voldsom-vekst-i-sosialhjelp-i-hele-landet-i-oslo-gar-70-prosent-til-innvandrere/"/>
        <a href="https://www.document.no/2018/06/20/antall-ufore-stiger-sysselsettingsgraden-har-falt-fra-75-til-67-prosent/"/>
        <a href="https://www.document.no/2019/11/12/nav-trygdeskandalen-kan-vokse-kan-gjelde-lengre-tid-og-flere-ytelser/"/>
        <a href="https://www.document.no/2018/01/15/jakten-i-gang-pa-giskes-etterfolger/"/>
        <a href="https://www.document.no/2017/10/13/hvit-mann-pa-nav/"/>
      </related>
    </article>
  </body>
</html>