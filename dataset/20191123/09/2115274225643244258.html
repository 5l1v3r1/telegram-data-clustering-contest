<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/baron_cohen_facebook_hitler-6602231/news/2019-11-23/"/>
    <meta property="og:site_name" content="Agi"/>
    <meta property="article:published_time" content="2019-11-23T09:27:00+00:00"/>
    <meta property="og:title" content="Baron Cohen si scaglia contro Facebook: &quot;Aprirebbe un profilo anche a Hitler&quot;"/>
    <meta property="og:description" content="In un discorso a New York, l'attore comico britannico ha anche puntato il dito contro Google, Twitter e Youtube colpevoli di far arrivare &quot;assurdità a miliardi di persone&quot;"/>
  </head>
  <body>
    <article>
      <h1>Baron Cohen si scaglia contro Facebook: "Aprirebbe un profilo anche a Hitler"</h1>
      <h2>In un discorso a New York, l'attore comico britannico ha anche puntato il dito contro Google, Twitter e Youtube colpevoli di far arrivare "assurdità a miliardi di persone"</h2>
      <address><time datetime="2019-11-23T09:27:00+00:00">23 Nov 2019, 09:27</time> by <a rel="author" href="https://www.agi.it/authors/marta-allevato/" target="_blank">Marta Allevato</a></address>
      <p>L'attore comico britannico <b>Sacha Baron Cohen</b> si è scagliato contro le <b>politiche di Facebook</b>, che a suo dire se fosse esistito negli Anni '30 avrebbe permesso anche a <b>Hitler</b> di acquistare pubblicità politica e avere così una piattaforma per le sue idee anti-semite.</p>
      <p>Famoso per personaggi come <b>Ali G</b>, un aspirante gangsta-rapper inglese, e <b>Borat</b>, un improbabile giornalista kazako, Sacha Baron Cohen, di origine ebraica, ha criticato pubblicamente - in un discorso a New York - non solo la creatura di Mark Zuckerberg, ma anche <b>Google</b>, <b>Twitter</b> e <b>YouTube</b>, colpevoli di far arrivare "assurdità a miliardi di persone". Lo riporta la Bbc.</p>
      <p>I giganti dei social media e le società di Internet sono sotto pressione da tempo per arginare la diffusione di disinformazione e fakenews, legate alle campagne elettorali. Baron Cohen, intervenendo a un summit della <b>Anti-Defamation League</b>, ha puntato il dito contro Zuckerberg e la scelta di non effettuare un <b>fact-checking </b>sulle <b>pubblicità politiche</b>, vietando quelle che contengono falsità.</p>
      <p>"Se paghi, Facebook pubblicherà qualsiasi pubblicità politica tu voglia, persino se è una bugia", ha polemizzato l'attore, "se Facebook fosse esistito negli Anni '30, avrebbe permesso a Hitler di postare pubblicità di 30 secondi sulla sua 'soluzione' per la questione ebraica". Il comico, di origini  ha poi lanciato un appello a "ripensare in modo radicale i social media e come diffondono odio, cospirazioni e bugie", mettendo in dubbio che Facebook sia un bastione della "libertà di pensiero" come sostiene il suo fondatore. </p>
    </article>
  </body>
</html>