<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/politika/zacal-snem-top-09-oba-tabory-ujistuji-ze-strana-zustane-jedn/r~ba7a9d680d3011ea926e0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-23T09:26:10+00:00"/>
    <meta property="og:title" content="Jen společně porazíme oligarchu Babiše, prohlásil končící Pospíšil na sněmu TOP 09"/>
    <meta property="og:description" content="O předsednický post usiluje Markéta Pekarová Adamová a Tomáš Czernin. Kdo nakonec bude šéfem strany, se rozhodne v neděli."/>
  </head>
  <body>
    <article>
      <h1>Jen společně porazíme oligarchu Babiše, prohlásil končící Pospíšil na sněmu TOP 09</h1>
      <address>
        <time datetime="2019-11-23T09:26:10+00:00">23 Nov 2019, 09:26</time>
      </address>
      <p>Končící předseda TOP 09 <a href="https://www.aktualne.cz/wiki/osobnosti/politici/jiri-pospisil/r~i:wiki:191/">Jiří Pospíšil</a> a naproti němu sedící jeho favoritka na předsedkyni <a href="https://zpravy.aktualne.cz/marketa-adamova/l~63da2d3696bd11e5979c0025900fea04/">Markéta Pekarová Adamová</a> v jedné části sálu. Předseda poslaneckého klubu TOP 09 Miroslav Kalousek a naproti němu jeho favorit na předsedu, senátor <a href="https://zpravy.aktualne.cz/tomas-czernin/l~i:keyword:112493/">Tomáš Czernin</a>, v jiné části jednacího sálu. Jakoby tento zasedací pořádek na volebním sněmu TOP 09 opticky i fakticky vyjadřoval současnou situaci strany. </p>
      <p>Související</p>
      <h4>Pospíšil odchází z vedení TOP 09 s úsměvem, boj o nástupnictví bude napínavý</h4>
      <figure>
        <img src="https://cdn.xsd.cz/resize/e1ff8b5d45e330b795d7ba8d48f8e04b_extract=69,164,1687,950_resize=240,135_.jpg?hash=d0aa590d647b1dd82daea15252b5917c"/>
      </figure>
      <p>Nejvíce ze všeho jde na tomto sněmu o to, jestli strana zůstane jednotná a zda její otěže "uchopí" dvojice Pospíšil - Pekarová, nebo Kalousek - Czernin. Kdo  nakonec zvítězí, se uvidí v neděli ráno, kdy je na programu volba předsedy.</p>
      <p>Oba tábory prohlašují, že si nepřejí nic jiného než jednotu strany. Proto se prý i dopředu domluvili, že ten, kdo volby prohraje, bude prvním místopředsedou.</p>
      <p>"Budu mnohem klidnější, co se týká budoucnosti TOP 09, pokud bude zvolen předsedou Tomáš Czernin a Markéta bude první místopředsedkyní. Ale když zvítězí ona, budu jí také držet ze všech sil palce, aby se jí povedlo vedení strany. Pro mě je důležité, že oba vytvoří kompetentní a noblesní tandem, a my ostatní jsme povinni v tom pomáhat," sdělil Aktuálně.cz Kalousek.</p>
      <figure>
        <img src="https://cdn.xsd.cz/original/d6323967233b3457a11253125f5ee4d5.jpg"/>
      </figure>
      <p>Předseda Pospíšil přišel na sněm ve velmi dobré náladě, hned při vstupu se srdečně objímal s Markétou Pekarovou Adamovu a následně se se smíchem zdravil s řadou delegátů. "Nepřipravil jsem si žádný proslov, ale snad to nevadí. Nejdůležitější jsou projevy kandidátů na předsedu," hlásil uvolněně.</p>
      <p>To Miroslav Kalousek seděl s vážným výrazem ve tváři u svého stolu, hlavu měl většinou skloněnou nad dokumenty a občas si s někým potřásl rukou. Na dotaz Aktuálně.cz, zda jeho nálada neznamená, že už dopředu počítá s prohrou svého favorita, odpovídal, že v žádném případě. "Soustředím se na jednání, ale jinak mám dobrou náladu," tvrdil.</p>
      <figure>
        <img src="https://cdn.xsd.cz/original/d14bd768cc4832e2bdb179fd70d2e430.jpg"/>
      </figure>
      <p>Pospíšilovi patřila i první slova na sněmu, protože jako čerstvě zvolený předseda pražské TOP 09 vítal delegáty v Praze. "Jsme tady úspěšná strana a jednotná strana," tvrdil ve svém prvním projevu. Podobně optimisticky mluvil o chvíli později, kdy promluvil už jako končící předseda strany. </p>
      <h3>Pospíšil: Jen když se spojíme, porazíme oligarchu</h3>
      <p>Nejdříve ze všeho popisoval, jak po jeho zvolení předsedou před dvěma lety komentátoři tvrdili, že s jeho volbou strana končí. "Jsem rád, že se mýlili," řekl  Pospíšil a pochvaloval si, že jako lídr v komunálních volbách v Praze a ve volbách do Evropského parlamentu přivedl stranu k výborným výsledkům. Přitom vysvětloval, že právě tyto volby ukázaly, jak je TOP 09 schopná se domluvit na spolupráci se sobě blízkými stranami i na úkor vlastních kandidátů. </p>
      <p>"Vím, že to nebylo jednoduché. Vím, že to mnohdy nedopadlo dobře, ale jsem velmi hrdý na to, že TOP 09 v těchto volbách i ve volbách do Senátu vždycky jednala se svými potencionálními partnery čestně. Nikdy jsme je nepodrazili a vždycky jsme dodrželi slovo. Jsme koaliční partner, se kterým se vyplatí jednat a který drží slovo," sdělil.</p>
      <figure>
        <iframe data-src="https://twitter.com/R_Bartonicek/status/1198220239160434688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Z jeho projevu bylo jasně patrné, že je pro co největší spolupráci s dalšími, podobně orientovanými, stranami. Pospíšil přitom vzpomněl, jak lidé na Národní třídě 17. listopadu vyzývali jeho a předsedy některých dalších opozičních stran, aby se spojili.</p>
      <p>"Vyzývali nás k tomu, a já jako odcházející předseda předávám signál  budoucímu předsedovi nebo předsedkyni: prosím, pokračujte v tom, je to těžká práce, je to práce, kdy často nebude konečný výsledek, ale my jsme povinni udělat maximum pro to, aby se demokratické politické síly spojovaly a spolupracovaly, aby tak měly šanci porazit oligarchu. Jedině, pokud budeme spolupracovat a spojíme se, jsme schopni oligarchu v příštích volbách porazit," prohlásil Pospíšil. Hned ale dodal, že TOP 09 musí udělat maximum proto, aby sama byla silná.</p>
      <p>V celém svém projevu se končící předseda ani jednou nevyslovil pro to, koho mají delegáti sněmu volit. Nejvíce ze všeho ujišťoval, že bude ze všech sil podporovat toho, kdo zvítězí.</p>
      <p>"Ať budu v jakékoliv funkci, či řadový člen TOP 09, já sám osobně jako bývalý předseda budu dělat všechno pro to, aby budoucí lídr, lídryně byli úspěšní, aby vedl dobře TOP09, aby byl třeba úspěšnější než já. Budu šťastný, když se budoucímu předsedovi, předsedkyni podaří zvednout preference TOP 09 a když strana bude vzkvétat. Nečekejte ode mě žádné žárlení, nečekejte ode mě žádné podrazy, deklaruji absolutní loajalitu vůči budoucímu vedení," ujišťoval. </p>
      <h3>Braňte, prosím, svobodu. A víc pracujte</h3>
      <p>Největšího a nejdelšího potlesku se ale v sobotu dočkal čestný předseda strany a poslanec Karel Schwarzenberg, který mluvil především o tom, aby členové strany bránili svobodu a právní stát. Zároveň uvedl, že on sám i další spolustraníci by měli být pracovitější. </p>
      <p>"Máme ohromnou zodpovědnost, nesmíme zapomenout, že jsme jediná výrazně pro evropská strana, a to v Evropě, která se mění a je ohrožena vnitřními a jinými spory," sdělil a zmínil se o čtyřech horách, na kterých staví své hodnoty - jmenoval horu Sinaj, Golgotu, Akropolis a Kapitol.</p>
      <figure>
        <img src="https://cdn.xsd.cz/original/e0a76c7dca6431499bbf7d9a25671469.jpg"/>
      </figure>
      <p>"Dvacáté století nás poučilo, jak důležitá je svoboda a právní stát. Nemůže být právo bez svobody a svoboda nemůže být bez práva. Musíme tyto dvě hodnoty odhodlaně bránit. Nebezpečí nepřichází jen z jednoho směru, a z míst, odkud bychom to nečekali. A dvacáté století nás poučilo, jak lehce se to ztratí. My si myslíme, že to máme garantované, ale nikdy v dějinách to nebylo zaručené, opravdu ne. Proto vás velice prosím, uvědomte si svoji zodpovědnost, my staří dědci už pomalu odcházíme, já na každý pád," promlouval k delegátům, z nichž nebylo vidět jediného, který by ho neposlouchal.</p>
      <p>"Braňte to prosím, a jděte do práce. My jsme sice skvělá parta, viděl jsem bezvadné lidi, ale jako spoustu mých přátel, a včetně mě samotného, někdy nedostatečně pracujeme. Nejsme dosti pilní, nepracujeme s plným nasazením," vytkl přítomným.   </p>
      <figure>
        <iframe data-src="https://twitter.com/R_Bartonicek/status/1198204652581511170?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zároveň vítal to, že do voleb nejde pouze jeden kandidát na předsedu, ale dva. I když v minulých týdnech avizoval, že podporuje na předsedu Czernina, v projevu to nezopakoval. "Máme dva opravdu vynikající kandidáty, pořadí si udělejte sami. Z toho jsem šťastný. Ať se každý zamyslí, koho volit. Přemýšlejte, kdo bude dělat svou práci lépe. Kdo povede naši stranu k úspěchům. To je klíčové, ne osobní sympatie, nebo cokoliv," naléhal na delegáty.</p>
      <p>"V poslaneckém klubu můžu sledovat práci Markéty Pekarové Adamové, a je opravdu výborná. To co tam dělá, obdivuji. Na druhé straně znám dlouhá a dlouhá léta Tomáše Czernina a naprosto ručím za jeho charakter, a vím co dělá v Senátu," uvedl Schwarzenberg.</p>
      <p>Když se ho deník Aktuálně.cz zeptal po projevu, proč nejmenoval výslovně Czernina jako toho, koho by si přál na místě předsedy, odpověděl, že už se o něm několikrát zmínil v minulosti a nechtěl to opakovat. "Ale samozřejmě ho dál podporuji," dodal s tím, že ať vyhraje kdokoliv, za oběma kandidáty bude stoprocentně stát. </p>
      <h3>Postupujme krok po kroku, prohlásil předseda ODS</h3>
      <p>První den sněmu vystoupili také hosté, z nichž jako první  první promluvil předseda ODS Petr Fiala. Mluvil o spolupráci s TOP 09, ale jeho pobídka nebyla tak silná jako například na posledním sjezdu KDU-ČSL směrem k lidovcům.</p>
      <p>"Postupujme, prosím, krok za krokem. Nyní je před námi úkol dosáhnout změny na úrovni krajů a potvrdit převahu středopravé politiky v Senátu. A teprve potom můžeme uvažovat o změně ve Strakově akademii (<i>sídlo vlády, pozn. red.</i>). Ale první krok nemůžeme přeskočit," prohlásil Fiala. Na vystoupení na TOP 09 mu ale záleželo, přijel, přestože musel spěchat na sobotní jednání středočeské ODS, která jej nominovala opět na předsedu strany.</p>
      <p>Pro spolupráci se vyslovili také další hosté, například první místopředseda STAN Jan Farský, nebo první místopředsedkyně KDU-ČSL Šárka Jelínková. Oba mluvili o tom, jak je z jejich pohledu nezbytné porazit Andreje Babiše a kromě jiného se postavit proti komunistům, kteří díky podpoře Babiše mají velkou moc. </p>
      <figure>
        <iframe data-src="https://twitter.com/R_Bartonicek/status/1198170883384315905?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zatímco hned po svém vzniku oslovila TOP 09 s programem vymezujícím se proti ČSSD a ODS 16,7 procenta voličů a získala 41 mandátů, v roce 2017 byla ve volbách s 5,31 procenty hlasů a sedmi mandáty osmá a jen těsně se v konkurenci dalších menších stran dostala do sněmovny. Nyní jí průzkumy přisuzují zhruba stejný podíl voličů.</p>
      <p>První místopředsedkyně Pekarová před dvěma lety odmítla aspirovat na nejvyšší stranický post kvůli přání založit rodinu, nyní kandiduje s podporou Pospíšila. Do souboje jde také s podporou čtyř regionů, Czernin dvou. Moravské kraje, Pardubický, Ústecký, Karlovarský a Vysočina nechaly delegátům volné hlasování. Rozhodnout se chce řada delegátů až na sjezdu, prostor tak bude otevřen zákulisním jednáním.</p>
    </article>
  </body>
</html>