<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Pilka-nozna/191129727-Gornik-Zabrze-nie-dal-rady-Wisle-Plock-Fatalna-passa-trwa.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T09:01:29+00:00"/>
    <meta property="og:title" content="Górnik Zabrze nie dał rady Wiśle Płock. Fatalna passa trwa"/>
    <meta property="og:description" content="Dwie bramki Igora Angulo dały Górnikowi Zabrze remis w meczu 16. kolejki PKO Ekstraklasy z Wisłą Płock, dla której był to trzeci ligowy pojedynek z rzędu bez zwycięstwa - informuje Onet."/>
  </head>
  <body>
    <article>
      <h1>Górnik Zabrze nie dał rady Wiśle Płock. Fatalna passa trwa</h1>
      <address><time datetime="2019-11-23T09:01:29+00:00">23 Nov 2019, 09:01</time> by <a rel="author">zew</a></address>
      <p>
        <b>Dwie bramki Igora Angulo dały Górnikowi Zabrze remis w meczu 16. kolejki PKO Ekstraklasy z Wisłą Płock, dla której był to trzeci ligowy pojedynek z rzędu bez zwycięstwa - informuje Onet.</b>
      </p>
      <p>Po serii czterech remisów 1:1 w poprzedniej kolejce gospodarze ulegli na wyjeździe Legii Warszawa 1:5. W meczu z Wisłą Płock kibice Górnika Zabrze liczyli na przełamanie swych piłkarzy, którzy po raz ostatni cieszyli się ze zwycięstwa w PKO Ekstraklasie 25 sierpnia, gdy w 6. kolejce udało im się pokonać Koronę - <a href="https://sport.onet.pl/pilka-nozna/ekstraklasa/gornik-zabrze-wisla-plock-wynik-meczu/ts4qmej">przypomina Onet</a>.</p>
      <figure>
        <iframe data-src="https://twitter.com/_Ekstraklasa_/status/1197956458907877376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Początek spotkania ułożył się po myśli podopiecznych Marcina Brosza. W 11. minucie Igor Angulo uderzył sprzed pola karnego, piłka odbiła się od słupka i było 1:0. Radość gospodarzy trwała pięć minut. Stały fragment gry wykonywał Dominik Furman, futbolówkę zgrał Michał Marcjanik a do remisu doprowadził Ricardinho.</p>
      <p>
        <i>
          <b>Czytaj także:</b>
        </i>
        <br/>
        <b>
          <a href="https://www.rp.pl/Pilka-nozna/191129728-Przelamanie-Lecha-Poznan-koniec-passy-Piasta-Gliwice.html">Przełamanie Lecha Poznań, koniec passy Piasta Gliwice</a>
        </b>
      </p>
      <p>Goście objęli prowadzenie w 40. minucie. Po kontrataku Nafciarzy sam na sam z Martinem Chudym znalazł się Giorgi Merebaszwili. Bramkarz obronił strzał napastnika, ale wobec dobitki był już bezradny.</p>
      <p>Po przerwie Górnik starał się zmienić niekorzystny dla siebie rezultat. W 71. minucie drugą bramkę w meczu, a szóstą w sezonie zdobył Angulo. Po szybkiej wymianie podań napastnik wbiegł w pole karne i precyzyjnie uderzył lewą nogą. Bardzo dobrze w tej akcji zachował się Łukasz Wolsztyński, który podał w tempo bez przyjęcia.</p>
      <p>W końcówce gospodarze mogli zapewnić sobie trzy punkty, ale David Kopacz nie wykorzystał dogodnej sytuacji. Z 17. punktami Górnik Zabrze jest na dwunastym miejscu w tabeli, Wisła Płock zakończy tę kolejkę na szóstej pozycji.</p>
      <p><b>Górnik Zabrze - Wisła Płock 2:2 (1:2)</b><br/>Bramki: Igor Angulo (11, 71) - Ricardinho (16), Giorgi Merebaszwili (40)</p>
    </article>
  </body>
</html>