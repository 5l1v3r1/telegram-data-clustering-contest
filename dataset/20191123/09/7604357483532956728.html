<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/universiteit-verwijdert-vlaams-schilderij-na-klachten-veganisten/"/>
    <meta property="og:site_name" content="SCEPTR"/>
    <meta property="article:published_time" content="2019-11-23T09:15:19+00:00"/>
    <meta property="og:title" content="Universiteit verwijdert Vlaams schilderij na klachten veganisten"/>
    <meta property="og:description" content="Het schilderij van barokschilder Frans Snijders zou veganisten op de Universiteit van Cambridge van hun eetlust beroven."/>
  </head>
  <body>
    <article>
      <h1>Universiteit verwijdert Vlaams schilderij na klachten veganisten</h1>
      <address><time datetime="2019-11-23T09:15:19+00:00">23 Nov 2019, 09:15</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>Een schilderij van de Antwerpse barokschilder <a href="https://sceptr.net/tag/frans-snijders/">Frans Snijders</a> werd uit een eetzaal van de universiteit van Cambridge verwijderd na klachten van vegetariërs en veganisten. Het schilderij – waarop een verzameling dode dieren te zien is – zou niet-vleeseters van hun eetlust beroven. <a href="https://www.telegraph.co.uk/news/2019/11/21/cambridge-university-students-cry-fowl-17th-century-painting/">Dat schrijft The Daily Telegraph</a>. </b>
      </p>
      <p>Het schilderij in kwestie is van de hand van de 17de-eeuwse Antwerpse barokschilder <a href="https://sceptr.net/tag/frans-snijders/">Frans Snijders</a>, bekend om zijn stillevens met voedseltaferelen. Het schilderij sierde de eetzaal van de Hughes Hall in Cambridge. In het tafereel is een verzameling dode dieren bestemd voor consumptie te zien, waaronder diverse vogels, een zwaan, een zwijn en een hert.</p>
      <h4>(De afbeelding van dit artikel is een ander schilderij van Snijders, Red.)</h4>
      <figure>
        <iframe data-src="https://twitter.com/RogerHelmerMEP/status/1197817378471579648?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Neergehaald na klachten vegetariërs en veganisten</h3>
      <p>Het schilderij zou vegetariërs en veganisten echter van hun eetlust beroven. <i>“Sommige eters voelden zich niet in staat om te eten omdat het aan de muur hing. Mensen die geen vlees eten, vonden het een beetje walgelijk. Ze vroegen of het eraf gehaald kon worden”</i>, zegt een woordvoerster van de universiteit van Cambridge.</p>
      <p>Het schilderij keerde terug naar het Fitzwilliam Museum van de universiteit, dat het oorspronkelijk had uitgeleend aan Hughes Hall. Daar onderging het een conserveringsbehandeling. Binnenkort wordt het opnieuw tentoongesteld in het kader van de tentoonstelling ‘Fast &amp; Fast: The Art of Food in Europe, 1500-1800’.</p>
      <p>Het schilderij dat in Hughes Hall hangt is eigenlijk een kopie uit het Antwerpse atelier van Snijders. Het origineel bevindt zich in de Hermitage in het Russische Sint-Petersburg.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/ook-is-vrouwen-wielandt-en-abouallal-komen-haast-zeker-terug-naar-belgie/"/>
        <a href="https://sceptr.net/2019/11/activisten-kick-out-zwarte-piet-krijgen-gas-boete-na-actie-in-deurne/"/>
        <a href="https://sceptr.net/2019/11/kris-peeters-krijgt-politiebewaking/"/>
      </related>
    </article>
  </body>
</html>