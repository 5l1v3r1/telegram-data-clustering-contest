<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/media/fofi-gennimata-sto-synedrio-vazoume-terma-stin-esostrefeia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T09:10:09+00:00"/>
    <meta property="og:title" content="Φώφη Γεννηματά: Στο Συνέδριο βάζουμε τέρμα στην εσωστρέφεια!"/>
    <meta property="og:description" content="Άρθρο της Προέδρου του ΠαΣοΚ και του Κινήματος Αλλαγής, Φώφης Γεννηματά, στην εφημερίδα «Τα Νέα»"/>
  </head>
  <body>
    <article>
      <h1>Φώφη Γεννηματά: Στο Συνέδριο βάζουμε τέρμα στην εσωστρέφεια!</h1>
      <h2>Άρθρο της Προέδρου του ΠαΣοΚ και του Κινήματος Αλλαγής, Φώφης Γεννηματά, στην εφημερίδα «Τα Νέα»</h2>
      <address><time datetime="2019-11-23T09:10:09+00:00">23 Nov 2019, 09:10</time> by <a rel="author">ΤοΒΗΜΑ Team</a></address>
      <p>Είμαστε έτοιμοι, για μια ακόμη φορά, όλοι μαζί, να κάνουμε ένα αποφασιστικό βήμα προς τα εμπρός.</p>
      <p>Το χρωστάμε στους εκατοντάδες χιλιάδες συμπολίτες μας, που επιμένουν να κρατούν άσβεστη τη σπίθα της Αλλαγής μέσα στα χρόνια, παρά τις μπόρες.</p>
      <p>
        <a href="https://www.in.gr/2019/11/23/politics/kommata/pasok-den-einai-edo-oute-enomeno-oute-dynato-synedrio-polla-erotimatika/">Το ΠΑΣΟΚ… δεν είναι εδώ, ούτε ενωμένο, ούτε δυνατό – Συνέδριο με πολλά ερωτηματικά</a>
      </p>
      <p>Στους συντρόφους που είδαν το ΠΑΣΟΚ να συρρικνώνεται στο όριο εισόδου στη Βουλή, άντεξαν τους προπηλακισμούς, τις συκοφαντίες, τη λάσπη και έβαλαν πλάτη για να σταθεί η πατρίδα όρθια στις πιο δύσκολες ώρες.</p>
      <p>Στους μαχητές που έκλεισαν τα αυτιά στις σειρήνες της εξουσίας, δεν πρόδωσαν τις αξίες μας για μια καρέκλα, δεν θυσίασαν την προσωπική τους αξιοπρέπεια στο βωμό της πολιτικής τους καριέρας. Στους 220.000 πολίτες που έδωσαν ισχυρή εντολή για την ίδρυση του νέου ενιαίου Φορέα. Στους 4.500 συνέδρους που εξελέγησαν με την ψήφο 65.000 πολιτών, στην πλειοψηφία τους μέλη ΠΑΣΟΚ, που το Μάρτιο ομόφωνα αποφάσισαν με θάρρος να γκρεμίσουν τα κομματικά σύνορα, για να ανοιχθούν νέοι ορίζοντες στην κοινή πορεία μέσα στο Κίνημα Αλλαγής.</p>
      <p>Όλοι αυτοί που μέσα τους πάλλεται ζωντανή η ψυχή της μεγάλης Δημοκρατικής Παράταξης, μεταλαμπαδεύοντας τις ιδρυτικές αρχές μας από γενιά σε γενιά, οι παλαιότεροι στους νεότερους, συνθέτοντας την πολύτιμη εμπειρία με τον ενθουσιασμό της νεολαίας που κάθε μέρα και περισσότερο μας ακούει και μας εμπιστεύεται ξανά.</p>
      <p>Μόνη μου έγνοια είναι να μπορώ να τους κοιτάζω στα μάτια.</p>
      <p>Μοναδικό μου μέλημα να αισθανθούν ξανά περήφανοι, να δουν τους επίμονους κόπους τους για ένα καλύτερο αύριο να δικαιώνονται.</p>
      <p>Και σήμερα το Συνέδριο γι’ αυτούς πραγματοποιείται.</p>
      <p>Γιατί οφείλουμε με υπευθυνότητα να υλοποιούμε βήμα-βήμα τις αποφάσεις που ψηφίζουμε, χωρίς αμφιταλαντεύσεις, πισωγυρίσματα και ατομικές ή μικροκομματικές ανασφάλειες.</p>
      <p>Το ΠΑΣΟΚ ήταν ιστορικά, είναι σήμερα και θα είναι πάντα Κίνημα Αλλαγής.</p>
      <p>Στο Συνέδριο βάζουμε τέρμα στην εσωστρέφεια!</p>
      <p>Ως εδώ η ελαστικότητα στο σεβασμό των αποφάσεων και της στρατηγικής μας. Ως εδώ η ενδοσκόπηση και το αυτομαστίγωμα!</p>
      <p>Η κοινωνία δέχεται ένα ισχυρό σοκ συντηρητικοποίησης από μια νέα Κυβέρνηση που έχει παρερμηνεύσει την εντολή του λαού. Καμία λευκή επιταγή δεν έχει δώσει ο λαός στον κ. Μητσοτάκη να αναβιώσει τη χωροφυλακή και να κρατήσει όμηρους των υπερπλεονασμάτων τους μισθωτούς, τις μικρές και μεσαίες ελληνικές επιχειρήσεις, τους συνταξιούχους. Καμία λευκή επιταγή δεν του δόθηκε να συνεχίσει να παριστάνει τον Τσίπρα ενώπιον της Ευρώπης, αποδεχόμενος για τη χώρα του το ρόλο της αποθήκης ψυχών και της ανάπτυξης αριθμών εις βάρος των ανθρώπων.</p>
      <p>Λευκή επιταγή έδωσε στον κ. Μητσοτάκη ο κ. Τσίπρας. Με την καταστροφική του διακυβέρνηση, λειτούργησε ως Δούρειος Ίππος μιας αποφασισμένης Δεξιάς να κάνει τη χώρα κάτι που δεν ήταν ποτέ. Μια χώρα ανεκτική στην συντήρηση, την αστυνομοκρατία, δεκτική στην φωτογραφική διευθέτηση επιχειρηματικών συμφερόντων εις βάρος των πολλών, σε μια χώρα ανακουφισμένη που γλίτωσε τα χειρότερα, αποδεχόμενη μοιρολατρικά ως «κανονικότητα» οτιδήποτε φέρνει απλά εκτός εξουσίας τον -τοξικό για την Αριστερά- ΣΥΡΙΖΑ.</p>
      <p>Σε αυτό το πολιτικό σκηνικό το Κίνημα Αλλαγής έχει και λόγο και θέσεις και δυνατότητα παρέμβασης. Το αποδείξαμε στη Βουλή όπου σηκώσαμε το βάρος της μαχητικής αντιπολίτευσης, πρωτοστατήσαμε σε πρωτοβουλίες συναίνεσης και υπερασπιστήκαμε πολιτικές υπέρ των αδυνάτων και κατά των ανισοτήτων.</p>
      <p>Στην ελληνική κοινωνία αξίζει μια πραγματική προοδευτική πρόταση διακυβέρνησης, μια δημοκρατική παράταξη στιβαρή, ενωμένη, που θα αντικρούει τις συντηρητικές πρακτικές της</p>
      <p>Νέας Δημοκρατίας. Και οφείλουμε όλοι να σεβαστούμε τον αγώνα όσων διέσωσαν το ΠΑΣΟΚ, και το θέλουν και σήμερα κινητήριο μοχλό της Δημοκρατικής Παράταξης στη χώρα.</p>
      <p>Αυτό θα υπηρετήσει το επερχόμενο Συνέδριο. Ότι το ΠΑΣΟΚ θα μείνει στο φυσικό του χώρο και θα είναι η ψυχή και ο πυλώνας του Κινήματος Αλλαγής.</p>
      <p>Ήρθε η ώρα να προωθήσουμε το νέο όραμα που χρειάζεται η χώρα μας. Να αποτελέσουμε την πρόταση διακυβέρνησης για τη νέα Αλλαγή, να γίνουμε η πραγματική κυβερνώσα αριστερά που έχει ανάγκη ο τόπος. Αποτελεί εθνικό μας χρέος.</p>
      <p>Αυτή την ευθύνη έχουμε απέναντι στα παιδιά μας!</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/23/politics/synedrio-pasok-ksekina-apousia-ton-proedron-tou/"/>
      </related>
    </article>
  </body>
</html>