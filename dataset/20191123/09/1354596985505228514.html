<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/mathys-abbe-kinder-weinigen-zullen-app-downloaden"/>
    <meta property="og:site_name" content="Emerce"/>
    <meta property="article:published_time" content="2019-11-23T09:01:00+00:00"/>
    <meta property="og:title" content="Mathys van Abbe (Kinder): ‘Weinigen zullen een app downloaden’"/>
    <meta property="og:description" content="Hij zag onder meer bij de vluchtelingen op Lesbos hoe belangrijk het is om goede doelen organisaties te steunen. Dus bedacht serie-ondernemer Mathys van Abbe een digitaal donatieplatform. Na een soft launch gaat Kinder binnenkort live. “We willen op korte termijn internationaal opschalen.”"/>
  </head>
  <body>
    <article>
      <h1>Mathys van Abbe (Kinder): ‘Weinigen zullen een app downloaden’</h1>
      <address><time datetime="2019-11-23T09:01:00+00:00">23 Nov 2019, 09:01</time> by <a rel="author">Jan Libbenga</a></address>
      <p>
        <b>Hij zag onder meer bij de vluchtelingen op Lesbos hoe belangrijk het is om goede doelen organisaties te steunen. Dus bedacht serie-ondernemer Mathys van Abbe een digitaal donatieplatform. Na een soft launch gaat Kinder binnenkort live. “We willen op korte termijn internationaal opschalen.”</b>
      </p>
      <p>Goede doelen zoals het Wereld Natuur Fonds, Oxfam Novib en Greenpeace verloren in 2018 vaste donateurs en zagen een daling in totale opbrengsten, meldde de <i>Volkskrant </i>onlangs op basis van eigen onderzoek. Van Abbe ziet de trend al langer. De organisaties sluiten onvoldoende aan op digitale ontwikkelingen. De werving is doorgaans omslachtig en suboptimaal georganiseerd. Donateurs zijn op hun beurt vaak huiverig omdat ze niet goed weten welk initiatief ze kunnen vertrouwen. Het bracht de ondernemer op het idee van Kinder (uitgesproken op z’n Engels) toen hij een vriend met Tinder zag spelen. Waarom zou je goede doelen niet op een gelijke wijze aan donateurs kunnen koppelen? Op basis van profielen en data zou een de ideale match tot stand kunnen worden gebracht. “We willen het mogelijk maken geld te geven aan de meest effectieve doelen in plaats van aan de hardste schreeuwer.”</p>
      <p>Een belangrijk onderdeel daarvan is transparantie. Organisaties op Kinder moeten voldoen aan transparantiecriteria die met behulp van universiteiten zijn opgesteld. “We benchmarken organisaties op zo’n zestig onderdelen, denk aan informatievoorziening en controverse.”</p>
      <p><b>Inzichten leveren<br/></b>Tweeduizend goede doelen zijn op basis van deze criteria inmiddels beoordeeld, 650 daarvan goedgekeurd. Met twintig daarvan heeft Van Abbe de afgelopen tijd proefgedraaid. Niet met de Tinder voor Goede Doelen. Die app is wel ontwikkeld, maar nog niet beschikbaar gesteld. “We zijn tot inzicht gekomen dat niet veel mensen een app zullen gaan downloaden. De urgentie om geld te doneren wordt vaak bepaald door de actualiteit, denk aan rampen. Daarom hebben we naast een platform een widget voor uitgevers ontwikkeld. In artikelen of onder video’s van YouTube kunnen lezers dan meteen doneren via het platform.”</p>
      <p>Volgens Van Abbe willen donateurs niet meer vast zitten aan een organisatie of elke keer donatieverzoeken ontvangen. Doneren via Kinder is daarom anoniem. “Donateurs willen flexibiliteit, ze willen kunnen wisselen en dat zien goede doelen ook. Ze zijn positief over wat wij doen, vooral vanwege de inzichten die we kunnen leveren.”</p>
      <p><b>Opschalen<br/></b>Zelf is Kinder overigens geen non-profitorganisatie. Winst maken is niet het doel, maar het is wel belangrijk dat er inkomsten zijn om het platform verder te ontwikkelen. Het bedrijf heeft twintig medewerkers op de loonlijst, waarvan dertien FTE. De kosten worden vooral neergelegd bij grote bedrijven. Werknemers daarvan kunnen namens het bedrijf op basis van hun eigen prioriteiten doneren.</p>
      <p>Van Abbe runt nog twee bedrijven naast Kinder: Mobypicture (de dienst waarmee je eenvoudig foto’s kunt delen op social media platforms) en Týrsday (content activatie). Hun technologie wordt ook ingezet voor Kinder. Hij sluit niet uit dat hij meer tijd in Kinder gaat steken. “We zijn bezig met een financiering van drie tot vijf miljoen euro waarmee we de organisatie internationaal willen opschalen.”</p>
      <p>
        <i>* Dit artikel is eerder gepubliceerd in het <a href="https://www.emerce.nl/magazine/emerce-174-november-2019">novembernummer van Emerce Magazine #174</a>.</i>
      </p>
      <p>
        <i>Foto: <a href="http://www.vincentboon.nl/">Vincent Boon</a> (in opdracht  van Emerce)</i>
      </p>
      <related>
        <h4>Gerelateerde items</h4>
        <a href="https://www.emerce.nl/nieuws/collecteren-via-bluetooth-stelt-teleur"/>
        <a href="https://www.emerce.nl/cases/hardloopwedstrijd-tegen-heuse-tijger"/>
        <a href="https://www.emerce.nl/nieuws/smart-parks-nederlandse-startup-gebruikt-iot-om-dieren-beschermen"/>
      </related>
    </article>
  </body>
</html>