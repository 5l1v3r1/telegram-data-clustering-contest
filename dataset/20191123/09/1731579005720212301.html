<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/23/tiscali-mobile-rumor-4g-basic-full-243619/"/>
    <meta property="og:site_name" content="MobileWorld"/>
    <meta property="article:published_time" content="2019-11-23T09:37:52+00:00"/>
    <meta property="og:title" content="Il 4G di Tiscali Mobile arriverà a dicembre, ma non sarà uguale per tutti i clienti"/>
    <meta property="og:description" content="Ancora indiscrezioni sulla svolta 4G di Tiscali Mobile. Dopo l'annuncio ufficiale dei test sulle prime SIM capaci di collegarsi alla rete 4G (offerta da TI"/>
  </head>
  <body>
    <article>
      <h1>Il 4G di Tiscali Mobile arriverà a dicembre, ma non sarà uguale per tutti i clienti</h1>
      <address><time datetime="2019-11-23T09:37:52+00:00">23 Nov 2019, 09:37</time> by <a rel="author" href="https://www.mobileworld.it/author/tomdelly/" target="_blank">Edoardo Carlo Ceretti</a></address>
      <p>Ancora indiscrezioni sulla <b>svolta 4G</b> di <a href="https://www.mobileworld.it/tag/tiscali-mobile/">Tiscali Mobile</a>. Dopo l’<a href="https://www.mobileworld.it/2019/11/21/tiscali-mobile-4g-test-ufficiali-243031/">annuncio ufficiale dei test</a> sulle prime SIM capaci di collegarsi alla rete 4G (offerta da <a href="https://www.mobileworld.it/tag/tim/">TIM</a>), sono i colleghi di <a href="https://www.mvnonews.com/2019/11/22/tiscali-mobile-4g-basic-e-4g-full/"><i>MVNO News</i></a> a svelare in anteprima un dettaglio tutt’altro che secondario: la <b>velocità di navigazione</b> sotto la nuova rete dati <b>non sarà la stessa per tutti</b> i clienti dell’operatore virtuale.</p>
      <p>Tiscali Mobile potrebbe infatti offrire<b> due profili diversi</b>, uno denominato <b>4G Basic</b>, l’altro invece <b>4G Full</b>. Il primo è un nome familiare ai più, dato che è lo stesso utilizzato da ho. Mobile per descrivere la sua connessione 4G<b> limitata a 30 Mb/s</b>. E lo stesso dovrebbe essere per Tiscali Mobile, che imporrà gli stessi limiti. Fortunatamente però, dovrebbe anche esserci la possibilità del 4G Full, che potrebbe spingersi<b> fino a 300 Mb/s</b>, oppure limitato ad un comunque più che soddisfacente<b> 100/150 Mb/s</b>.</p>
      <p>Questa differenziazione dovrebbe riflettersi sulle diverse offerte che Tiscali Mobile metterà a disposizione dei suoi clienti: quelle <b>più economiche</b> dovrebbero poter contare sul 4G Basic, mentre quelle <b>più ricche</b> dovrebbero vantare il 4G Full. Non è chiaro se poi l’operatore metterà a disposizione di tutti la navigazione alla massima velocità, sotto forma di <b>opzione aggiuntiva</b> a pagamento. Infine, secondo le nuove indiscrezioni, il debutto del 4G dovrebbe non fare in tempo per la fine di novembre, ma essere rimandato a <b>dicembre</b>.</p>
    </article>
  </body>
</html>