<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200711/%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D8%AF%D8%B1-%D8%A8%D9%87%D8%AA%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%A7%D9%85%D9%86%DB%8C%D8%AA%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:27:16+00:00"/>
    <meta property="og:title" content="خراسان رضوی در بهترین وضعیت امنیتی است"/>
    <meta property="og:description" content="ایسنا/خراسان رضوی معاون سیاسی، امنیتی و اجتماعی استانداری خراسان رضوی گفت: در حال حاضر هیچ مساله‌ای شهرستان‌های استان را تهدید نمی‌کند، اوضاع در کنترل کامل است و در بهترین وضعیت امنیتی هستیم."/>
  </head>
  <body>
    <article>
      <h6 class="kicker">معاون سیاسی استاندار در گفت‌وگو با ایسنا:</h6>
      <h1>خراسان رضوی در بهترین وضعیت امنیتی است</h1>
      <address><time datetime="2019-11-23T09:27:16+00:00">23 Nov 2019, 09:27</time> by <a rel="author">اکرم مقدسی</a></address>
      <p>ایسنا/خراسان رضوی معاون سیاسی، امنیتی و اجتماعی استانداری خراسان رضوی گفت: در حال حاضر هیچ مساله‌ای شهرستان‌های استان را تهدید نمی‌کند، اوضاع در کنترل کامل است و در بهترین وضعیت امنیتی هستیم.</p>
      <p>حسن جعفری در گفت‌وگو با ایسنا، در خصوص حوادث اخیر پس از گرانی بنزین، اظهار کرد: طرح سهمیه‌بندی بنزین یک تصمیم ملی و مصوبه شورای هماهنگی اقتصادی سران قوا بود که مقام معظم رهبری نیز آن را تایید کردند.</p>
      <p>وی افزود: هدف اصلی این طرح، حمایت معیشتی از مردم به ویژه قشر محروم است. نکاتی همچون کنترل مصرف سوخت، کاهش آلودگی هوا و جلوگیری از قاچاق سوخت از اهداف دیگر این طرح به شمار می‎رود. تامین نظم و امنیت مردم به عنوان اولویت اول در تمهیدات اندیشیده شده قبل از اجرای طرح سهمیه‌بندی بنزین مدنظر قرار گرفته بود.</p>
      <p>جعفری با بیان اینکه برای آگاه‌سازی مردم اقدامات گوناگونی حول محور قرار گاه مدیریت سوخت استان صورت گرفت، عنوان کرد: در حوزه تنظیم بازار نیز برای جلوگیری از گرانی کالا اقداماتی نظیر گشت‌های نظارتی در استان انجام گرفته و تقویت خواهد شد.</p>
      <p>معاون سیاسی، امنیتی و اجتماعی استانداری خراسان رضوی گفت: معاندین بسیار امید داشتند که با اجرای این طرح ضربه اساسی به نظام بزنند و اقدام به براندازی کنند که خوشبختانه تا امروز ناموفق بوده‌اند و انشالله ناکام خواهند شد.</p>
      <p>وی ادامه داد: در قالب سیاست شورای تامین استان، برخورد با مردم معترض به شکل مسالمت‌آمیز، اقناعی و توجیهی و برخورد با اشرار و اغتشاش‌گران به شکل قاطع، بازدارنده و قهرآمیز صورت گرفته و خواهد گرفت.</p>
      <p>جعفری بیان کرد: با حمایت همه‎جانبه نهادهای متولی در حوزه امنیت شرایط را در مشهد به گونه‌ای فراهم کردیم که دشمن بیشترین ضربه را متحمل خواهد شد و کمترین خسارت را شاهد بودیم. در حال حاضر هیچ‌‎گونه تهدیدی هیچ کدام از شهرستان‌های استان را تهدید نمی‌کند، اوضاع در کنترل کامل است و در بهترین وضعیت امنیتی هستیم.<br/><br/>انتهای پیام</p>
    </article>
  </body>
</html>