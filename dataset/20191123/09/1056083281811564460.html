<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200715/%D8%A7%D8%B3%D8%AA%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D9%85%D8%B4%D9%87%D8%AF-%D8%A8%D8%B1%DA%AF%D8%B2%DB%8C%D8%AF%D9%87-%D9%BE%D9%86%D8%AC%D9%85%DB%8C%D9%86-%D8%AF%D9%88%D8%B1%D9%87-%D8%AC%D8%A7%DB%8C%D8%B2%D9%87-%D8%B9%D9%84%D8%A7%D9%85%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:30:38+00:00"/>
    <meta property="og:title" content="استاد دانشگاه علوم پزشکی مشهد برگزیده پنجمین دوره جایزه علامه طباطبایی شد"/>
    <meta property="og:description" content="ایسنا/خراسان رضوی دکتر مهدی بلالی‌مود، استاد پیشکسوت دانشگاه علوم پزشکی مشهد موفق به کسب عنوان برگزیده در پنجمین دوره جایزه علامه طباطبایی شد."/>
  </head>
  <body>
    <article>
      <h1>استاد دانشگاه علوم پزشکی مشهد برگزیده پنجمین دوره جایزه علامه طباطبایی شد</h1>
      <address><time datetime="2019-11-23T09:30:38+00:00">23 Nov 2019, 09:30</time> by <a rel="author">بیتا سخایی</a></address>
      <p>ایسنا/خراسان رضوی دکتر مهدی بلالی‌مود، استاد پیشکسوت دانشگاه علوم پزشکی مشهد موفق به کسب عنوان برگزیده در پنجمین دوره جایزه علامه طباطبایی شد.</p>
      <p>آئین تقدیر از برگزیدگان پنجمین دوره جایزه مرحوم علامه طباطبایی و نخستین دوره اعطای جایزه برگزیدگان آئین‌نامه‌های ادبی و قرآنی به همت بنیاد ملی نخبگان با حضور دکتر سورنا ستاری معاون علمی و فناوری رئیس جمهور و رئیس بنیاد ملی نخبگان، جمعی از اساتید برجسته دانشگاهی برگزار و از دکتر مهدی بلالی مود، پدر سم‌شناسی ایران و استاد پیشکسوت دانشگاه علوم پزشکی مشهد به همراه ۱۸ استاد دیگر به عنوان اساتید برجسته و ممتاز کشورمان قدردانی شد.</p>
      <p>براساس اعلام پایگاه خبری و اطلاع رسانی دانشگاه علوم پزشکی مشهد، معاون علمی و فناوری رئیس‌جمهوری گفت: رسیدن دوباره ایران به جایگاه تمدنی بزرگ خود و معرفی مجدد کشور به عنوان مهد علم و نوآوری در دنیا، در گرو توجه هرچه بیشتر به نیروی انسانی نخبه و نوآور است.</p>
      <p>دکتر سورنا ستاری با بیان اینکه ایجاد تحول در مسیر پیشرفت کشور متکی کردن پایه‌های اقتصاد بر نوآوری و نیروی انسانی خلاق است، افزود: به طور حتم با اتکا به نیروی انسانی</p>
      <p>نخبه، نوآور و توجه به منزلت این قشر خلاق، جامعه نیز دستخوش تحولی شگرف خواهد شد و ایران دوباره جایگاه رفیع خود در توسعه و پیشرفت را بازخواهد یافت.</p>
      <p>گفتنی است جایزه ملی علامه طباطبایی جایزه‌ای است که از سوی  بنیاد ملی نخبگان و از سال ۱۳۹۰ به استادان ممتاز دانشگاه‌ها  و پژوهشگران برجسته ایرانی اعطا می‌شود.</p>
      <p>انتهای پیام</p>
    </article>
  </body>
</html>