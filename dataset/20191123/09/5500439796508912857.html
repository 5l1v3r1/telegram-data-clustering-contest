<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22835/kulturna-dogajanja-ob-tednu-splosnih-knjiznic-v-ormoski-knjiznici.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-23T09:04:00+00:00"/>
    <meta property="og:title" content="Kulturna dogajanja ob tednu splošnih knjižnic v ormoški knjižnici"/>
    <meta property="og:description" content="V tednu se je, v sklopu tedna splošnih knjižnic, v Knjižnici Franca Ksavra Meška Ormož zvrstilo več dogodkov.V sredo, 20. novembra je sprva potekala predstavitev Knjižnice Ormož kot Zelene knjižnice, ki je ena od prvih dveh Zelenih knjižnic v Sloveniji. V okviru tega je sovpadala še otvoritev gostujoče razstave ..."/>
  </head>
  <body>
    <article>
      <h1>Kulturna dogajanja ob tednu splošnih knjižnic v ormoški knjižnici</h1>
      <h2>V Knjižnici Franca Ksavra Meška Ormož se je v sklopu tedna splošnih knjižnic zvrstilo več dogodkov</h2>
      <address><time datetime="2019-11-23T09:04:00+00:00">23 Nov 2019, 09:04</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/kulturna-dogajanja-ob-tednu-splosnih-knjiznic-v-ormoski-knjiznici_3148992418.jpg"/>
        <figcaption>Teden splošnih knjižnic v ormoški knjižnici</figcaption>
      </figure>
      <p>V tednu se je, v sklopu tedna splošnih knjižnic, v Knjižnici Franca Ksavra Meška Ormož zvrstilo več dogodkov.</p>
      <p>V sredo, 20. novembra je sprva potekala predstavitev Knjižnice Ormož kot Zelene knjižnice, ki je ena od prvih dveh Zelenih knjižnic v Sloveniji. V okviru tega je sovpadala še otvoritev gostujoče razstave Nacionalne i sveučilišne knjižnice Zagreb. Spoznali smo šest najboljših zelenih knjižnic, ki jih je nagradilo Mednarodno knjižničarsko združenje IFLA v letu 2018. Poleg kitajske, madžarske, romunske, iranske in kenijske knjižnice je bil nagrajen tudi njihov projekt Zelena knjižnica za zeleno Hrvaško - Zeleni festival Nacionalne i sveučilišne knjižnice Zagreb (O) krenimo na zeleno. Proti večeru pa smo prisluhnili še predstavitvi o elektronskih storitvah Cobiss + in Moja knjižnica, kjer smo izvedeli koristne informacije njune uporabe in ju v praksi tudi preizkusili.</p>
      <p>V četrtek, 21. novembra pa smo popoldne preživeli ob družbi, ta čas zelo aktualnega pisca, Mitja Čandra, tokratnega gosta literarnega večera, ki je skupaj z direktorjem in glavnim urednikom založbe Litera, Orlandom Uršičem, predstavil svoj novi roman Slepec.</p>
      <p>Čander je rojen 1974 v Mariboru, vendar živi in dela v Ljubljani, kjer je tudi dokončal svoj študij primerjalne književnosti na Filozofski fakulteti Univerze v Ljubljani. V devetdesetih letih se je podal v literarni svet in sprva postal urednik revije Dialogi. Že od samega začetka deluje kot glavni urednik zbirke Beletrina in je prav tako direktor Založbe Beletrina. Poleg tega je član Nacionalnega Sveta za kulturo Republike Slovenije in od leta 2010 programski direktor Evropske prestolnice kulture - Maribor 2012. Dejaven je na različnih področjih kot pisec dramaturgije, kolumn, scenarijev za dokumentarne filme in esejev. Sam je izdal tri samostojne knjige, in sicer Zapiski iz noči leta 2003, Pokrajine proze leta 2006 in Kuvertirana poteza leta 2008. Njegova dela so prevedena v več jezikov, v angleščino, nemščino, ruščino, španščino in še v mnoge druge. Je dobitnik štirih nagrad, Stritarjeve nagrade (1998), Glazerjeve listine (2000), nagrade Slovenskega knjižnega sejma za najboljši prvenec (2003) in lirikonfestovega zlata za najboljši esej (2008). Zraven svojih funkcij je včlanjen v različna društva, med drugim v Društvo slovenskih pisateljev, Slovensko matico in v Zvezo društev slepih in slabovidnih Slovenije.</p>
      <p>Slepota, ki je tema njegovega romana Slepec, ni povezana s fizično slepoto, kot bi si bralec sprva mislil, ampak je slepota v smislu sprenevedanja o določenem stanju v družbi. Človek, kot posameznik v družbi postane velikokrat slep in zaupa večini, brez, da bi si sam izoblikoval mnenje. Samo dogajanje je postavljeno v današnji čas, v katerem se posameznik spopada z življenjem v gospodarski krizi.</p>
      <p>Jana Petek,<br/>Knjižnica Franca Ksavra Meška Ormož</p>
    </article>
  </body>
</html>