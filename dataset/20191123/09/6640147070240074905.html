<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/halo-reach-framerate-variabile/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-23T09:37:00+00:00"/>
    <meta property="og:title" content="Halo Reach, il remaster non avrà un framerate limitato | Game Division"/>
    <meta property="og:description" content="Il team della versione PC di Halo Reach annuncia che il gioco supporterà il framerate variabile a differenza di quanto dichiarato nelle scorse settimane."/>
  </head>
  <body>
    <article>
      <h1>Halo Reach, il remaster non avrà un framerate limitato | Game Division</h1>
      <address>
        <time datetime="2019-11-23T09:37:00+00:00">23 Nov 2019, 09:37</time>
      </address>
      <p>Nelle settimane scorse gli sviluppatori di <b>343 Industries</b> che stanno curando la nuova versione di <b>Halo Reach </b>avevano ipotizzato un possibile cap del framerate a 60 fps della versione PC per evitare alcuni problemi durante i combattimenti nella fase finale della campagna. Il gioco, che ormai risale a nove anni fa, era stato infatti originariamente progettato per funzionare <b>su Xbox 360 a 30 fps</b> come quasi sempre succedeva in quella generazione di <b>console</b>.</p>
      <p>Nell’ultimo aggiornamento del <b>diario di sviluppo</b> sul sito ufficiale, il team ha spiegato che “<i>l’implementazione del framerate variabile su PC aveva inizialmente causato una serie di effetti negativi: da un ritardo nei comandi con il mouse (l’opposto di ciò che normalmente dovrebbe accadere) a una complessiva instabilità</i> – si legge nell’articolo –<i> Il team ha lavorato in maniera serrata per introdurre dei miglioramenti e i primi risultati già si vedono”</i>.</p>
      <figure>
        <img src="https://www.tomshw.it/images/images/2019/11/halo-reach-64131.jpg"/>
      </figure>
      <p>Leggi anche: <a href="https://www.tomshw.it/videogioco/alla-riscoperta-di-halo-reach/">Alla (ri)scoperta di… Halo: Reach</a></p>
      <p>Il community manager di 343 Industries Tyler Davis spiega che il team è cosciente del fatto che il framerate sbloccato è una <b>caratteristica molto attesa</b> dai giocatori PC e per questo l’opzione sarà disponibile <b>fin da subito</b> con il lancio di Halo Reach. Tuttavia nel messaggio viene precisato che si tratta comunque di <b>una versione che deve essere considerata ancora sperimentale</b>: per questo il team di sviluppo continuerà a tenerla sotto stretta osservazione anche dopo l’uscita anche in base alle segnalazioni dei giocatori.</p>
      <p>Ad ogni modo ci sono anche altri aspetti della conversione di Halo Reach sui quali il team <b>sta ancora lavorando</b> e tra questi c’è anche il comparto <b>audio</b>. <i>“Sappiamo che ancora in molte parti del gioco l’audio non è ai livelli che voi e noi ci aspettiamo</i> – fa sapere il team –<i> Servirà comunque del tempo per trovare delle soluzioni che possano migliorare questo aspetto e si sta continuando a lavorare”</i>. Halo: Reach uscirà come DLC della Master Chief Collection <b>il 3 dicembre prossimo</b> su Xbox One, Microsoft Store e Steam.</p>
      <blockquote>Se giocate su PC e siete interessati alla Master Chief Collection potete preordinarla su Steam nella <a href="https://toms.it/MEnfL">pagina ufficiale del negozio</a>.</blockquote>
    </article>
  </body>
</html>