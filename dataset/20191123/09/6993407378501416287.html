<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-posolstva-ssha-ta-avstralii-holodomor/30287977.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T09:13:38+00:00"/>
    <meta property="og:title" content="Посольства США та Австралії вшанували пам’ять жертв Голодомору"/>
    <meta property="og:description" content="Тимчасовий повірений у справах Сполучених Штатів в Україні Вільям Тейлор висловив солідарність з Україною в День пам’яті жертв Голодомору. Відеозвернення Тейлора оприлюднило посольство США в Києві."/>
  </head>
  <body>
    <article>
      <h1>Посольства США та Австралії вшанували пам’ять жертв Голодомору</h1>
      <address>
        <time datetime="2019-11-23T09:13:38+00:00">23 Nov 2019, 09:13</time>
      </address>
      <p>Тимчасовий повірений у справах Сполучених Штатів в Україні Вільям Тейлор висловив солідарність з Україною в День пам’яті жертв Голодомору. Відеозвернення Тейлора оприлюднило посольство США в Києві.</p>
      <p>У своєму зверненні представник США нагадав, що голод 1932-1933 років мав штучний характер і був наслідком дій влади СРСР.</p>
      <p>«Це була трагедія, це був злочин. Ухвалювалися закони, які посилювали голод. Один з них – закон про п’ять колосків. Ці колоски пшениці нагадують нам про загиблих. Ми ніколи не забудемо Голодомор, його жертв та злочин проти людяності. Ми з Україною», – сказав Тейлор.</p>
      <figure>
        <iframe data-src="https://twitter.com/1/status/1198137857442893824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Повідомлення з нагоди роковин оприлюднило також посольство Австралії в Україні.</p>
      <p>«Сьогодні ми вшановуємо пам’ять мільйонів невинних українців, які загинули під час штучного голоду 1932-1933 років. Ми запалюємо свічки і пам’ятаємо Голодомор», – йдеться в <a href="https://twitter.com/AUinUA/status/1198144524679335936">заяві</a> дипломатичного представництва.</p>
      <p>
        <b>Читайте також: <a href="https://www.radiosvoboda.org/a/holodomor-genocyd-marochko-donbass/30287314.html">Чверть Донбасу померло від Голодомору, а втрати грецького населення Приазов’я досягли 30% – історик Марочко​</a></b>
      </p>
      <p>23 листопада в Україні та світі <a href="https://www.radiosvoboda.org/a/news-ukraina-den-pamyati-zhertv-holodomoru/30287891.html">вшановують пам’ять загиблих під час Голодомору</a> 1932-1933 років. У цей день о 16:00 пройде акція «Запали свічку пам’яті» – щоб долучитися, достатньо запалити свічку на своєму вікні.</p>
      <p>У листопаді 2006 року Верховна Рада України визнала Голодомор 1932–1933 років <a href="https://www.radiosvoboda.org/a/holodomor-henotsyd-korotke-poyasnennia/29613422.html">геноцидом</a> українського народу.</p>
      <p>
        <b>Читайте також: </b>
        <a href="https://www.radiosvoboda.org/a/nevidomi-photo-holodomoru-inzhenera-winerbergera/30286506.html">
          <b>Невідомі фото Голодомору інженера Вінербергера</b>
        </a>
      </p>
      <p>Україна з посиланням на дані науково-демографічної експертизи стверджує, що загальна кількість людських втрат від Голодомору 1932–33 років становить майже 4 мільйони осіб, а втрати українців у частині ненароджених становлять понад 6 мільйонів.​</p>
    </article>
  </body>
</html>