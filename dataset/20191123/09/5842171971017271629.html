<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359706-dailes-teatri-sovakar-pasniedz-ikgadejas-spelmanu-nakts-balvas-kas-ir-nominantu-saraksta"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T09:16:00+00:00"/>
    <meta property="og:title" content="Dailes teātrī šovakar pasniedz ikgadējās &quot;Spēlmaņu nakts&quot; balvas. Kas ir nominantu sarakstā?"/>
    <meta property="og:description" content="Dailes teātrī šodien plkst.21.25 notiks &quot;Spēlmaņu nakts 2018/2019&quot; svinīgā balvu pasniegšanas ceremonija, informēja &quot;Latvijas Teātra darbinieku savienībā&quot;."/>
  </head>
  <body>
    <article>
      <h1>Dailes teātrī šovakar pasniedz ikgadējās "Spēlmaņu nakts" balvas. Kas ir nominantu sarakstā?</h1>
      <address><time datetime="2019-11-23T09:16:00+00:00">23 Nov 2019, 09:16</time> by <a rel="author">LETA</a></address>
      <p>
        <b>Dailes teātrī šodien plkst.21.25 notiks "Spēlmaņu nakts 2018/2019" svinīgā balvu pasniegšanas ceremonija, informēja "Latvijas Teātra darbinieku savienībā".</b>
      </p>
      <p>Latvijas teātra dzīves centrālais notikums notiek Dailes teātra dibinātāja un inscenētāja Eduarda Smiļģa dzimšanas dienā. "Spēlmaņu nakts" norisināsies jau 26.reizi un tās laikā pasniegs balvas 16 kategorijās.</p>
      <p>Apbalvošanas ceremonijā godinās 2018./2019.gada sezonas spilgtākos un veiksmīgākos individuālos sniegumus un Latvijas profesionālo teātru iestudējumus, kā arī pasniegta skatītāju simpātijas balvas un Bērnu žūrijas balva.</p>
      <p>Šogad balvas "<b>Par mūža ieguldījumu teātra mākslā</b>" saņems Valmieras Drāmas teātra aktieris Rihards Rudāks un Liepājas teātra aktieris Jānis Dreiblats.</p>
      <p>Kategorijā "<b>Gada režisors</b>" nominēts Alvis Hermanis par izrādi "Vēstures izpētes komisija", Viesturs Kairišs par iestudējumiem "Mumu" un "Klīstošais holandietis", režisors Intars Rešetins par izrādi "Dēls" un "Patiesība", režisors Viesturs Roziņš par izrādi "Kliedzēji", "Piramīda" un "Salātlapiņa", režisors Elmārs Seņkovs par izrādi "Pūt, vējiņi!", kā arī režisors Valters Sīlis par izrādi "Liepāja - Latvijas galvaspilsēta", "Tikšanās vieta - Rīgas pilsētas II teātris" un "Pēc grāmatas motīviem".</p>
      <p>Nominācijai "<b>Gada lielās formas izrāde</b>" balvas žūrija izvēlējusies režisores Indras Rogas izrādi "Hamlets", Sīļa "Liepāja - Latvijas galvaspilsēta", Kairiša "Mumu", režisora Seņkova "Pūt, vējiņi!", režisora Hermaņa izrādi "Vēstures izpētes komisija".</p>
      <p>Savukārt "<b>Gada mazās formas izrādei"</b> nominēta režisora Rešetina izrāde "Dēls", režisora Viestura Meikšāna "Kalpones", režisora Roziņa "Kliedzēji", režisora Klāva Meļļa "Mārtins Īdens", Sīļa "Pēc grāmatas motīviem" un režisores Kristīnes Krūzes izrāde "Zenta Mauriņa. Dokumentālie sapņi".</p>
      <p>Kategorijā "<b>Gada izrāde bērniem</b>" nominēta režisores Vijas Blūzmas izrāde "Kazlēns, kas prata skaitīt līdz desmit", režisores Paulas Pļavnieces izrāde "Perturbons", režisora Dž.Dž.Džilindžera izrāde "Polianna", režisora Roziņa izrāde "Salātlapiņa", režisora Edgara Niklasona izrāde "Spokuskopija".</p>
      <p>Savukārt "<b>Gada izrāde pusaudžiem</b>" nominēta režisores Alisjas Goigelinas izrāde "Pavasaris", režisora Roziņa "Piramīda", režisora Sīļa izrāde "Tikšanās vieta - Rīgas pilsētas II teātris".</p>
      <p>"<b>Gada aktrises</b>" titulam nominēta Lauma Balode par Zentas Mauriņas lomu izrādē "Zenta Mauriņa. Dokumentālie sapņi", Zane Dombrovska par Aleksandras Beļcovas lomu izrādē "Meistars un Aleksandra", Rēzija Kalniņa par Marķīzes de Merteijas lomu izrādē "Bīstamie sakari", par Kundzes lomu izrādē "Kalpones" un par Eleonoras lomu izrādē "Lauva ziemā".</p>
      <p>Tāpat "<b>Gada aktrises</b>" titulam nominēta Inese Kučinska par Bernardas Albas lomu izrādē "Bernardas Albas nams", Ilze Ķuzule-Skrastiņa par Solanžas lomu izrādē "Kalpones", par Abigailas Viljamsas lomu izrādē "Salemas raganas" un par Lulū lomu izrādē "Lulū". Titulam nominēta arī aktrise Ieva Segliņa par Klēras lomu izrādē "Kalpones".</p>
      <p>Savukārt "<b>Gada aktiera</b>" nominācijai izvirzīti Rolands Beķeris kā Normans izrādē "Ģērbējs", Egons Dombrovskis par Roberto Zuko lomu izrādē "Roberto Zuko", Andris Keišs kā Vīlers izrādē "Linda Vista", Ģirts Ķesteris par Pjēra lomu izrādē "Dēls", Mārtiņš Meiers par Hamleta lomu izrādē "Hamlets", Kaspars Znotiņš par lomām izrādē "Vēstures izpētes komisija".</p>
      <p>"<b>Gada aktrise otrā plāna lomā</b>" nominēta Marija Bērziņa par Vijas tēlojumu izrādē "Aka" un par Gundegas lomu izrādē "Cīrulīši", Lolita Cauka par Ortas lomu izrādē "Pūt, vējiņi!", Ilze Pukinska kā Anna izrādē "Mārtins Īdens", Jeļena Sigova kā Dorota izrādē "Jūras vējš", Vita Vārpiņa par Annas lomu izrādē "Dēls", Guna Zariņa par lomām izrādē "Vēstures izpētes komisija".</p>
      <p>Savukārt kategorijā "<b>Gada aktieris otrā plāna lomā</b>" nominēti Vilis Daudziņš par Bosa Finlija lomu izrādē "Jaunības putns ar saldo balsi", par lomām izrādē "Latviešu laupītāji" un izrādē "Vēstures izpētes komisija". Tāpat nominēts Lauris Dzelzītis par Ričarda lomu izrādē "Lauva ziemā", Mārtiņš Kalita par lomām izrādē "Liepāja - Latvijas galvaspilsēta", Pēteris Liepiņš kā Henks izrādē "Alvas sieviete", Mārcis Maņjakovs par Elmāra lomu izrādē "Cīrulīši".</p>
      <p>Kategorijā "<b>Gada debija vai jaunie skatuves māksliniek</b>i" izvirzīti Kārlis Arnolds Avots par titullomu izrādē "Mārtins Īdens", Anna Nele Āboliņa par lomām izrādē "Zenta Mauriņa. Dokumentālie sapņi", par Paulas Danielas lomu izrādē "Mārtins Īdens" un par Helēnas lomu izrādē "Jūras vējš". Tāpat kategorijā nominēta Elīna Hanzena kā Ofēlija izrādē "Hamlets", Agris Krapivņickis par Ruduka lomu izrādē "Kliedzēji", Ance Kukule par izrādes "Klitaimnestra" režiju, Klāvs Mellis par izrādes "Mārtins Īdens" un izrādes "Himna" režiju. Balvai izvirzīts arī aktieris Jēkabs Reinis par Ulda lomu izrādē "Pūt, vējiņi!", Toms Veličko kā Nikolā izrādē "Dēls".</p>
      <p>Par "<b>Gada scenogrāfa vai leļļu mākslinieka</b>" titulu sacentīsies Uģis Bērziņš par scenogrāfiju izrādei "Liepāja-Latvijas galvaspilsēta", Natālija Davidoviča un Ilze Egle par lellēm izrādei "Mumu", Reinis Dzudzilo par scenogrāfiju izrādei "Klīstošais holandietis", Aigars Ozoliņš par scenogrāfiju izrādei "Cīrulīši", "Polianna" un "Ķiršu dārzs". Tāpat balvai izvirzīta Monika Pormale par scenogrāfiju izrādei "Pūt, vējiņi!", Mārtiņš Vilkārsis par scenogrāfiju izrādei "Hamlets", "Bīstamie sakari" un izrādei "Roberto Zuko".</p>
      <p>Savukārt kategorijā "<b>Gada kostīmu vai grima mākslinieks</b>" nominēta Krista Dzudzilo, Anna Heinrihsone, Romāns Kaboško, Kristīne Pasternaka, Liene Rolšteina, Ilze Vītoliņa.</p>
      <p>Uz "<b>Gada gaismu mākslinieka</b>" titulu pretendē Mārtiņš Feldmanis, Oskars Pauliņš, Jānis Sniķers, Toms Streilis un "AJ Vaisbārds".</p>
      <p>Kategorijā "<b>Gada video mākslinieks</b>" nominēti "-8", Dāvis Andersons, Artis Dzērve, Mārtiņš Vilkārsis, Toms Zeļģis, kā arī Krišs Salmanis, Toms Zeļģis, Linda Ģībiete.</p>
      <p>Par "<b>Gada kustību mākslinieku</b>" izvirzīta Kristīne Brīniņa, Liene Grava, Jana Jacuka, Elīna Lutce, Aleksandrs Ļimins, Jānis Purviņš un Agate Bankava.</p>
      <p>Savukārt kategorijā "<b>Gada muzikālās partitūras autors</b>" nominēti Arturs Maskats, Edgars Mākens, Jēkabs Nīmanis, ritma grupa "Perpetuum Ritmico", Reinis Sējāns un Uģis Vītiņš.</p>
      <p>Kategorijā "<b>Gada sasniegums oriģināldramaturģijā</b>" izvirzīti Artūrs Dīcis, Justīne Kļava, Kārlis Krūmiņš, Bugavičute-Pēce un Sīlis.</p>
      <p>Šogad žūrijas komisiju veidoja teātra kritiķe Ieva Rodiņa, teātra kritiķe Maija Svarinska, teātra kritiķis Normunds Akots, teātra kritiķis, Laikraksta "Diena" žurnālists Atis Rozentāls, žurnālists un dramaturgs Uģis Segliņš.</p>
      <p>"Spēlmaņu nakti" rīko "Latvijas Teātra darbinieku savienība".</p>
      <p>Apbalvošanas ceremonijas tiešraidi no Dailes teātra translēs LTV1 un LR1 un tās sākums ir plkst. 21.25.</p>
    </article>
  </body>
</html>