<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/75-let-od-zurive-letecke-bitvy-nad-hanou-nejvetsi-za-celou-valku-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T09:56:00+00:00"/>
    <meta property="og:title" content="Největší na území protektorátu. Od zuřivé letecké bitvy nad Hanou uplyne 75 let"/>
    <meta property="og:description" content="Pro obyvatele Troubek je to téma dodnes živé. A pokud se na místním hřbitově vzpomíná na padlé americké letce, kteří 17. prosince 1944 položili život v největší letecké bitvě konce války nad územím protektorátu, nikdy nesmějí chybět. Místní se starají o památník letcům, nosí sem květiny, zapalují svíčky."/>
  </head>
  <body>
    <article>
      <h1>Největší na území protektorátu. Od zuřivé letecké bitvy nad Hanou uplyne 75 let</h1>
      <address><time datetime="2019-11-23T09:56:00+00:00">23 Nov 2019, 09:56</time> by <a rel="author">Petra Poláková-Uvírová</a></address>
      <p>Poslední příležitost měli obyvatelé Troubek ve čtvrtek odpoledne, kdy se na několika místech Přerovska vzpomínalo na dvě velká výročí.</p>
      <p>Tím prvním bylo sedmdesát pět let od bombardování Přerova 20. listopadu 1944, druhým pak sedmdesáté páté výročí největší letecké bitvy nad Hanou.</p>
      <p>„Jeden z amerických pilotů Thomas Qualman, kteří tehdy pád liberátoru přežili, Troubky v minulosti několikrát navštívil i se svou rodinou. Bohužel už ale - stejně jako řada dalších přímých účastníků bitvy - nežije,“ řekl starosta Troubek Radek Brázda.</p>
      <p>Podle jeho slov se místní lidé o památník padlým americkým letcům dodnes starají - a činili tak i v dobách, kdy to bylo riskantní a za totality hřbitov střežili příslušníci Státní bezpečnosti. Právě zásluhu obyvatel Troubek v péči o památník vyzdvihli i přítomní zástupci americké strany.</p>
      <figure>
        <img src="https://g.denik.cz/59/09/prostejov-doprava-mhd-autobusy-ftl-04_denik-150-3x2.jpg"/>
      </figure>
      <aside>
        <a href="https://prostejovsky.denik.cz/zpravy_region/plumlovska-spolkne-dalsi-penize-navic-ctvrt-milionu-si-narokuje-ftl-80191121.html">Plumlovská spolkne další peníze navíc, čtvrt milionu si nárokuje FTL Přečíst článek ›</a>
      </aside>
      <p>Poslední velké setkání za přítomnosti přímých účastníků letecké bitvy se uskutečnilo před pěti lety - zúčastnili se ho tehdy piloti Hjalmar Johansson a Orvile Hommert, kteří v ní bojovali.</p>
      <p>Vzpomínkové akce se ve čtvrtek konaly na přerovském městském hřbitově, ve firmě Meopta, u památníků v Troubkách, Rokytnici a Olomouci- Neředíně.</p>
      <p>Zúčastnili se jich zástupci města, Svazu letců, armády, ale dorazil i americký atašé Jon Fisher a zástupce kanadského velvyslanectví Randy Godrey a další hosté. Slavnostní atmosféru podtrhla Vojenská hudba Olomouc.</p>
      <p>„Letecká bitva, která se strhla 17. prosince 1944, byla největší nad územím protektorátu za druhé světové války. Nad naším územím spadlo na téměř sedm desítek letounů,“ přiblížil Jiří Kubala z přerovského Svazu letců.</p>
      <figure>
        <img src="https://g.denik.cz/59/c6/3993506-expor888ted_denik-150-3x2.jpg"/>
      </figure>
      <aside>
        <a href="https://prostejovsky.denik.cz/zpravy_region/u-studence-nasli-archeologove-zlatou-bojskou-minci-80191120.html">U Studence našli archeologové zlatou bójskou minci Přečíst článek ›</a>
      </aside>
      <h3>Útok na americký konvoj</h3>
      <p>Americká 15. letecká armáda, která sídlila v jihoitalském Bari, chystala 17. prosince 1944 nálet na důležité rafinerie v Horním Slezsku.</p>
      <p>Nad Hanou ale letouny překvapily německé stíhačky a rozhořel se nelítostný boj. Velké ztráty byly na obou stranách.</p>
      <p>Na Přerovsku spadlo několik letounů - v Troubkách, Kokorách, Rokytnici, v Kozlově-Libavá, další spadly v Olomouci-Neředíně a také v Prostějově.</p>
      <p>„Nikdo tehdy nemohl tušit, že ten boj skončí ztrátou 67 letounů a 22 letců na obou stranách, ale také částečnou likvidací elitních eskader JG 300 a 301. Také řada liberátorů B-24 poškozených v souboji, havarovala v Polsku, na Slovensku, v Maďarsku a okupované Jugoslávii,“ doplnil historik Svazu letců Jaroslav Schön.</p>
      <figure>
        <img src="https://g.denik.cz/59/47/milada-sokolova-takovy-projekt-vzdy-rada-podporim_denik-150-3x2.jpg"/>
      </figure>
      <aside>
        <a href="https://prostejovsky.denik.cz/zpravy_region/milada-sokolova-takovy-projekt-vzdy-rada-podporim-20191122.html">Kabelkový veletrh ráda podpořím, říká radní Milada Sokolová Přečíst článek ›</a>
      </aside>
    </article>
  </body>
</html>