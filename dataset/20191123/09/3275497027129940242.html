<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342642/prometeo-artificial-intelligence-firefighters/"/>
    <meta property="og:site_name" content="زومیت"/>
    <meta property="article:published_time" content="2019-11-23T09:50:00+00:00"/>
    <meta property="og:title" content="پلتفرم مبتنی‌بر هوش مصنوعی Prometeo سلامت آتش‌نشانان را پایش می‌کند"/>
    <meta property="og:description" content="استارتاپ Prometeo پلتفرمی مبتنی‌بر هوش مصنوعی طراحی کرده که وضعیت سلامت آتش‌نشانان را حین عملیات اطفای حریق پایش می‌کند. "/>
  </head>
  <body>
    <article>
      <h1>پلتفرم مبتنی‌بر هوش مصنوعی Prometeo سلامت آتش‌نشانان را پایش می‌کند</h1>
      <address><time datetime="2019-11-23T09:50:00+00:00">23 Nov 2019, 09:50</time> by <a rel="author" href="http://www.zoomit.ir/user/tina_pourshahid/" target="_blank">تینا پورشاهید</a></address>
      <p>استارتاپ Prometeo پلتفرمی مبتنی‌بر هوش مصنوعی طراحی کرده که وضعیت سلامت آتش‌نشانان را حین عملیات اطفای حریق پایش می‌کند. </p>
      <hr/>
      <p><a href="https://www.zoomit.ir/category/startup/">استارتاپ </a>Prometeo امیدوار است پلتفرم جدید مبتنی‌بر هوش مصنوعی‌اش بتواند بر سلامت آتش‌نشانان حین عملیات اطفای حریق به‌دقت نظارت کند. <i>سالوم والرو</i>، هم‌بنیان‌گذار Prometeo، اعلام کرد ایده‌ی اولیه‌ی طراحی چنین پلتفرمی را یکی از اعضای تیم استارتاپ مطرح کرده که خودش آتش‌نشان است و نگرانی‌هایی بابت سلامت هم‌صنفانش حین عملیات دارد. </p>
      <figure>
        <img src="https://cdn01.zoomit.ir/2019/11/daebe3f9-9021-495d-af2f-7ad4cd1e148b.jpg"/>
      </figure>
      <p>سالوم والرو در مصاحبه‌ی مطبوعاتی <a href="https://www.zoomit.ir/ibm/">IBM </a>Cloud Innovation Exchange که هفته‌ی گذشته در سیدنی برگزار شد، توضیحاتی درباره‌ی این موضوع مطرح کرد:</p>
      <blockquote>زمانی‌که آتش‌نشانان در حال اطفای حریق هستند، سموم بسیاری استنشاق می‌کنند که برای سلامتی‌شان بسیار خطرناک است. برخی از گازهای سمّی به‌قدری خطرناک‌اند که به‌سرعت بر سلامت آتش‌نشان تأثیر می‌گذارند و به‌محض استنشاق، باعث ایجاد سردرد می‌شوند. استنشاق چنین گازهایی در درازمدت به بروز بیماری‌های تنفسی و <a href="https://www.zoomit.ir/tag/cancer/">سرطان </a>و برخی اختلالات دیگر همچون <a href="https://www.zoomit.ir/tag/stress/">استرس</a> منجر می‌شوند.</blockquote>
      <p>وی درادامه‌ی صحبت‌هایش اضافه کرد:</p>
      <blockquote>یکی از مشکلاتی که در‌حال‌حاضر با آن رو‌به‌رو هستیم، این است که داده‌های زیادی از وضعیت سلامت آتش‌نشانان دردسترس نیست. اگر داده‌های مربوط به سلامت آتش‌نشانان در زمان واقعی ثبت شوند، می‌توان بر وضعیت سلامت آن‌ها بهتر و دقیق‌تر کنترل نظارت کرد.</blockquote>
      <figure>
        <img src="https://cdn01.zoomit.ir/2019/11/522b8625-38eb-4a87-845a-eaf0ea7dd305.jpg"/>
      </figure>
      <p>شایان ذکر است آتش‌نشانان کاتالونیا به‌تازگی برنده‌ی مسابقه‌ی IBM’s Call for Code 2019 شد‌ه‌اند؛ درنتیجه، استارتاپ Prometeo برای شروع، وضعیت سلامت آنان را با پلتفرم مبتنی‌بر <a href="https://www.zoomit.ir/category/ai/">هوش مصنوعی</a> پایش می‌کند. پلتفرم مذکور روی دستگاه هوشمندی در ابعاد گوشی هوشمند کاربردی است و روی بازوی آتش‌نشان قرار می‌گیرد. این دستگاه به حسگرهایی مجهز است که دما و میزان رطوبت و غلظت دود را اندازه‌گیری می‌کند. در‌صورتی‌که مؤلفه‌های اندازه‌گیری‌شده خطری برای سلامتی آتش‌نشانان ایجاد کند، ازطریق سیگنال‌های کدگذاری‌شده به‌ رنگ‌های سبز و زرد و قرمز در زمان واقعی هشدار می‌دهد.</p>
      <p><i>جوزف رافولز</i> هم‌بنیان‌گذار استارتاپ Prometeo، نیز اعلام کرد:</p>
      <blockquote>این دستگاه کوچک هوشمند می‌تواند وضعیت سلامت آتش‌نشان را به‌خوبی پایش کند و زمانی‌که میزان دودهای سمّی در وضعیت خطرناک قرار بگیرد، با هشدار قرمزرنگ سریعا به وی اطلاع‌رسانی می‌کند تا از آن منطقه خارج شود. در‌غیر‌این‌صورت سلامتش درمعرض خطر قرار می‌گیرد.</blockquote>
      <figure>
        <img src="https://cdn01.zoomit.ir/2019/11/9602c2ba-482b-4aab-af18-256c449256b8.jpg"/>
      </figure>
      <p>رافولز درادامه‌ی صحبت‌های خود اعلام کرد تاکنون استارتاپ Prometeo، تنها یک محصول برای پایش سلامت آتش‌‌نشانان طراحی کرده است؛ ولی در آینده‌ی نزدیک شاهد محصولات پیشرفته‌تری خواهیم بود. در‌حال‌حاضر پلتفرم مبتنی‌بر هوش مصنوعی ازطریق اتصال <a href="https://www.zoomit.ir/tag/wifi/">وای‌فای </a>داده‌های مربوط به سلامت آتش‌نشانان را منتقل می‌کند که در شرایط خاص نمی‌تواند کارایی لازم را داشته باشد و باید به فکر راهکارهای دیگری بود. وی افزود:</p>
      <blockquote>در‌حال‌حاضر، برای انتقال داده‌های سلامت آتش‌نشانان از شبکه‌ی ارتباط GSM گوشی‌های هوشمند استفاده می‌شود که در مناطق دور از دسترس شبکه‌ی GSM کارایی ندارد و امکان انتقال داده‌ها فراهم نیست؛ درنتیجه لازم است به فکر ارتقای سیستم فعلی باشیم و کاستی‌های آن را برطرف کنیم. حسگرهای دستگاه روی بازوی آتش‌نشان بسته می‌شوند؛ ولی کاربران می‌توانند Foot Locker بخرند و بدیهی است که این راهکار آخرین راهکار برای آتش‌نشان نخواهد بود. </blockquote>
      <p>وی بیان کرد:</p>
      <blockquote>در آزمایش‌ها و بررسی‌های اولیه متوجه شدیم قراردادن حسگرها روی بازوی آتش‌نشان گزینه‌ی مناسبی نیست؛ چراکه با اولین برخورد آتش‌نشان با موانع مختلف، امکان آسیب‌دیدن حسگرها وجود دارد. شاید با قراردادن حسگرها در محفظه و تغییر محل قرارگیری از روی بازو به قفسه‌ی سینه‌ی آتش‌نشان بخشی از مشکلات فعلی برطرف شود. </blockquote>
      <p>استارتاپ Prometeo امیدوار است در دوسه سال آینده با داده‌هایی که از سلامت آتش‌نشانان جمع‌آوری می‌شود، بتواند سیستمی متناسب برای ردیابی سلامت آتش‌نشانان توسعه دهد. والرو معتقد است با اینکه چنین پلتفرم‌هایی از آتش‌سوزی و بروز بلایای طبیعی جلوگیری نمی‌‌کند، حداقل از اثرهای جانبی چنین حوادثی بر آتش‌نشانان جلوگیری می‌کند. </p>
      <h3>بیشتر بخوانید:</h3>
      <p>
        <a href="http://www.zoomit.ir/2019/10/10/341191/gel-for-vegetation-protection/">دانشمندان ماده‌ای برای محافظت جنگل‌ها از آتش ساخته‌اند </a>
        <a href="http://www.zoomit.ir/2019/9/20/340231/why-arctic-burning/">چرا شمالگان در حال سوختن است؟ </a>
        <a href="http://www.zoomit.ir/2019/9/2/339790/increasing-macbook-pro-flight-ban/">گسترش ممنوعیت استفاده مسافران از مک‌ بوک پرو 15 اینچی در شرکت‌های هواپیمایی </a>
        <a href="http://www.zoomit.ir/2019/8/31/339694/why-amazon-news-is-wrong/">چرا بیشتر اخبار مربوط به آتش سوزی جنگل‌‌های آمازون منطبق با واقعیت نیست؟ </a>
        <a href="http://www.zoomit.ir/2019/3/15/323967/fire-paytakht-passage-mirdamad/">پاساژ پایتخت خیابان میرداماد تهران دچار حریق شد</a>
      </p>
      <hr/>
      <p>منبع <a href="https://www.zdnet.com/article/prometeo-develops-artificial-intelligence-platform-to-monitor-firefighters-health/">zdnet</a></p>
    </article>
  </body>
</html>