<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823959-strilanina-na-kordoni-sered-porusnikiv-spijmali-vidomogo-kontrabandista.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T09:11:00+00:00"/>
    <meta property="og:title" content="Стрілянина на кордоні: серед порушників спіймали відомого контрабандиста"/>
    <meta property="og:description" content="Серед поранених прикордонниками на Буковині трьох порушників був відомий місцевий організатор контрабанди."/>
  </head>
  <body>
    <article>
      <h1>Стрілянина на кордоні: серед порушників спіймали відомого контрабандиста</h1>
      <h2>Серед поранених прикордонниками на Буковині трьох порушників був відомий місцевий організатор контрабанди.</h2>
      <address>
        <time datetime="2019-11-23T09:11:00+00:00">23 Nov 2019, 09:11</time>
      </address>
      <p>Про це під час свого перебування у Чернівецькій області розповів голова Держприкордонслужби Сергій Дейнеко, повідомляє кореспондент Укрінформу.</p>
      <p>"Щодо людей, які звернулися за медичною допомогою у зв'язку із отриманням вогнепальних поранень. Один із них точно уже фіксувався на незаконному переміщенні сигарет з Молдови до України. Ця особа є загальновідомим у даній місцевості організатором незаконного переміщення товарів з республіки Молдова до України. Всі це знають, всі органи місцевого самоврядування, влада, місцеві мешканці. Це ні для кого не новина", - каже Дейнеко.</p>
      <p>Також він повідомив, що інший поранений раніше служив прикордонником. Але був звільнений за хабар.</p>
      <p>"Зараз ми перевіряємо усі обліки, по всіх наявних базах даних, по всім правоохоронним органам, чи притягувались ці особи раніше до відповідальності. Знаєте, це як гра. Злочинці намагаються перемістити <a href="https://www.ukrinform.ua/tag-kontrabanda">контрабанду</a>, ми намагаємося їх наздогнати і припинити. Але коли один одного намагаються вбити - це вже не гра. Це вже виходить за рамки просто нормальних взаємовідносин", - додав керівник прикордонного відомства.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823774-sbu-zatrimala-inozemca-akij-namagavsa-vivezti-dvigun-dla-bronetankovoi-tehniki.html">СБУ затримала іноземця, який намагався вивезти двигун для бронетанкової техніки</a>
      </blockquote>
      <p>Як повідомляв Укрінформ, пізно увечері 21 листопада у Чернівецькій області під час спроби прикордонників затримати контрабандистів сигарет з Молдови до України порушники направили свій автомобіль в бік прикордонників. Ті, у свою чергу, застосували зброю, внаслідок чого троє контрабандистів дістали вогнепальні поранення. У ДПСУ зазначили, що прикордонники застосували зброю відповідно до законодавства, адже попереджувальні постріли також не зупинили порушників.</p>
      <p>Для з’ясування всіх обставин цієї події на ділянку Чернівецького прикордонного загону поїхав голова Державної прикордонної служби України Сергій Дейнеко.</p>
    </article>
  </body>
</html>