<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058150_trump-mar-a-szenatoroknak-udvarol"/>
    <meta property="og:site_name" content="Népszava"/>
    <meta property="article:published_time" content="2019-11-23T09:20:00+00:00"/>
    <meta property="og:title" content="Trump már a szenátoroknak udvarol"/>
    <meta property="og:description" content="Elfogytak az előre bejelentett tanúk, s a kéthetes meghallgatás-sorozat után most alighanem felgyorsul az amerikai elnök alkotmányos elmozdítására irányuló kongresszusi vizsgálat."/>
  </head>
  <body>
    <article>
      <h1>Trump már a szenátoroknak udvarol</h1>
      <address><time datetime="2019-11-23T09:20:00+00:00">23 Nov 2019, 09:20</time> by <a rel="author" href="https://nepszava.hu/szerzo/horvath-gabor/" target="_blank">Horváth Gábor</a></address>
      <p>
        <b>Elfogytak az előre bejelentett tanúk, s a kéthetes meghallgatás-sorozat után most alighanem felgyorsul az amerikai elnök alkotmányos elmozdítására irányuló kongresszusi vizsgálat.</b>
      </p>
      <p>Utolsóként a Fehér Ház korábbi vezető Oroszország szakértője, Fionna Hill és a diplomataként az USA kijevi nagykövetségén szolgáló David Holmes állt a Képviselőház hírszerzési bizottsága elé. Hill szerint az Egyesült Államoknak egyszerre két Ukrajna-politikája volt: a hivatalos, és egy másik, az elnök saját belpolitikai érdekeit szolgáló. Holmes megerősítette, hogy hallotta, amint Gordon Sondland, az USA EU-nagykövete mobiltelefonján felhívta Donald Trump elnököt, aki a Joe Biden volt alelnök elleni ukrán vizsgálatról érdeklődött. Mindez alátámasztotta a demokrata párti narratívát: Trump saját politikai céljaira használta az elnöki tisztséget, amit tilt az alkotmány. Az elnök csütörtökön este szűkebb stábjával és lojális szenátorokkal tanácskozott, de időt szakított két, az ő szempontjából megbizhatatlan republikánus politikusra, Susan Collinsra és Mitt Romney-ra is.</p>
      <p>A további események forgatókönyvében egyelőre sok a bizonytalanság. Elsőként, talán már a jövő héten, a Képviselőház jogi bizottságának kell megfogalmaznia a vádpontokat, amelyekről az alsóház plenáris ülésének kell majd szavaznia. A Demokrata Pártnak 233 képviselője van, így feltehetően meglesz a minimum 218 szavazatos többség. Ez jelentené a hivatalos vádemelést, amely akár már Karácsony előtt megtörténhet.</p>
      <p>Ezt követően, alighanem még januárban, a Szenátusnak egyszerű többséggel kell szavaznia arról, lefolytatja-e az eljárás második, a bírósági tárgyalásnak megfelelő felét. Ez lehet hosszabb, részletes, akár hat hétig tartó vagy rövidebb, két hetes. Trump tanácsadói állítólag minél gyorsabban szeretnének túllenni a dolgon, és azon is vitatkoznak, mennyire lenne hasznos, ha az elnök személyesen is megjelenne az ezúttal esküdtszékként működő Szenátusban. Trumpnak 51 voks kellene ahhoz, hogy a Szenátus egyáltalán ne foglalkozzon az impeachmenttel, de ez valószínűleg nincs meg. A száztagú testületben 53:47 arányban a republikánusok vannak többségben, ám feltehetően lesznek köztük a procedúra kérdésében a kisebbséggel szavazók – például Collins és Romney. </p>
      <p>A szenátusi eljárás fölött a legfelső bíróság élére George W. Bush által 2005-ben kinevezett John Roberts elnökölne. Az államfőt csak kétharmados többséggel lehetne leváltani, amihez húsz republikánus szavazatra is szükség lenne. Az eseményeknek ezzel a jelenleg valószínűtlennek tűnő fordulatával Mike Pence alelnökre szállna át az elnöki tisztség, s a 2020-as elnökválasztáson is nyilván ő lenne a republikánus jelölt</p>
    </article>
  </body>
</html>