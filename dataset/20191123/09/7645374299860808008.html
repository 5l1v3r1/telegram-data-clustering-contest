<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/23/news/lettera_del_ministero_metro_del_nord_aiutate_roma_-241692995/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T09:47:00+00:00"/>
    <meta property="og:title" content="La metropolitana di Roma è in difficoltà, il ministero chiede aiuto a Milano e Torino"/>
    <meta property="og:description" content="La lettera è partita dal dicastero dei Trasporti, destinatari i vertici di Atm e Ggt. Tavolo di lavoro con l'Atac"/>
  </head>
  <body>
    <article>
      <h1>La metropolitana di Roma è in difficoltà, il ministero chiede aiuto a Milano e Torino</h1>
      <h2>La lettera è partita dal dicastero dei Trasporti, destinatari i vertici di Atm e Ggt. Tavolo di lavoro con l'Atac</h2>
      <address><time datetime="2019-11-23T09:47:00+00:00">23 Nov 2019, 09:47</time> by <a rel="author">ZITA DAZZI</a></address>
      <p>La metropolitana di Roma non se la passa molto bene e il ministero chiama in soccorso l’azienda dei trasporti di Milano e quella di Torino. La comunicazione ufficiale è arrivata ieri ai dirigenti delle di Atm e di Ggt, le due grandi aziende municipalizzate del Nord perché si mettano a un tavolo di lavoro con i vertici di Atac, la società romana per "valutare eventuali misure compensative eccezionali, a integrazione delle misure compensative ordinarie già attuate dall’azienda Atac", come si legge nella lettera arrivata ad Atm. I disagi della metro di Roma sono noti e non sono isolati e nella lettera arrivata a Milano e a Torino si parla di "verificare la possibilità di garantire la continuità in sicurezza dell’esercizio delle linee A e B della metropolitana di Roma, nelle more del completamento dell’attività manutentiva sui rotabili". Interruzioni del servizio, ritardi e altri problemi, nelle due linee della Capitale non sono infrequenti. Mentre a Milano, al netto del problema delle frenate improvvise e delle vibrazioni, il servizio è molto migliore. Per questo il ministero delle Infrastrutture e dei Trasporti ha valutato che sia necessario un consulto al capezzale del “ malato”.<br/><br/>Al Mit, anche senza spiegare ufficialmente che cosa ha mosso questa scelta, fanno sapere che si tratta dell' "esigenza di fare un approfondimento tecnico sulle modalità da seguire per il materiale rotabile in corso di revisione per la sicurezza". Si è scelto dunque di fare ricorso al know how delle aziende più qualificate in Italia, quelle di Milano e Torino, che potranno dare consigli tecnico professionali di alto livello. Insomma, sarà un consulto tecnico fra i responsabili della sicurezza delle rotaie dei tre sistemi metropolitani più avanzati del Paese.<br/><br/>Un approfondimento, che potrà portare a individuare nuovi strumenti utili a risolvere i problemi. Oggi servono per Roma, domani — sottolineano al ministero — potrebbero servire per Milano o per Torino. Fatto sta che per decreto verrà istituito questo gruppo di lavoro al quale parteciperanno anche dirigenti del ministero addetti ai sistemi di trasporto a impianti fissi e trasporto pubblico locale, dell’Agenzia nazionale per la sicurezza ferroviaria, tecnici di varie agenzie nazionali che si occupano di sicurezza. Lavoreranno gomito a gomito con chi sovrintende alle metropolitane di Milano e Torino che spiegherà come si mantiene il servizio efficiente garantendo ai viaggiatori di arrivare a destinazione sani e salvi, magari anche in orario. Si è fatto in passato per le ferrovie, adesso si riprova con le metro delle grandi città. Chissà che dal brain storming non ne venga fuori un modello che funzioni innanzitutto per i cittadini di Roma alle prese con un traffico insostenibile e prigionieri di un sistema di trasporti inadeguato.</p>
    </article>
  </body>
</html>