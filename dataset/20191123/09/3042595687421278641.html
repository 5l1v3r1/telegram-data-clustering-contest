<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/finsk-langrennsprofil-vekker-oppsikt/71844738"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T09:35:10+00:00"/>
    <meta property="og:title" content="Finsk langrennsprofil vekker oppsikt"/>
    <meta property="og:description" content="- Herregud, for noen muskler."/>
  </head>
  <body>
    <article>
      <h1>Finsk langrennsprofil vekker oppsikt</h1>
      <h2>- Herregud, for noen muskler.</h2>
      <address><time datetime="2019-11-23T09:35:10+00:00">23 Nov 2019, 09:35</time> by <a rel="author">Thomas Haarstad</a></address>
      <p>BEITOSTØLEN/OSLO (Dagbladet): Det er den finske avisa I<a href="https://www.is.fi/maastohiihto/art-2000006312612.html">lta Sanomat</a> som kommer med sitatet etter at Anita Korva delte et bilde av seg selv mandag.</p>
      <p>Den finske 20-åringen er et av Finlands store langrennstalenter, og tok seg blant annet til teamsprint-finalen i Lahti 2.februar i år i tillegg til å ta tre bronsemedaljer i junior-VM.</p>
      <h3>- Superkroppen</h3>
      <p>Men før årets sesong er det ikke langrennsformen som gir Korva oppmerksomhet.</p>
      <p>
        <b>På mandag delte hun et bilde av seg selv i bar overkropp på <a href="https://www.instagram.com/anita.kristiina/?hl=nb">Instagram</a>. Det skjedde i forbindelse med en spørrerunde hun hadde med følgerne sine.</b>
      </p>
      <p>Det tok ikke lang tid før finske medier snappet opp bildene. Både<a href="https://www.is.fi/maastohiihto/art-2000006312612.html"> Ilta Sanomat </a>og <a href="https://www.iltalehti.fi/talviurheilu/a/0b72e0b2-cc34-4d20-a1a9-e18855976bc1">Iltalehti </a>har omtalt og hyllet 20-åringen, og de sparer ikke på kruttet.</p>
      <p>- For noen muskler. En rygg laget av jern, skriver Iltalehti.</p>
      <p>- Herregud, for noen muskler, følger Ilta Sanomat opp.</p>
      <p><a href="https://www.dagbladet.no/sport/ny-langrennskomet-sjokkerer---muskler-som-marit-bjorgen/70768771">Tidligere i år fikk slovenske Eva Urevc stor oppmerksomhet.</a> Hun ble blant annet sammenlignet med Marit Bjørgen av Slovenias landslagstrener Ola Vigen Hattestad.</p>
      <p>Den sammenligningen må også Korva tåle nå.</p>
      <figure>
        <embed-post data-src="https://www.instagram.com/p/B1eSiWqFA-B" data-service="Instagram"/>
      </figure>
      <figure>
        <embed-post data-src="https://www.instagram.com/p/B4iEAKaFopz" data-service="Instagram"/>
      </figure>
      <figure>
        <embed-post data-src="https://www.instagram.com/p/B5GZNldFxsb" data-service="Instagram"/>
      </figure>
      <p><b>Gjennombruddet</b><br/>Korva viste i fjor hva som bor i henne, da hun tok tre bronsemedaljer i junior-VM.</p>
      <p>Det var et VM proppet av talenter. De andre som dominerte i Lahti var svenske Frida Karlsson (to gull og en bronsemedalje), Kristine Stavås Skistad (to gull) og Helene Marie Fossesholm (ett gull og to sølv).</p>
      <p>
        <b>Ikke et dårlig selskap å være i, og det er derfor ventet at hun får prøve seg mer på den største scenen i løpet av sesongen.</b>
      </p>
      <p>Det norske sprinttalentet Kristine Stavås Skistad kjenner godt til Korva gjennom konkurranser, men lar seg ikke imponere av det hun ser fra konkurrentens Instagram, og er klar med et stikk til den jevngamle finnen.</p>
      <p>
        <b>- Hun virker litt opptatt av å vise musklene sine. Jeg er ikke så stor fan av speilbilder, men hun får gjøre som hun vil, sier Skistad.</b>
      </p>
      <p>
        <i>- Blir du imponert av fysikken hun viser?</i>
      </p>
      <p>- Nei, egentlig ikke. Hun har muskler, men jeg blir ikke imponert over at hun har muskler.</p>
      <p>- Det virket som hun var veldig god i junior-VM i fjor, og det ser ut som musklene er der, så hun går sikkert raskt til vinteren, sier Skistad.</p>
      <figure>
        <img src="https://dbstatic.no/71845001.jpg?imageId=71845001&amp;width=1024&amp;height=615"/>
        <figcaption><b>VM-BRONSE:</b> Monika Skinder (t.v.), Kristine Stavås Skistad og Anita Korva feier sprintmedaljene under junior-VM tidligere i år. Foto: NTB scanpix Vis mer</figcaption>
      </figure>
      <h3>Trener med militæret</h3>
      <p>I spørrerunden på Instagram forteller Korva blant annet om tida i det finske militæret i sommer. Det har hun også delt en rekke bilder av i sosiale medier i løpet av sommeren.</p>
      <p>Hun har også byttet trener til Olli Ohtonen før årets sesong. Ohtonen er en tidligere topputøver og ble kåret til årets trener av trenerforbundet i Finland både i 2017 og 2018. Han har også trent Iivo Niskanen.</p>
      <p>
        <b>Langrennsjournalisten Micke Oivo gledet seg til å se samarbeidet:</b>
      </p>
      <p>- Han har gjort en god jobb med Niskanen, men Korva er en helt annerledes utøver. Hun ligner mer på utøvere som Krista Pärmäkoski og Marit Bjørgen, uttalte han tidligere i år.</p>
      <ul>
        <li>Langrennssesongen starter 30. november i Ruka. Denne helga er det nasjonal åpning på Beitostølen.</li>
      </ul>
    </article>
  </body>
</html>