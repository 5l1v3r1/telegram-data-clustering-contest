<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/avariya-tankera-pid-odesoyu-likviduvaty-ekologichne-lyho-zavazhaye-shtorm/"/>
    <meta property="og:site_name" content="Рубрика"/>
    <meta property="article:published_time" content="2019-11-23T09:50:11+00:00"/>
    <meta property="og:title" content="Аварія танкера під Одесою: ліквідувати екологічне лихо заважає шторм"/>
    <meta property="og:description" content="Екологічні служби через шторм не можуть розпочати ліквідацію витоку паливно-мастильних матеріалів у місці аварії танкера Delfi поблизу Одеси. Про це повідомили  у Адміністрації морських портів України. “Зараз на місці аварії зберігаються несприятливі погодні умови — швидкість вітру 12−14 м/с, хвилі 3 бали. Як тільки вщухне шторм, екологічні служби АМПУ встановлять навколо аварійного буксиру бонові загородження, щоб […]"/>
  </head>
  <body>
    <article>
      <h1>Аварія танкера під Одесою: ліквідувати екологічне лихо заважає шторм</h1>
      <address><time datetime="2019-11-23T09:50:11+00:00">23 Nov 2019, 09:50</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/tanker-860x580.jpg"/>
      </figure>
      <p>
        <b>
          <b>Екологічні служби через шторм не можуть розпочати ліквідацію витоку паливно-мастильних матеріалів у місці аварії танкера Delfi поблизу Одеси.</b>
        </b>
      </p>
      <p>Про це <a href="http://www.uspa.gov.ua/pres-tsentr/novini/novini-ampu/17321-tanker-delfi-ryatuvalna-operatsiya-zavershena-na-cherzi-likvidatsiya-naslidkiv-avariji">повідомили</a>  у Адміністрації морських портів України.</p>
      <p>“Зараз на місці аварії зберігаються несприятливі погодні умови — швидкість вітру 12−14 м/с, хвилі 3 бали. Як тільки вщухне шторм, екологічні служби АМПУ встановлять навколо аварійного буксиру бонові загородження, щоб уникнути поширення плям паливно-мастильних матеріалів у море”, — зазначили у АМПУ.</p>
      <p>Після цього вирішуватимуть, як очистити забруднені ділянки та запобігти розповсюдженню нафтопродуктів у морській воді.</p>
      <p>Зокрема, обстежать корпус судна із залученням водолазів. Якщо буде можливість відновити плавучість танкера, то пробоїни закриють, а воду відкачають.</p>
      <p>Після цього зможуть визначитися, яким чином прибрати Delfi від міського пляжу і транспортувати його у безпечне місце.</p>
      <p>Танкер Delfi подав сигнал SOS 20 листопада неподалік від порту “Южний”. 22 листопада танкер сів на мілину біля одеського пляжу “Дельфін”.</p>
      <p>Раніше <a href="https://rubryka.com/2019/11/23/avariya-tankera-odesa-eko/">ми запитали у експерта докладно, у чому екологічна загроза аварії танкера під Одесою та що робити.</a></p>
    </article>
  </body>
</html>