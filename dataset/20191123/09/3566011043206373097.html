<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549290.html/%D9%88%D8%B9%D8%AF%D9%87-%D9%87%D8%A7%DB%8C-%D9%BE%D9%88%DA%86-%D9%BE%D8%A7%D8%B4%D9%86%D9%87-%D8%A2%D8%B4%DB%8C%D9%84-%D8%AF%D9%88%D9%84%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T09:17:00+00:00"/>
    <meta property="og:title" content="وعده های پوچ پاشنه آشیل دولت"/>
    <meta property="og:description" content="فرهاد نظریان سامانی نوشت: دولت با کنترل بازار، اعتبار از دست رفته‌اش در ماجرای سهمیه‌بندی را احیا کند."/>
  </head>
  <body>
    <article>
      <h1>وعده های پوچ پاشنه آشیل دولت</h1>
      <h2>یادداشت؛</h2>
      <address>
        <time datetime="2019-11-23T09:17:00+00:00">23 Nov 2019, 09:17</time>
      </address>
      <p>فرهاد نظریان سامانی نوشت: دولت با کنترل بازار، اعتبار از دست رفته‌اش در ماجرای سهمیه‌بندی را احیا کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ فرهاد نظریان سامانی طی یادداشتی در روزنامه عصر ایرانیان نوشت:</p>
      <p>یکم: سهمیه بندی بنزین و افزایش نرخ آن یک امر ضروری در کشور است که همزمان با اجرای برنامه هدفمندی یارانه ها از سال 1389 به اجرا درآمد و سوگمندانه در سال 1393در جو سیاسی و نگرش های تحزبی در دولت یازدهم با بی تدبیری تمام کنار گذاشته شد و در سال 1394 نیز کارت سوخت حذف گردید. دولت صراحتا دو نرخی بودن بنزین را موجبات فساد خوانده و همین استدلال سطحی و فاقد پشتوانه علمی، بهانه ای برای این موضوع شد که دولت از سهمیه بندی بنزین عبور کند. در طی 5 سال گذشته، با کنار گذاشته شدن سهمیه بندی بنزین، عملاً هم قاچاق آن روبه فزونی گذاشت و هم مصرف بی رویه آن باعث شدکه کشور کم کم به مرز واردات بنزین پیش رود. اینکه امروز دولت تصمیم به سهمیه بندی می‌گیرد و آن را با دستپاچگی فراوان به یکبار پس از 5 سال وقفه اجرا می کند، علاوه بر اینکه این اقدام دولت، خود اعتراف بزرگ به بی تدبیری دولت است اما اجرای آن به صلاح کشور است. نکته مهم اینجاست که دولت می توانست بازگشت از خطای خود را در طول این سالهای به نحو موثرتر و با شیوه معقولانه تر اجرا کند تا نگرانی از روزهای پس از افزایش سه برابری نرخ بنزین، بر ملت شریف ایران مستولی نشود.     دوم: رئیس جمهور چندین بار از کلیدواژه « رفراندوم» در اظهارات خود استفاده کرده و خواستار همه پرسی در مسائل مختلف شده است، اما در این موضوع بسیار مهم که کاملاً با معیشت ملت گره خورده است، به هیچ عنوان حتی حاضر به اعلام تیتروار آن هم نشد. روزهای نزدیک به اعلام افزایش نرخ بنزین، رئیس جمهور سفرهای استانی خود را به سمت یزد و کرمان آغاز کرده و در هر دو استان سخنرانی های مفصلی نیز ارایه کردند و لی دریغ از بیان این موضوع مهم. به نظر پیش از اجرای این طرح، به علت وقفه چند ساله آن ، می بایست نظرات کارشناسی را علنی جمع آوری کرد و با اتحادیه مختلف جلسات تخصصی برگزار کرد و با مردم از این برنامه سخن گفت. متاسفانه اینجا نیز فاصله حرف تا عمل آقای روحانی بار دیگر ثابت شد و دولت نه در این موضوع بلکه پیش تر نیز هیچگاه ملت شریف ایران را محرم ندانسته و از بازگو کردن بسیاری از مسائل مانند مفاد برجام و محتواهای جلسات مذاکره و ...نیز سر باز زده است.   سوم: این روزها نگرانی و آشفتگی ملت نسبت به افزایش نرخ بنزین،از این بابت است که هیچ گاه دولت در وعده های خود صادق نبوده و تحقق آنها دیده نشده است. از وعده های انتخاباتی دولت چه در دولت یازدهم و چه در دولت فعلی، متاسفانه اقدام سازنده ای، مشهود نبوده است. و علاوه بر این، عدم کنترل و نظارت دقیق دولت بر روی بازار و افسارگسیختگی تعیین قیمت اجناس در یکی دو سال گذشته، خود مزیدی بر علت نگرانی ملت می باشد لذا ملت نمی‌توانند به خود بقبولانند که افزایش نرخ بنزین با نظارت کامل دولت بر گرانی کالاها تاثیری نخواهد داشت. در واقع در طول 6 سال گذشته دولت اندک اندک سرمایه اجتماعی خود را از دست داده است.     چهارم: فضای عمومی کشور متاثر از اعلام افزایش نرخ بنزین ملتهب شد و همین موضوع فرصت را به اردوگاه دشمن داد که سریعاً در میان تجمعات مردمی حضور سازمان یافته داشته باشد و آغاز یک آشوب خیابانی گسترده را کلید بزند. از روز اول که در یکی دو استان از جمله ایلام شاهد تجمعات اعتراضیِ مردمی بودیم که آنهم با حضور مسئولین استان در میان جمعیت و گفتگو با مردم حل و فصل شد و مردم به خانه ای خود بازگشتند، در مابقی استانها افراد غیر بومی مسلح با سازماندهی منحصر به فرد، حضور یافته و اقدام به ایجاد آشوب و خشونت و ضربه به اموال عمومی و کشتن مردم و آتش زدن اماکن عمومی کرده اند. این جماعت آشوب طلب که پس از دستگیری برخی از اعضای آنها در آشوب های اخیر، مشخص شد از حمایت های سرویسهای اطلاعاتی خارجی بهره مند بوده و بخشی از آموزش ها و سازماندهی آنها در خارج از کشور انجام شده است، باعث شدند تا مطالبه اصلی مردم از دولت به انحراف کشیده شود.     پنجم: قسمت جالب ماجرا اینجاست که برخی از اصلاح طلبان مانند مصطفی تاجزاده که سابقه حمایت از فتنه گران و آشوبگران را در سالهای 88 و 96 دارد، اینبار نیز در صفحه توییتر خود، از آشوب طلبان مسلحی که قرآن میسوزاندند، بانک و دانشگاه و ...آتش می زدند و مردم بیگناه را میکشتند، حمایت کرده و آنها را با کمال وقاحت، مردم خطاب می کند. این وقاحت کار را به جایی می رساند که 76 نفر از هم کیشان تاجزاده به همراه خود این فرد در طی بیانیه‌ای حمایت صریح خود را از آشوب طلبان اعلام می دارند. جالب اینجاست که نام خانم ملاوردی معاون سابق زنان ریاست جمهوری که تحسین ها و تقدیرهای فراوانی از دولت محترم را در کارنامه خود دارد نیز در میان این 77 نفر به چشم میخورد و شاید اینگونه به ذهن خطور کند که دولت در این فقره نیز بازی پلیس خوب و بد راه انداخته است و خود این آشوبها را محکوم میدارد و طرفدارانش را به حمایت. به هر حال قوه قضاییه نباید از کنار این موضوع به سادگی عبور کند و چه بسا بیانیه این افراد، آتش آشوب را در کشور شعله ور کرد.     ششم: تصاویر برخی از نقاط کشور را پس از آشوبهای اخیر می نگری، گویی اینجا ایران نیست و مخاطب را یاد مناطق ویران شده سوریه و عراق پس از حمله داعش می اندازد. به واقع مقصود همان بوده است که ایران با یک سوژه ای با جامعیت مخاطب زیاد و مستعد ایجاد بحران، تبدیل به ویرانه شود. اقدام اشرار و آشوب گران نیز همین را ثابت می کند. در برخی از فیلم ها تیراندازیهای انجام شده از گوشه و کنار به سمت مردم عادی توسط این جماعت که عمدتاً نیز غیربومی بوده اند، نشان می دهد که پروژه بسیار حساب شده از سوی دشمنان این ملت در حال پیش روی بوده است. در این میان رشادتهای نیروهای ناجا، سپاه و بسیج و نهادهای امنیتی و اطلاعاتی، واقعا ستودنی است و اگر این جان فشانی ها نبود، در چشم برهم زدنی امنیت از میان جامعه رخت می بست و کشور دچار بحران امنیت میشد. شهدای امنیت آشوبهای اخیر، مظلومانه توسط این اشرار مسلح به شهادت رسیدند ولی شهادت آنها و حمایت های این روزهای مردم از این اقدامات و محکومیت اشرار و آشوب طلبان، دشمن را در نقشه شوم خود زمین گیر کرد.   هفتم: نکته بسیار مهم این است که تا به کی ما باید غافلگیر چنین نقشه های شوم دشمن شویم؟ قطع به یقین برای این اقدام سازماندهی شده دشمن ماهها وقت صرف شده است و ارتباطاتی جهت هماهنگی چه در فضای حقیقی و چه مجازی صورت گرفته است، چرا این برنامه پیش تر کشف و خنثی نشده است؟ داعش تا قلب پایتخت پیش می آید و از آن طرف حادثه تروریستی در حین رژه نیروههای مسلح اهواز رخ می دهد و بعدها مشخص میشود که اکثر ارتباطات در فضای مجازی بوده و حال ما هیچ حاکمیت و مرزبانی ای بر این فضا نداریم. این موضوع هر چه هست بر میگردد به سوء تدبیر یکی دو وزارتخانه مهم من جمله وزارت ارتباطات که باید در دستور آنی نمایندگان محترم مجلس قرار بگیرد و آن را مورد بررسی جدی قرار بدهند. هشتم: دولت آخرین فرصت را برای بازگرداندن سرمایه اجتماعی خود دارد. این فرصت بر این امر است که باید اثر این افزایش نرخ بنزین را فقط در بنزین خلاصه کند و بس. مراقبت و نظارت اساسی بر بازار جزء مهمترین وظایف دولت است تا نگذارد سفره مردم بیش از این کوچکتر شود. پس از عدم تحقق وعده های برجامی و خروج آمریکا از برجام که برخلاف پیش بینی دولت، این موضوع ضربه اساسی به پیکره تصمیمات و برنامه ها دولت زد_هرچند که تذکر جدی از همان ابتدا به دولت داده میشد که کشور را معطل وعده های امریکایی و اروپایی ها نکند_ و دستاوردی جزء گرانی و تورم در پی نداشته است و همین موضوع می طلبد که امروز چرخش نگاه آقای رئیس جمهور به سمت داخل باشد تا اینکه دوباره منتظر و مترصد یک فرصت برای مذاکره با آمریکایی ها باشد. باید ساماندهی و اتخاذ تدبیر مناسب بر مبنای ظرفیت های داخلی سرلوحه کار دولت شود.   انتهای پیام/  </p>
    </article>
  </body>
</html>