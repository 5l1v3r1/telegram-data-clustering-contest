<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549281.html/%D8%A2%DB%8C%D8%A7-%DA%AF%D9%88%D8%B4%DB%8C-%D9%87%D9%85%D8%B1%D8%A7%D9%87-%D8%A8%D9%87--%DA%86%D8%B4%D9%85--%D8%A2%D8%B3%DB%8C%D8%A8-%D9%85%DB%8C-%D8%B2%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="آیا گوشی همراه به «چشم» آسیب می‌زند؟"/>
    <meta property="og:description" content="فوق تخصص چشم پزشکی گفت: هنوز مدرک علمی از نظر اینکه استفاده از گوشی همراه، تبلت و ... صدمات جبران ناپذیری به چشم وارد می‌کند، ارائه نشده است."/>
  </head>
  <body>
    <article>
      <h1>آیا گوشی همراه به «چشم» آسیب می‌زند؟</h1>
      <address>
        <time datetime="2019-11-23T09:00:00+00:00">23 Nov 2019, 09:00</time>
      </address>
      <p>فوق تخصص چشم پزشکی گفت: هنوز مدرک علمی از نظر اینکه استفاده از گوشی همراه، تبلت و ... صدمات جبران ناپذیری به چشم وارد می‌کند، ارائه نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ استفاده از وسائل الکترونیکی به ویژه گوشی همراه و اثرات آن بر سلامتی بدن، ذهن بسیاری از مردم را به خود مشغول کرده است که یکی از نگرانی‌ها درباره اثرات استفاده از گوشی همراه بر سلامت چشم است.</p>
      <p>حمید احمدیه، فوق تخصص چشم پزشکی و استاد دانشگاه علوم پزشکی شهید بهشتی درباره «اثرات نامطلوب تماشای تلویزیون و گوشی موبایل بر چشم»، اظهار داشت: اگر بخواهیم اظهار نظر دقیقی در هر زمینه‌ای داشته باشیم، لازم است شواهد علمی وجود داشته باشد؛ بعضی اوقات صحبت کردن ممکن است براساس حدس و گمان بوده و در برخی موارد نیز ممکن است بر اساس شواهد و مدارک علمی باشد.   وی با تأکید بر اینکه صحبتی که بر اساس شواهد است ارزش دارد، ادامه داد: از نظر اینکه استفاده از گوشی همراه، تبلت و وسائل شبیه آن صدمات جبران ناپذیری به چشم وارد می‌کند، هنوز مدرک مشخصی از نظر علمی ارائه نشده است.   این فوق تخصص چشم پزشکی افزود: موضوعی که وجود دارد مربوط به کودکان و مشاهده و کار از فاصله نزدیک است. در قدیم درباره افرادی که در قالی بافی کار می‌کردند این موضوع مطرح بود و حدس زده می‌شد نزدیک بینی در آنها بیشتر است. البته درباره گوشی همراه نیز این موضوع مطرح است، اما این نیز به صورت قطعی ثابت شده نیست.   احمدیه درباره «اثرات نور آبی رنگ تلفن همراه بر چشم»، بیان داشت: شواهد علمی درباره اینکه این نور صدمه‌ای به چشم وارد کند، جبران ناپذیر باشد و اثرات آن بماند، نداریم.   منبع: فارس   انتهای پیام/</p>
    </article>
  </body>
</html>