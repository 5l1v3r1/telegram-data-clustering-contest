<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/az-embereknek-kell-donteniuk-donald-trump-sorsarol-hamarosan-feny-derulhet-arra/9fw3vq4"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T09:37:00+00:00"/>
    <meta property="og:title" content="Az embereknek kell dönteniük Donald Trump sorsáról: hamarosan fény derülhet arra, befolyásolták-e az amerikai elnökválasztást"/>
    <meta property="og:description" content="Donald Trumpnak &quot;joga volt&quot; kérnie a vizsgálat megindítását &quot;Ukrajna legkorruptabb vállalata&quot;, a Burisma ellen, a demokrata többségű amerikai képviselőházban viszont párthovatartozás szerint szavaznak majd az elnök elleni impeachment-folyamat keretében, márpedig Trump sorsáról az emberek lennének hivatottak dönteni - ezeket a gondolatokat fejti ki pénteken közzétett írásában Pat Buchanan."/>
  </head>
  <body>
    <article>
      <h1>Az embereknek kell dönteniük Donald Trump sorsáról: hamarosan fény derülhet arra, befolyásolták-e az amerikai elnökválasztást</h1>
      <address><time datetime="2019-11-23T09:37:00+00:00">23 Nov 2019, 09:37</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>Donald Trumpnak "joga volt" kérnie a vizsgálat megindítását "Ukrajna legkorruptabb vállalata", a Burisma ellen, a demokrata többségű amerikai képviselőházban viszont párthovatartozás szerint szavaznak majd az elnök elleni impeachment-folyamat keretében, márpedig Trump sorsáról az emberek lennének hivatottak dönteni - ezeket a gondolatokat fejti ki pénteken közzétett írásában Pat Buchanan.</b>
          </b>
        </i>
      </p>
      <p>A konzervatív amerikai politikai elemző, aki Ronald Reagan elnök egyik tanácsadója is volt, kétségbe vonja, hogy Trump részéről zsarolás történt volna. Szerinte a törvények hű betartásáért felelős államfő joggal ragaszkodott ahhoz, hogy egy olyan rendszer (az ukrajnai), amely <b>Washington segítségétől függ, vizsgálja ki a korábbi amerikai alelnök (Joe Biden) fiával kapcsolatos érdekkonfliktust és korrupciós ügyet.</b></p>
      <p>Az elemző mindezt azzal kapcsolatban fejtegeti, hogy az amerikai fővárost hónapok óta foglalkoztatja a kérdés: van-e összefüggés az Ukrajnának nyújtott amerikai katonai segély visszatartása és a között, hogy Trump arra kérte az ukrajnai vezetést, esetleg vizsgálja meg Joe Biden volt alelnök, a demokraták egyik jelenlegi elnökjelölt-aspiránsa és fia, Hunter Biden üzleti ügyeit. <b>A demokrata párti törvényhozók szerint ugyanis Trump visszaélt hatalmával, amikor egy idegen országot a saját politikai céljai érdekében kért fel amerikai állampolgárok elleni vizsgálatra.</b></p>
      <p>Az elemző emlékeztet arra, hogy Gordon Sondland, az Egyesült Államok Európai Unióhoz akkreditált nagykövete a szerdai meghallgatásán azt mondta: érvényesült a "valamit valamiért elv".</p>
      <p>Pat Buchanan szerint elkerülhetetlennek látszik az impeachment, vagyis az elnök felelősségre vonása és elmozdítása alkotmányos úton. Azt írja: <b>a képviselőházban párthovatartozás szerint szavaznak majd, és mivel a demokraták vannak többségben, a voksolás kimenetele nem kétséges, az ügy a szenátus elé kerül.</b> <b>Buchanan nem titkolja véleményét, miszerint Trump sorsáról "az embereknek kell dönteniük". Az elemző ugyanakkor megjegyzi: Trumpnak "joga volt vizsgálat megindítását kérnie (Ukrajna) legkorruptabb vállalata, a Burisma ellen".</b></p>
      <p>Majd kifejti: ez kiváltképp indokolt volt, mert Joe Biden alelnök fia havi 50 ezer dolláros javadalmazással járó igazgatótanácsi posztot kapott a Burismánál. Ez pontosan azt követően történt, hogy Joe Biden az ukrán államügyész leváltását követelte, majd miután ezt teljesítették, aláírta az egymilliárd dolláros amerikai hitelgaranciáról szóló megállapodást. Ezt az ügyet ki vizsgálta meg? - teszi fel a kérdést Buchanan.</p>
      <p>A szerző szerint a demokraták krokodilkönnyeket hullajtanak a katonai segély visszatartása miatt. <b>Felidézi: 2014 és 2017 között, tehát amikor Vlagyimir Putyin Oroszországa elfoglalta a Krím-félszigetet és támogatta a Donyec-medence szakadárjait, Barack Obama az Ukrajnának folyósított katonai segély címé</b>n - a néhai John McCain szenátor szavaival szólva - "csak takarókat és élelmiszert" küldött.</p>
      <p>Buchanan kérdésbe sűríti álláspontját: <mark>"Ha Donald Trump a segélyek két hónapig tartó felfüggesztésével veszélybe sodorta nemzetbiztonságunkat, akkor vajon Obama nem sodorta-e még súlyosabb veszélybe nemzetbiztonságunkat azzal, hogy éveken keresztül megtagadta Ukrajnától a halált okozó fegyverek szállítását?</mark>"</p>
      <p>A szerző végül utal arra is, hogy a Trump ellen lényegében a megválasztása óta tartó, általa "összeesküvésnek" nevezett támadássorozat eredőjét éppen most vizsgálja az igazságügyi tárca. <b>Az eljárásból szerinte fény derül majd arra, volt-e bűncselekményre is utaló magatartás a korábbi amerikai kormányzaton belül annak érdekében, hogy befolyásolják a (2016-os) választások kimenetelét.</b></p>
    </article>
  </body>
</html>