<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/thousands-gather-for-renewed-colombia-protests-curfew-called-in-bogota"/>
    <meta property="og:site_name" content="euronews"/>
    <meta property="article:published_time" content="2019-11-23T09:11:13+00:00"/>
    <meta property="og:title" content="روز دوم اعتراض‌ها در کلمبیا؛ در پایتخت حکومت نظامی اعلام شد"/>
    <meta property="og:description" content="مقام‌های کلمبیا برای مقابله با اعتراض‌های ضد دولتی، قوانین منع رفت و آمد در بوگوتا پایتخت این کشور را اجرایی کردند."/>
  </head>
  <body>
    <article>
      <h1>روز دوم اعتراض‌ها در کلمبیا؛ در پایتخت حکومت نظامی اعلام شد</h1>
      <address><time datetime="2019-11-23T09:11:13+00:00">23 Nov 2019, 09:11</time> by <a rel="author">یورونیوز فارسی </a></address>
      <p>مقام‌های کلمبیا برای مقابله با اعتراض‌های ضد دولتی، قوانین منع رفت و آمد در بوگوتا پایتخت این کشور را اجرایی کردند.</p>
      <p>پلیس کلمبیا در دومین روز اعتراض‌ها در این کشور برای متفرق کردن معترضان اقدام به شلیک گاز اشک آور کرد و از سوی دیگر گزارش‌هایی مبنی بر غارت‌های پراکنده فروشگاه‌ها منتشر شده است.</p>
      <p>همزمان ایوان دوکه، رئیس جمهوری کلمبیا از تمایل خود برای آغاز «گفت‌وگوی ملی» در هفته آینده برای کاهش تنش‌ها خبر داد.</p>
      <p>طبق آمارهای رسمی روز پنجشنبه ۳۰ آبان بیش از ۲۵۰ هزار نفر در راهپیمایی سراسری علیه دولت شرکت کرده بودند.</p>
      <p>شهروندان کلمبیا به دلیل تغییرات احتمالی در حداقل دستمزد، اصلاحات حقوق بازنشستگی و مالیات و خصوصی سازی شرکت‌های دولتی دست به اعتراض زدند. دولت تاکید می‌کند که هیچ برنامه‌ای برای مستمری بازنشستگی یا اصلاحات قانون کار ندارد و هرگونه تغییر با مشورت گروه‌های کارگری انجام می‌شود.</p>
      <figure>
        <img src="https://static.euronews.com/articles/stories/04/31/73/40/808x546_cmsv2_84561418-31c7-5701-a3c5-a729c763da20-4317340.jpg"/>
        <figcaption>وضعیت امنیتی و حکومت نظامی در بوگوتارویترز</figcaption>
      </figure>
      <p>از سوی دیگر، سه افسر پلیس در اثر انفجار بمبی در یک پاسگاه پلیس در شهر سانتاندر دوکولی چائو در غرب کلمبیا کشته شدند. هنوز مشخص نیست که آیا این حادثه با اعتراض‌های دو روز اخیر در کلمبیا مرتبط است یا خیر. این منطقه به دلیل قاچاق مواد مخدر و خشونت گروه‌های تبهکاری مشهور است.</p>
      <p>انریک پنیالوسا، شهردار بوگوتا روز گذشته، ابتدا در سه منطقه پایتخت قوانین منع رفت و آمد و حکومت نظامی اعلام کرد اما سپس این موضوع را به کل شهر تعمیم داد.</p>
      <p>وی اعلام کرد که از ساعت ۹ شب به وقت محلی تردد در بوگوتا ممنوع و حکومت نظامی برقرار است. پایان قوانین منع رفت و آمد ساعت شش صبح شنبه اعلام شده است.</p>
      <blockquote>از هفته آینده، برای تقویت سیاست‌های فعلی در حوزه اجتماعی، گفت‌وگوی ملی را آغاز می‌کنم و به‌طور گسترده در چشم‌اندازی میان مدت و بلند مدت کار می‌کنم.<cite>ایوان دوکه <br/>رئیس جمهوری کلمبیا</cite></blockquote>
      <p>رئیس جمهوری کلمبیا نیز در یک سخنرانی تلویزیونی اعلام کرد که «گفت‌وگوی ملی» به‌صورت منطقه‌ای انجام می‌شود و همه گروه‌های اجتماعی و سیاسی را در بر می‌گیرد.</p>
      <p>وی گفت: «از هفته آینده، برای تقویت سیاست‌های فعلی در حوزه اجتماعی، گفت‌وگوی ملی را آغاز می‌کنم و به‌طور گسترده در چشم‌اندازی میان مدت و بلند مدت کار می‌کنم.»</p>
      <p>دوکه تصریح کرد که این موضوع شرایطی را فراهم می‌کند تا شکاف‌های اجتماعی کاهش یابد.</p>
      <p>اعتراض‌ها در کلمبیا در حالی آغاز شد که از اکتبر گذشته تا کنون تظاهرات و اعتراض‌ها در چند کشور آمریکای لاتین از جمله شیلی و بولیوی در جریان است.</p>
      <figure>
        <img src="https://static.euronews.com/articles/stories/04/31/73/40/808x539_cmsv2_b689b701-a187-5434-bd2c-1940cacc55f8-4317340.jpg"/>
      </figure>
      <figure>
        <img src="https://static.euronews.com/articles/stories/04/31/73/40/808x573_cmsv2_0b317fc7-742a-5a1c-9356-bc67a10503b8-4317340.jpg"/>
      </figure>
    </article>
  </body>
</html>