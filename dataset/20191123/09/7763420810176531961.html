<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/politics/578614"/>
    <meta property="og:site_name" content="Spring News"/>
    <meta property="article:published_time" content="2019-11-23T09:22:24+00:00"/>
    <meta property="og:title" content="หมอวรงค์เปิดตัว ซบ “รวมพลังประชาชาติไทย” อาสาขอปราบลัทธิชังชาติ"/>
    <meta property="og:description" content="“หมอวรงค์” เปิดตัว ร่วมทัพ”รวมพลังประชาชาติไทย” ปลื้มต้อนรับอบอุ่น ลั่นพร้อมนำพรรคต่อสู้ พวกลัทธิชังชาติ ยืนยันไม่ขัดแย้งประชาธิปัตย์ ไม่มีการต่อรองตำแหน่ง เผย อาจมีคนย้ายตามอีก  ด้านสุเทพ เตรียมเสนอกก.บห. ดัน หมอรวงค์เป็นแกนนำตั้งสาขาพรรคทั่วประเทศ"/>
  </head>
  <body>
    <article>
      <h1>หมอวรงค์เปิดตัว ซบ “รวมพลังประชาชาติไทย” อาสาขอปราบลัทธิชังชาติ</h1>
      <h2>“หมอวรงค์” เปิดตัว ร่วมทัพ”รวมพลังประชาชาติไทย” ปลื้มต้อนรับอบอุ่น ลั่นพร้อมนำพรรคต่อสู้ พวกลัทธิชังชาติ ยืนยันไม่ขัดแย้งประชาธิปัตย์ ไม่มีการต่อรองตำแหน่ง เผย อาจมีคนย้ายตามอีก  ด้านสุเทพ เตรียมเสนอกก.บห. ดัน หมอรวงค์เป็นแกนนำตั้งสาขาพรรคทั่วประเทศ</h2>
      <address>
        <time datetime="2019-11-23T09:22:24+00:00">23 Nov 2019, 09:22</time>
      </address>
      <p>วันนี้ 23 พ.ย. <b>นายสุเทพ เทือกสุบรรณ</b> ผู้ร่วมก่อตั้ง<b>พรรครวมพลังประชาชาติไทย</b> พร้อมด้วย<b> ม.ร.ว.จัตุมงคล โสณกุล</b> รัฐมนตรีว่าการกระทรวงแรงงานในฐานะหัวหน้าพรรครวมพลังประชาชาติไทย <b>นายทวีศักดิ์ ณ ตะกั่วทุ่ง</b> เลขาธิการพรรค แถลงข่าวเปิดตัว <b>นายแพทย์ วรงค์ เดชกิจวิกรม</b> <b>อดีตส.ส.พิษณุโลก และอดีตผู้ลงสมัครชิงตำแหน่งหัวหน้าพรรคประชาธิปัตย์</b> ที่ลาออกจากพรรคประชาธิปัตย์ และมาสมัครเข้าเป็นสมาชิกพรรครวมพลังประชาชาติไทย</p>
      <figure>
        <img src="https://spcdn.springnews.co.th/wp-content/uploads/2019/11/99203.jpg"/>
      </figure>
      <p>โดย<b>นายสุเทพ</b> บอกว่า <b>นายแพทย์วรงค์</b> เป็นคนดีมีความตั้งใจ พร้อมชื่นชมการทำหน้าที่ ในการตรวจสอบทุจิรตโครงการจำนำข้าว และผลจากการทุ่มเททำงานของ<b>นายแพทย์วรงค์</b> ทำให้คนไทยได้เห็นการหาประโยชน์โดยใช้อำนาจทางการเมือง ทั้งนี้เมื่อทราบว่าจะลาออกจากพรรคประชาธิปัตย์จึงได้เชิญชวนมาร่วมพรรค และจะเป็นกำลังสำคัญของพรรคด้วย</p>
      <figure>
        <img src="https://spcdn.springnews.co.th/wp-content/uploads/2019/11/99115.jpg"/>
      </figure>
      <p>ซึ่งหลังจากนี้ก็จะนำเสนอกรรมการบริหารพรรค เพื่อให้หมอวรงค์ได้ทำหน้าที่เดินหน้าจัดตั้งสาขาพรรคตามพื้นที่ต่างๆทั่วประเทศ เพราะสาขาพรรคถือเป็นองค์กรที่ใหล้ชิดกับประชาชนมากที่สุด เพื่อนำเอานโยบายของพรรคไปสู่ประชาชนได้</p>
      <figure>
        <img src="https://spcdn.springnews.co.th/wp-content/uploads/2019/11/99116.jpg"/>
      </figure>
      <p>ทั้งนี้ <b>นายสุเทพ</b> ยังยืนยันว่า การที่<b>นายแพทย์วรงค์</b> มาร่วมพรรคไม่ใช่เป็นไปตามข่าวลือ ที่ระบุว่าจะมีการปรับเปลี่ยนหัวหน้าพรรคและคณะรัฐมนตรี พร้อมย้ำว่า<b>ม.ร.ว จัตุมงคล</b> จะเป็นหัวหน้าพรรคไปอีก 4 ปี จนครบวาระ และจะเป็นรัฐมนตรีว่าการกระทรวงแรงงานไปจนจบสมัยของรัฐบาลนี้</p>
      <p>ส่วนเลขาธิการพรรค รปช. ยังเป็น ทวีศักดิ์ เช่นเดิม เพราะพรรคนี้ไม่ใช่ของลุงกำนัน แต่หากการประชุมสมัชชาพรรคที่จะมีทุก 4 ปี จะเสนอในที่ประชุมให้เป็นผู้จัดตั้งสาขาพรรค จะเรียกอะไรนั้น ไม่รู้ แต่จะไม่เดินตามพรรคอื่น ที่จะให้มาเป็นประธานยุทธศาสตร์พรรค</p>
      <figure>
        <img src="https://spcdn.springnews.co.th/wp-content/uploads/2019/11/99117.jpg"/>
      </figure>
      <p>ด้าน <b>ม.ร.ว. จัตุมงคล</b> บอกด้วยว่า ตนเองเข้ามาร่วมพรรคก็ทราบว่าไม่ใช่พรรคปกติ เนื่องจากเป็นพรรคที่ไม่ได้เสนอรายชื่อนายกรัฐมนตรี ซึ่มย่อมมีที่มาที่ไปไม่เหมือนพรรคอื่น จากนั้นได้ผ่านการเลือกตั้งมาได้ระยะหนึ่ง จนได้มีส.ส.และรัฐมนตรี แต่ก็ยังไม่มีนักการเมืองที่มืออาชีพจริงๆ <b>วันนี้โชคดีที่ได้ นายแพทย์วรงค์ เข้ามาร่วมพรรค ซึ่งเป็นนักการเมืองมืออาชีพ ที่เห็นว่าตรงไหนเป็นโอกาสที่จะเข้าไปทำประโยชน์ต่อประชาชนได้</b> ซึ่งจะทำให้พรรคมีความพร้อมและครบเครื่องในการทำงานการเมืองต่อไป</p>
      <figure>
        <img src="https://spcdn.springnews.co.th/wp-content/uploads/2019/11/99114.jpg"/>
      </figure>
      <p>ขณะที่<b>นายแพทย์วรงค์</b> บอกด้วยว่า รู้สึกอบอุ่นกับการต้อนรับของพรรคมาก พร้อมเล่าเหตุผลของการตัดสินใจลาออกจากพรรคประชาธิปัตย์ ว่า หลังการเลือกตั้งปัญหาการเมืองเปลี่ยนแปลงไปมากจากการทุจริตเชิงนโยบาย เป็น กฎหมายล้างผิด ซึ่งตนเองทนไม่ได้ จึงเข้าพบนายชวน หลีกภัย ประธานสภาที่ปรึกษาพรรคประชาธิปัตย์ เพื่อบอกว่า ในประเทศมีปัญหาเรื่องลัทธิชังชาติที่พยายามปลุกปันเยาวชน สร้างความเกลียดชัง พร้อมย้ำว่าพรรคประชาธิปัตย์ยังทำหน้าที่ของตัวเองได้ดีตลอดมา</p>
      <p>ส่วนตัวไม่มีความขัดแย้งกับพรรคประชาธิปัตย์ แต่การทำงานของพรรคประชาธิปัตย์ยังไม่ใช่สไตล์ของตนเอง แต่ตนเองเหมาะกับการออกไปปราบลัทธิชังชาติ กับพรรครวมพลังประชาชาติไทยมากกว่า และยืนยันว่า การเข้ามาสังกัดพรรครวมพลังประชาชาติไทย ไม่มีการต่อรองตำแหน่งใดๆ</p>
      <p>ทั้งนี้จะมีคนในพรรคประชาธิปัตย์จะย้ายตามมาอีกหรือไม่ นั้นยังไม่ทราบ ขึ้นอยู่กับว่าทุกคนดูแล้วว่าตัวเองเดินถูกทางหรือไม่ นี่คือ วิถีนักการเมือง</p>
    </article>
  </body>
</html>