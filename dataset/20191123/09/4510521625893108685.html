<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/in-lume/secretele-spionajului-chinez-spion-dezvaluit-interferentele-chinei-guvernele-straine-daca-intorc-mort-1_5dd8f8435163ec427150ff94/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T09:29:43+00:00"/>
    <meta property="og:title" content="Secretele spionajului chinez: un spion a dezvăluit interferenţele Chinei în guvernele străine: „Dacă mă întorc, sunt mort“"/>
    <meta property="og:description" content="Un spion chinez care a cerut azil în Australia a dezvăluit eforturile extraordinare ale Chinei de a interveni în guvernele străine."/>
  </head>
  <body>
    <article>
      <h1>Secretele spionajului chinez: un spion a dezvăluit interferenţele Chinei în guvernele străine: „Dacă mă întorc, sunt mort“</h1>
      <address><time datetime="2019-11-23T09:29:43+00:00">23 Nov 2019, 09:29</time> by <a rel="author">George-Andrei Cristescu</a></address>
      <h4>Un spion chinez care a cerut azil în Australia a dezvăluit eforturile extraordinare ale Chinei de a interveni în guvernele străine.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/europa/video-scandalul-spionaj-belgrad-moscova-presedintele-sarb-ordonat-ancheta-1_5dd640b75163ec42713f4284/index.html"/>
      </related>
      <p>Wang „William“ Liqiang a fost unul dintre operatorii de informaţii ai Partidului Comunist Chinez (PCC), jucând un rol cheie în interferenţa ţării asupra politicilor din Hong Kong şi Taiwan din 2014.</p>
      <p>Într-un interviu acordat ziarului <a href="https://www.theage.com.au/national/the-moment-a-chinese-spy-decided-to-defect-to-australia-20191122-p53d0x.html">The Age</a>, spionul în vârstă de 27 de ani a dezvăluit cum a făcut parte dintr-o schemă extrem de elaborată pentru a lupta împotriva mişcărilor pro-democraţie, infiltrându-se în mass-media locală sau în reţelele de studenţi şi a oferit detalii despre interferenţa Beijingului în Hong Kong, Taiwan şi Australia. </p>
      <p>Liqiang a descris în detaliu modul în care a vizat organizaţiile din universităţile din Hong Kong, atrăgând studenţii cu oportunităţi şi „favoruri mărunte” în schimbul muncii lor.</p>
      <p>„Am schimbat idei cu ei şi am aflat cum gândesc, apoi i-am influenţat cu patriotism, îndrumându-i să iubească ţara, să iubească Partidul şi liderii noştri şi să lupte din nou împotriva acelor activiţi de independenţă şi democraţie din Hong Kong", a spus el.</p>
      <figure>
        <iframe src="https://www.youtube.com/embed/2MjbupmMSvs" width="646" height="363" data-service="Youtube" scrolling="no"/>
      </figure>
      <p>De asemenea, transfugul a declarat că a fost implicat personal în răpirea unuia dintre cei cinci librari disidenţi din Hong Kong care au dispărut misterios înainte de a reapărea în detenţie în China continentală. Eforturile lui Liqiang ar fi ajuta în mod eficient China să menţină o influenţă politică puternică în statele suverane în care mişcările pro-democraţie sunt în creştere.</p>
      <p>Operaţiunea spionului a asigurat menţinerea unui anumit nivel de influenţă şi în presă, prin infiltrarea unor oameni pro-Partidul Comunist Chinez la staţiile de ştiri. </p>
      <p>În Taiwan, unde a ajuns cu o identitate falsă şi cu un paşaport falsificat sud-coreean, obiectivul său a fost să recruteze agenţi locali pentru amestec în alegerile municipale din 2018 şi în cele prezidenţiale din ianuarie viitor, la care candidează pentru realegere preşedinta Tsai Ing-wen, al cărei partid susţine independenţa insulei. Liqiang a descris cum a construit o „armată cibernetică” de studenţi pentru a cenzura ştiri şi pentru a modela opinia politică în favoarea Chinei. </p>
      <p>„Dacă voiam să atacăm pe cineva, îi închideam pagina de Facebook”, a spus el, explicând că foloseau adrese IP false pentru a livra mesaje anti-democraţie.</p>
      <p>Liqiang a spus că a ajuns să se implice în operaţiunea ascunsă după ce a a aplicat pentru un loc de muncă la compania de investiţii China Innovation Investment Limited (CIIL) din Hong Kong, condusă de CEO-ul Xin Xiang. La vremea respectivă, credea că face un serviciu ţării sale ca patriot, nu ca spion.</p>
      <p>Cei cinci ani în care a lucrat pentru unul dintre cele mai puternice regimuri din lume s-au încheiat după ce a primit ordin să renunţe la identitatea sa pentru a lucra ca spion în Taiwan, înainte de alegerile din 2020.</p>
      <p>Liqiang a început să aibă îndoieli cu privire la ideea de a-şi consacra viaţa muncii de spionaj după ce a ajuns la Sydney la începutul acestui an, pentru a-şi vizita fiul şi soţia, care studiază la universitate.</p>
      <p>El a decis să se întâlnească cu un membru al Organizaţiei australiene de securitate (ASIO), iar de atunci, Liqiang a transmis informaţii către contraspionajul australian, deşi este conştient că decizia lui înseamnă că va trebui să trăiască tot restul vieţii cu teama că va trebui să suporte consecinţele.</p>
      <p>„Ştiu foarte bine că Partidul Comunist Chinez nu este de încredere. Odată ce mă întorc, sunt un om mort“, declară el într-un extras din emisiunea "60 de minute", care va fi transmisă integral duminică.</p>
      <hr/>
    </article>
  </body>
</html>