<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622889/%D8%AA%D9%88%D8%B5%DB%8C%D9%87%E2%80%8C%D8%A7%DB%8C-%D9%85%D9%87%D9%85-%D8%A8%D8%B1%D8%A7%DB%8C-%D8%A7%D8%B3%D8%AA%D9%81%D8%A7%D8%AF%D9%87%E2%80%8C%DA%A9%D9%86%D9%86%D8%AF%DA%AF%D8%A7%D9%86-%D8%A7%D8%B2-%D8%B1%D8%AD%D9%85-%D8%A7%D8%AC%D8%A7%D8%B1%D9%87%E2%80%8C%D8%A7%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T09:45:00+00:00"/>
    <meta property="og:title" content="توصیه‌ای مهم برای استفاده‌کنندگان از &quot;رحم اجاره‌ای&quot;"/>
    <meta property="og:description" content="مدیر مرکز درمان خدمات ناباروری ابن‌سینا با اشاره به اینکه روش &quot;رحم جایگزین&quot; به برخی بیماران نابارور توصیه می‌شود، تأکید کرد: توصیه می‌کنیم فردی که قرار است به عنوان مادر جایگزین برای تولد فرزند باشد، مورد وثوق و اعتماد و شناخت خانواده فرزند باشد."/>
  </head>
  <body>
    <article>
      <h1>توصیه‌ای مهم برای استفاده‌کنندگان از "رحم اجاره‌ای"</h1>
      <address>
        <time datetime="2019-11-23T09:45:00+00:00">23 Nov 2019, 09:45</time>
      </address>
      <p>
        <i>مدیر مرکز درمان خدمات ناباروری ابن‌سینا با اشاره به اینکه روش "رحم جایگزین" به برخی بیماران نابارور توصیه می‌شود، تأکید کرد: توصیه می‌کنیم فردی که قرار است به عنوان مادر جایگزین برای تولد فرزند باشد، مورد وثوق و اعتماد و شناخت خانواده فرزند باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی صادقی‌تبار به ارائه توضیحاتی درباره بحث "رحم‌های اجاره‌ای" یا روش "رحم جایگزین"، به عنوان روشی برای درمان ناباروری پرداخت.</p>
      <p>وی در این خصوص خاطرنشان کرد: طبیعتاً رحم جایگزین به این معناست که مادری نمی‌تواند خودش فرزندی را حمل کرده و به دنیا بیاورد؛ در چنین شرایطی به فرد توصیه می‌شود از رحم دیگری برای باروری استفاده کند که به این روش، "رحم جایگزین" می‌گویند و اتفاقاً این روش، روشی برای موفقیت در درمان ناباروری بعضی بیماران است و اعتقاد نداریم که حتماً باید کم شود.</p>
      <p>مدیر مرکز خدمات درمان ناباروری ابن سینا تصریح کرد: روش فوق به بعضی بیماران از جمله زنی که به طور مادرزادی رحم ندارد، توصیه می‌شود؛ همچون "عینک" که به همه افراد توصیه نمی‌شود اما اگر چشم کسی ضعیف باشد حتماً لازم است که عینک بزند.</p>
      <p>صادقی‌تبار با اشاره به اینکه خدمت درمان ناباروری به روش "رحم جایگزین" را در مرکز خدمات درمان ناباروری ابن‌سینا برای بیماران انجام می‌دهیم، تأکید کرد: توصیه می‌کنیم فردی که قرار است به عنوان مادر جایگزین برای تولد فرزند باشد، مورد وثوق و اعتماد و شناخت خانواده فرزند باشد؛ به عبارتی ما به صورت رسمی و حرفه‌ای در مرکز، از معرفی افرادی که به ما مراجعه و برای ارائه رحم جایگزین اعلام آمادگی می‌کنند، اجتناب کرده و توصیه می‌کنیم خانواده فرد مورد اعتماد خود را به مرکز بیاورد تا ما به آن‌ها در مورد ملاحظات این موضوع و خدماتمان مشاوره‌های لازم را ارائه کنیم.</p>
      <p>
        <b>درمان زوجین نابارور ایرانی، عزم دولتی و همت ملی می‌طلبد</b>
      </p>
      <p>وی در بخش دیگری از صحبت‌های خود و در پاسخ به اینکه سالانه چند زوج غیرایرانی به مرکز ابن‌سینا برای درمان ناباروری مراجعه می‌کنند، گفت: از آمار دقیق این موضوع اطلاعی ندارم اما وزارت ارشاد و سازمان گردشگری و میراث فرهنگی در تلاش هستند موضوع "توریسم سلامت" را نظام‌مند کنند، در حالی که هنوز بسیاری از ظرفیت‌های کشور ما در این حوزه خالی است؛ آن هم به این دلیل که اطلاع‌رسانی و سازمان‌دهی برای ارجاع زوجین غیرایرانی برای درمان، نیازمند یک عزم دولتی و همت ملی است.</p>
      <p>مدیر مرکز خدمات درمان ناباروری ابن سینا تشریح کرد: یک شرکت، یک فرد یا چند مرکز نمی‌توانند کارهای مورد نیاز در این حوزه را انجام دهند، بلکه لازم است سفارت‌خانه‌ها و کنسول‌گری‌های ایران در سایر کشورها خدمات درمان ناباروری به زوجین غیرایرانی را پایه‌ریزی کنند و دولت ابزار و لوازمی برای حمل و نقل این بیماران و ارائه خدمات درمان ناباروری در کشور ما به آن‌ها، طراحی کند.</p>
      <p>صادقی‌تبار افزود: هواپیما و هتل ارزان، تسهیلات در ارائه ویزاها و رفت و آمد آسان برای این بیماران می‌تواند کمک کند که صنعت توریسم سلامت به اندازه ظرفیت خود در کشور توسعه پیدا کند که البته با توجه به نوسانات اخیر نرخ ارز، در حال حاضر خدمات درمان ناباروری در کشور ما برای خارجی‌ها بسیار ارزان تمام می‌شود.</p>
    </article>
  </body>
</html>