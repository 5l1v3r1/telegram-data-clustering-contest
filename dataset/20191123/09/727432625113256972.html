<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/en-klar-vinner-blant-kvinner/71833312"/>
    <meta property="og:site_name" content="Dinside"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="En klar vinner blant kvinner"/>
    <meta property="og:description" content="Dette er bilene de kvinnelige motorjournalistene anbefaler."/>
  </head>
  <body>
    <article>
      <h6 class="kicker">Women's World Car of the Year 2019</h6>
      <h1>En klar vinner blant kvinner</h1>
      <h2>Dette er bilene de kvinnelige motorjournalistene anbefaler.</h2>
      <address><time datetime="2019-11-23T09:00:00+00:00">23 Nov 2019, 09:00</time> by <a rel="author">Øystein B. Fossum</a></address>
      <p>... Mazda! Nærmere bestemt Mazda 3.</p>
      <p>Det ble klart da de kvinnelige motorjournalistene i forrige uke kåret World Car of the Year (WWCOTY) 2019, på Dubai International Motor Show, forenklet kalt bilutstillingen i Dubai.</p>
      <p>
        <i>Lenger ned i saken kan du se hvilke biler som vant de forskjellige kategoriene i WWCOTY 2019.</i>
      </p>
      <h3>Feminine kriterier</h3>
      <p>Ifølge en pressemelding til Dinside var avgjørelsen dessuten enstemmig, oppnådd av 41 kvinnelige jurymedlemmer, fra 34 forskjellige land, over fem kontinent.</p>
      <related>
        <a href="https://www.dinside.no/motor/la-dama-kjope-bilen/71835487"/>
      </related>
      <p>Bakgrunnen for at det i 2010 ble opprettet en <i>ren</i> <i>dameversjon</i>, er at Car of the Year-juryene nærmest utelukkende har vært bestående av menn. Med tanke på det som skrives om at kvinner tar bedre avgjørelser enn menn - i hvert fall om vi skal tro Forbrukerrådet - når det kommer til bilkjøp, burde vi kanskje bli flinkere til å lytte til de kvinnelige motorjournalistene også?</p>
      <p>Jurymedlemmene er bedt om å tenke på typiske kriterier kvinner har, når de skal velge bil, samtidig som de må ha testen bilen de stemmer på.</p>
      <h3>Mazda 3 - ingen har gjort dette før</h3>
      <p>Dinside prøvekjørte den nye generasjonen Mazda 3 for første gang i mars i år. Det holdt bare til en firer på terningen - men det var før vi fikk testet bilen med den revolusjonerende Skyactiv-X-motoren, som Mazda har jobbet lenge med.</p>
      <related>
        <a href="https://www.dinside.no/motor/dette-er-norges-verste-rundkjoringer/71825064"/>
      </related>
      <p>
        <b>I vår test fikk bilen pluss for design, kvalitetsfølels, ergonomi og kjøreegenskaper, mens den fikk minus for plassutnyttelse og drivlinje (Skyactiv-G).</b>
      </p>
      <p>Mazda 3 har dessuten fått mye oppmerksomhet for sitt «bulkete» design, som «<a href="https://www.dinside.no/motor/ingen-har-gjort-dette-for/70815023">ingen har gjort før dem</a>».</p>
      <p>- Denne modellen har resonans med et bredere spekter av mennesker enn noen gang før, og Mazda har som mål å skape et spesielt bånd til kundene ved å tilby produkter, teknologier og tjenester som appellerer til flere, sa kommunikasjonssjef Ayumu Doi i Mazda Motor Corporation, da han fornøyd mottok prisen i Dubai.</p>
      <figure>
        <img src="https://dbstatic.no/70834016.jpg?imageId=70834016&amp;x=0&amp;y=0&amp;cropw=100&amp;croph=80.082987551867&amp;width=643&amp;height=387"/>
        <figcaption>BULKETE? Mange mente nye Mazda 3 så ut som om noen allerede hadde blitt krasjet i siden på den. Foto: Knut Moberg Vis mer</figcaption>
      </figure>
      <h3>Gjennombrudd i ... Dubai</h3>
      <p>Dette er første gang WWCOTY blir delt ut på en bilmesse. Oppsiktsvekkende nok skjer det i De forente arabiske emirater, hvor likestillingen kanskje ikke har stått sterkest opp gjennom årene.</p>
      <related>
        <a href="https://www.dinside.no/motor/kutter-prisen-og-leveringstiden/71835593"/>
      </related>
      <p>- Aktivitetene på den internasjonale bilmessa i Dubai var banebrytende. Vi har aldri kunngjort resultatene fra kåringen på ei messe før, og det var nyskapende og banebrytende å intervjue kvinnelige kjørelærere fra Saudi Arabia på scenen, forteller WWCOTY-kåringens administrerende direktør, Sandy Myhre.</p>
      <p>- At dette skjer i Dubai er veldig symbolsk, fortsetter hun.</p>
      <p>NB: Sist tirsdag valgte <a href="https://www.dinside.no/motor/folket-velger-tesla/71819742">nordmenn sin suverene vinner og favorittbil</a> fra dette året, og kommende tirsdag kan du se hva som blir Årets Bil 2020 i Norge.</p>
      <h4>Kategorivinnere Women’s World Car of the Year 2019</h4>
      <table bordered="">
        <tr>
          <td>Kategori</td>
          <td>Vinner</td>
          <td>Finalist</td>
          <td>Finalist</td>
        </tr>
        <tr>
          <td>Urban</td>
          <td>Kia XCeed</td>
          <td>Renault Clio</td>
          <td>Skoda Scala</td>
        </tr>
        <tr>
          <td>Familie</td>
          <td>Mazda 3</td>
          <td>Toyota Corolla</td>
          <td>BMW 3 Series</td>
        </tr>
        <tr>
          <td>Grønn</td>
          <td>Kia Soul EV</td>
          <td>Audi e-tron Quattro</td>
          <td>Tesla Model 3</td>
        </tr>
        <tr>
          <td>Luksus</td>
          <td>BMW 8-serie</td>
          <td>Porsche Cayenne Coupe</td>
          <td>BMW X7</td>
        </tr>
        <tr>
          <td>Performance</td>
          <td>Porsche 911</td>
          <td>Mercedes AMG A35/45</td>
          <td>Toyota GR Supra</td>
        </tr>
        <tr>
          <td>SUV/Crossover</td>
          <td>Range Rover Evoque</td>
          <td>Citroën C5 Aircross</td>
          <td>Lexus UX</td>
        </tr>
      </table>
      <related>
        <a href="https://www.dinside.no/motor/karing-dette-er-de-beste-bilene-for-damer/70372550"/>
      </related>
    </article>
  </body>
</html>