<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/raka-zashto-imynoprofilaktika-1618617.html"/>
    <meta property="og:site_name" content="Cross"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="Тръгна петиция за повече шанс за живот на десетки хиляди онкоболни у нас"/>
    <meta property="og:description" content="/КРОСС/ Тръгна петиция с настояване за повече шанс за живот на десетки хиляди онкоболни с разкриване на Национален /или Балкански/ специализиран Институт за имунотерапия, имунопрофилактика на рака и възстановяване на онкоболни след химиотерапия."/>
  </head>
  <body>
    <article>
      <h1>Тръгна петиция за повече шанс за живот на десетки хиляди онкоболни у нас</h1>
      <address>
        <time datetime="2019-11-23T09:28:00+00:00">23 Nov 2019, 09:28</time>
      </address>
      <p>/КРОСС/ Тръгна петиция с настояване за повече шанс за живот на десетки хиляди онкоболни с разкриване на Национален /или Балкански/ специализиран Институт за имунотерапия, имунопрофилактика на рака и възстановяване на онкоболни след химиотерапия.</p>
      <p>"Държавата не иска, а обществото иска ли?"- пита в петицията доц. д-р Влади Манев -председател на Програмния консултативен съвет за имунопрофилактика и имунотерапия на рака към Фондация "Контрол на придобитите имунни дефицити, свързани с промените в околната среда" и носител на приза "Изобретател на 2016 г.".</p>
      <p>Доц. Манев е българският учен, за който вече писахме, че преди 30 години прави революционно откритие в медицината. Открива нов стратегически подход в имунотерапия на рака - как да бъде освободен отделяният от раковите клетки протеин, който блокира Т-клетките на имунната система при прилагане на лечение на болни със злокачествени тумори (ин витро). Теорията му за лечението на рака се потвърждава с Нобеловата награда за медицина за 2018 г.,която бе присъдена на американеца Джеймс Алисън и японенеца Тасуку Хонджо.</p>
      <p>Заради липсата на стратегическа държавна политика България пропусна този шанс да има нобелист в медицината, но българският учен бие днес отново камбаната за възможността страната ни да стане център за възстановяване на стотици хиляди онкоболни от Балканите в Европа. Ще пропуснем ли и този шанс, пита българският учен.</p>
      <p>"Ако успеем да съберем достатъчно подписи в петицията, ще може да ги депозираме в парламента за гласуване на бюджет за разкриване на "Национален/или Балкански Институт за имунотерапия, имунопрофилактика на рака и възстановяване", казва доц. Манев, който не спира да работи за тази кауза.</p>
      <p>А картината на онкоболните у нас е стряскаща.</p>
      <p>През последните 20-30 години заболеваемостта от "рак " по официална статистика у нас се е покачила 2,5-3 пъти. Умират ежегодно около 19 000 и се разболяват всяка година нови около 38 000 онкоболни, отбелязва ученият в петицията и посочва основните проблеми в съвременната медицинска онкология.</p>
      <p>"Първо по време на химиотерапията е възможно да възникнат противопоказания за провеждането и да се спре за неизвестен период от време. Второ - след приключване на химиотерапията след няколко месеци или години са възможни рецидиви. Те са тези, които правят заболяването злокачествено. Трето - през последните години най-съвременното и перспективно направление за борба с рака е "Имунотерапията и имунопрофилактиката на рака". За решаването на основните проблеми е нужно разкриване на научно-приложна клинична иновативна медицинска структура където да се прави медицина в тази иновативна област. Това е липсващо звено в онкологията", категоричен е доц. Манев.</p>
      <p>Той задава и пет въпроса към държавата:</p>
      <p>Защо държавата не иска да признае болестта "рак" за най-тежкото социално значимо заболяване?<br/>Защо държавата не иска да признае имунотерапията на "рака" за стратегическо направление с държавен приоритет?<br/>Защо държавата не иска да разкрие Национален/или Балкански/ Институт за имунотерапия, имунопрофилактика на рака и възстановяване след химиотерапия каквато структура няма у нас и на Балканите?<br/>Защо няма държавна политика за развитие на медицинската наука в стратегическото направление за "Имунотерапия и имунопрофилактиката на рака" чрез създаване на равнопоставени нормативни условия с тези във водещите иновативни страни в света/ САЩ, Германия и др.?<br/>Защо България няколко десетилети продължава да е на последно място сред всички други страни членки на ЕС по степента на развитие на медицинските науки изобщо и в частност за правене на медицина за борба с рака в стратегическото направление "Имунотерапия и имунопрофилактика на рака" и защо като има приети много държавни документи няма необходимото развитие в това стратегическо направление на медицината?</p>
    </article>
  </body>
</html>