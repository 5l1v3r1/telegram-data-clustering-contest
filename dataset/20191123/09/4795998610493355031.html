<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/akp-sozcusu-celik-birileri-istemedikleri-kisileri-bertaraf-etmek-icin-bu-yalan-haber-kurgusunu-yapmis,849324"/>
    <meta property="og:site_name" content="T24"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="AKP Sözcüsü Çelik'ten 'Beştepe' tepkisi: Birileri istemedikleri kişileri bertaraf etmek için bu yalan haber kurgusunu yapmış"/>
    <meta property="og:description" content="AKP Sözcüsü Çelik'ten 'Beştepe' tepkisi: Birileri istemedikleri kişileri bertaraf etmek için bu yalan haber kurgusunu yapmış"/>
  </head>
  <body>
    <article>
      <h1>AKP Sözcüsü Çelik'ten 'Beştepe' tepkisi: Birileri istemedikleri kişileri bertaraf etmek için bu yalan haber kurgusunu yapmış</h1>
      <h2>AKP Sözcüsü Çelik'ten 'Beştepe' tepkisi: Birileri istemedikleri kişileri bertaraf etmek için bu yalan haber kurgusunu yapmış</h2>
      <address>
        <time datetime="2019-11-23T09:28:00+00:00">23 Nov 2019, 09:28</time>
      </address>
      <p>AKP Sözcüsü <b>Ömer Çelik</b>, CHP'li <b>Muharrem İnce</b>'nin Beştepe'ye giderek Cumhurbaşkanı ve AKP Genel Başkanı <b>Recep Tayyip Erdoğan</b> ile görüştüğü iddiasına ilişkin olarak açıklamada bulundu. Çelik, "Anlaşılıyor ki birileri CHP'deki parti içi rekabette istemedikleri kişileri bertaraf etmek için bu yalan haber kurgusunu yapmış" dedi.<br/>Çelik, şu ifadeleri kullandı:<br/>"Kemal Kılıçdaroğlu ise her zamanki gibi doğru haber gibi bir kaygısı olmadığını, kendisi açısından yalan da olsa elverişli haber peşinde olduğunu gösterdi ve 'Böyle bir görüşme var, ismi biliyorum' dedi. Cumhurbaşkanımızın 'Böyle bir görüşme olmadı, Cumhurbaşkanlığımı ortaya koyuyorum, sen genel başkanlığını ortaya koyuyor musun?' demesinin ardından, yalan cephesi tamamen çöktü."<br/>Tüm bunlara rağmen CHP sözcülerinin, en temel siyaset ilkelerinden yoksun bir şekilde görüşmeyi Cumhurbaşkanı Erdoğan'ın açıklaması gerektiğini söylediklerini aktaran Çelik, şunları kaydetti:<br/>"Olmayan görüşmeyi, böyle bir görüşme olmadı diyen Cumhurbaşkanımızın açıklamasını istiyorlar. Tüm bunlar gösteriyor ki CHP yönetimi bu yalandan medet umuyor. Anlaşılıyor ki birileri CHP'deki parti içi rekabette istemedikleri kişileri bertaraf etmek için bu yalan haber kurgusunu yapmış. Yalan haberden fayda sağlamaya çalışanlar da bunu hemen yalan siyasetine dönüştürdü. Şu anki CHP yönetiminin siyaset anlayışı nedir diye sorulsa bu olaya yaklaşımları özet bir anlatım olur. Yalandan medet uman bir siyaset anlayışı.Yalan üzerinden parti içi rekabeti yönetmeye çalışan bir siyaset anlayışı. CHP’li vatandaşlarımızın asla hak etmediği bir yalan siyaseti."</p>
      <h3>Neler olmuştu?</h3>
      <p>Rahmi Turan 20 Kasım tarihli yazısında, bir kaynaktan edindiği bilgiye göre CHP'li bir ismin Beştepe'de Erdoğan ile görüştüğünü yazmıştı. Bu iddianın ortaya atılmasının ardından önce Cumhurbaşkanlığı'ndan ardından da CHP lideri Kılıçdaroğlu'ndan açıklama gelmişti. Cumhurbaşkanlığı iddiaları kesin bir dille yalanlarken, Kılıçdaroğlu da, "Şaşırmadım, doğrudur. Erdoğan, CHP'yi dağıtmak için elinden geleni yapıyor" sözlerini sarf etmişti. Ardından Cumhurbaşkanı'ndan İzmir'de yaptığı konuşmasında konuya ilişkin açıklama gelmiş, "Külliye'de bir CHP'li ile görüşmüşüm. Ben! Arkadaşlarım gerekli cevabı verdiler. Böyle bir görüşme olmadı dediler. Ve bunu haber yapan gazeteci kayıp" diyerek CHP liderine rest çekmişti.<br/>Muharrem İnce, Turan'ın ismi açıklamadan önce bir açıklama yapmış ve şunları kaydetmişti:<br/><i>"CHP Genel Başkanını özgür iradeli kurultay delegeleri seçer, Saray CHP’ye müdahale edemez. Sözcü Gazetesi yazarı Rahmi Turan’ın yazısında isim vermeden belirttiği kişi ortaya çıkmalıdır. Çıkmıyorsa Saray kapılarında CHP Genel Başkanlığı kovalayan o ismi Rahmi Turan açıklamalıdır."<br/></i>Gazeteci Turan, dün gece katıldığı televizyon programında merak edilen CHP'li ismin Muharrem İnce olduğu açıklamış, kaynağını gizli tutacağını ifade etmişti. Bunun üzerine CHP'li Muharrem İnce, kişisel sosyal medya hesabından şunları dile getirmişti:<br/><i>"İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız.<br/></i><i>"Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir."<br/></i>Turhan, yine dün akşam bu sefer Habertürk TV'de yayınlanan<i> Enine Boyuna</i> programına telefonla bağlanarak konuya ilişkin olarak yeni bir açıklamada bulunmuş ve şunları kaydetmişti:<br/>"<i>Ben kaynağa güvendiğim için inandım ve yazdım ama hata yapmıştım, pişman oldum. Burada yanlış olan bir şey var. Muharrem İnce ve Cumhurbaşkanı haklıdır. Ben de bunu düzeltmek için gerekeni yapacağım, gazetemde yazacağım. Her insan hata yapar, ben de hata yaptım ve gerekeni yapacağım."<br/></i><b>TIKLAYIN -<a href="https://t24.com.tr/haber/rahmi-turan-saray-da-erdogan-ile-gorusen-chp-li-muharrem-ince,849288">Rahmi Turan: Saray'da Erdoğan ile görüşen CHP'li Muharrem İnce<br/></a></b><b>TIKLAYIN - <a href="https://t24.com.tr/haber/ince-genel-merkez-in-mutfaginda-bir-cete-tarafindan-pisirilen-bir-operasyon,849289">İnce: Genel Merkez'in mutfağında bir çete tarafından pişirilen bir operasyon<br/></a></b><b>TIKLAYIN -</b> <a href="https://t24.com.tr/haber/ugur-dundar-bestepe-haberi-bana-da-geldi-ama-belgesi-olmayan-bir-haberi-yapmak-gazetecilik-olmaz,849290"><b>Uğur Dündar: Beştepe haberi bana da geldi ama belgesi olmayan bir haberi yapmak gazetecilik olmaz<br/></b></a><b>TIKLAYIN - <a href="https://t24.com.tr/haber/erdogan-izmir-de-halka-hitap-ediyor,849233">Erdoğan'dan Kılıçdaroğlu'na 'Beştepe'ye giden CHP'li' yanıtı: Cumhurbaşkanlığımı ortaya koyuyorum...<br/></a></b><b>TIKLAYIN -<a href="https://t24.com.tr/haber/rahmi-turan-dan-yeni-bestepe-aciklamasi,849304"> Rahmi Turan'dan yeni 'Beştepe' açıklaması: Pişman oldum</a></b></p>
    </article>
  </body>
</html>