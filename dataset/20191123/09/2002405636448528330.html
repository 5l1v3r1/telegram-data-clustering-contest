<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291541,skandal-z-witek-cis-wyjasnia-co-zawiodlo-podczas-wyborow-do-krs"/>
    <meta property="og:site_name" content="na:Temat"/>
    <meta property="article:published_time" content="2019-11-23T09:02:17+00:00"/>
    <meta property="og:title" content="Centrum Informacyjne Sejmu broni Witek. &quot;Wyjaśnili&quot;, co tak naprawdę stało się w nocy"/>
    <meta property="og:description" content="Skandal – tak wielu komentatorów i polityków opozycji mówiło o tym, co działo się w Sejmie podczas nocnego głosowania. W trakcie wyborów do KRS Elżbieta Witek anulowała głosowanie twierdząc, że pojawiły się problemy z urządzeniami do głosowania. Ponieważ burza wokół tej decyzji nie milknie, do sprawy odniosło się Centrum Informacyjne Sejmu."/>
  </head>
  <body>
    <article>
      <h1>Centrum Informacyjne Sejmu broni Witek. "Wyjaśnili", co tak naprawdę stało się w nocy</h1>
      <address><time datetime="2019-11-23T09:02:17+00:00">23 Nov 2019, 09:02</time> by <a rel="author">Aneta Olender</a></address>
      <p>Skandal – tak wielu komentatorów i polityków opozycji mówiło o tym, co działo się w Sejmie podczas nocnego głosowania. W trakcie wyborów do KRS Elżbieta Witek anulowała głosowanie twierdząc, że pojawiły się problemy z urządzeniami do głosowania. Ponieważ burza wokół tej decyzji nie milknie, do sprawy odniosło się Centrum Informacyjne Sejmu.<br/><br/><br/>To usterki techniczne, jak tłumaczy CIS, były powodem dwukrotnego anulowania głosowania przez marszałek Elżbietę Witek. "21 listopada 2019 r. Marszałek Sejmu dwukrotnie podjęła decyzję o anulowaniu głosowań z uwagi na sygnalizowaną przez grupę posłów – ze wszystkich klubów parlamentarnych – trudność w oddaniu prawidłowego i kompletnego głosu, spowodowaną usterkami technicznymi" – czytamy w komunikacie.</p>
      <figure>
        <iframe data-src="https://twitter.com/natemat/status/1197792477912207360" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Centrum Informacyjne Sejmu przypomniało, że takie praktyki były stosowane już w przeszłości: "anulowanie głosowań i ich powtarzanie nie stoi w sprzeczności z wieloletnim obyczajem parlamentarnym, a podobne przykłady występowały w każdej kadencji Sejmu".<br/><br/>Na potwierdzenie tych słów CIS przypomina sytuację z 9 kwietnia 2015 roku, kiedy to parlamentarzyści decydowali o wyborze Generalnego Inspektora Ochrony Danych Osobowych.</p>
      <blockquote>Ośrodek Informatyki Kancelarii Sejmu, po analizie logów z systemu do głosowania na sali posiedzeń potwierdza, że w dniu 21 listopada br., w głosowaniu nr 48 i 49 nad wyborem na stanowisko sędziego Trybunału Konstytucyjnego wystąpiły problemy z korzystaniem z karty do głosowań, w wyniku którego jeden z posłów klubu opozycyjnego nie oddał głosu, a podczas głosowania nr 52 nad wyborem posłów-członków Krajowej Rady Sądownictwa nastąpiło zawieszenie dwóch czytników systemu do głosowań<cite>Centrum Informacyjne Sejmu</cite></blockquote>
      <p>W komunikacie znajdujemy także odniesienie do zdania wypowiedzianego przez jedną z posłanek PiS, a które wzbudziło spore kontrowersje. <br/><a href="https://natemat.pl/291445,trzeba-anulowac-bo-przegramy-powiedziala-to-joanna-borowiak-z-pis">"Trzeba anulować, bo my przegramy"</a> – mówiła Joanna Borowiak.<br/><br/>Dziennikarzy zbulwersowało to, że tych słów nie uwzględniono w stenogramie z obrad. "W sprawozdaniu stenograficznym są odnotowywane wypowiedzi posłów oraz uczestników posiedzenia biorących udział w dyskusji" – brzmi odpowiedź CIS.<br/><br/>W komunikacie CIS można przeczytać także, że marszałek Sejmu, gdy podejmowała decyzję o anulowaniu głosowania, nie znała wyniku. "Przy stole prezydialnym, przy którym zasiada Marszałek Sejmu w asyście urzędników Kancelarii Sejmu, na monitorach wyświetlana jest jedynie informacja o liczbie posłów, którzy oddali głos".<br/><br/><br/><b>Nowa KRS</b><br/>W wyniku powtórzonego nocnego głosowania <a href="https://natemat.pl/291441,oszustwo-w-nocnym-glosowaniu-na-czlonkow-krs-wykaz-glosowan-na-str-sejmu">w nowej Krajowej Radzie Sądownictwa znaleźli się</a> przedstawiciele zgłoszeni przez PiS. Marek Ast uzyskał 234 głosy. Arkadiusz Mularczyk, Bartosz Kownacki i Kazimierz Smoliński mieli po 233 głosy. Większości nie uzyskały kandydatki zgłoszone przez opozycję. Kamila Gasiuk-Pihowicz z Koalicji Obywatelskiej zdobyła 199 głosów, a Joannę Senyszyn z Lewicy poparło 196 posłów.</p>
    </article>
  </body>
</html>