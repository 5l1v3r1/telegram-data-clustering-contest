<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1417709/ntermpi-pernaei-apo-tin-plateia-gia-ton-olympiako-poy-prin-tin-eyropi-ektos-edras-provlimatizei-poly"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T09:07:45+00:00"/>
    <meta property="og:title" content="Το ντέρμπι περνάει από την πλατεία για τον Ολυμπιακό, που πριν την Ευρώπη εκτός έδρας προβληματίζει πολύ…"/>
    <meta property="og:description" content="Ο Κ. Νικολακόπουλος προσεγγίζει μέσα από το blog του στο gazzetta με τον δικό του τρόπο το παιχνίδι του Ολυμπιακού με τον Πανιώνιο."/>
  </head>
  <body>
    <article>
      <h1>Το ντέρμπι περνάει από την πλατεία για τον Ολυμπιακό, που πριν την Ευρώπη εκτός έδρας προβληματίζει πολύ…</h1>
      <h2>Ο Κ. Νικολακόπουλος προσεγγίζει μέσα από το blog του στο gazzetta με τον δικό του τρόπο το παιχνίδι του Ολυμπιακού με τον Πανιώνιο.</h2>
      <address><time datetime="2019-11-23T09:07:45+00:00">23 Nov 2019, 09:07</time> by <a rel="author" href="http://www.gazzetta.gr/blogger/kwstas-nikolakopoulos" target="_blank">Κώστας Νικολακόπουλος</a></address>
      <p>
        <b>
          <i>
            <u>Είναι από τις λίγες φορές που θυμάμαι ένα παιχνίδι με τον Πανιώνιο στη Νέα Σμύρνη να είναι τόσο σημαντικό από βαθμολογικής πλευράς για τον Ολυμπιακό! Κι η ιδιαιτερότητα του αποψινού αγώνα έχει να κάνει φυσικά με τον επόμενο του Ολυμπιακού, το εντός έδρας ντέρμπι με τον ΠΑΟΚ.</u>
          </i>
        </b>
      </p>
      <p><b>Είναι </b>εντελώς άλλο πράγμα ο Ολυμπιακός να πάει με +2 στο παιχνίδι της άλλης Κυριακής στο Καραϊσκάκη κι εντελώς άλλο να πάει ισόβαθμος του ΠΑΟΚ η, κι ένα πόντο κάτω! Θεωρητικά ο ΠΑΟΚ είναι το φαβορί στο παιχνίδι του στην Τούμπα αύριο με τη Λάρισα, αν και πέρσι είχε χρειαστεί ένα υπέρ του πέναλτι και παράλληλα αποβολή παίκτη της ΑΕΛ για να την λυγίσει (2-1). Όπως είδαμε όμως και στο πρόσφατο παιχνίδι με τον Παναθηναϊκό, τα πέναλτι στην Τούμπα δίνονται εύκολα σε κρίσιμα σημεία των αγώνων του ΠΑΟΚ…</p>
      <p><b>Τέλος πάντων</b>, για να αφήσουμε το ΠΑΟΚ-Λάρισα (με τη Λάρισα πλέον να παίρνει κι αυτή δανεικούς από τον ΠΑΟΚ και δη αυτοί να είναι οι καλύτεροι της παίκτες) και για να γυρίσουμε στο θέμα μας, αφού για το άλλο, το διαιτητικό, δεν πρόκειται να βρούμε άκρη όσο η UEFA, των φίλων μας…, επιτρέπει στον Μέλο Περέϊρα να δρα ανεξέλεγκτα: Ο Ολυμπιακός λοιπόν αν κερδίσει σήμερα, θα έχει την προοπτική να πάει για το +5 την άλλη αγωνιστική, μία διαφορά σημαντική για τα δεδομένα του ελληνικού πρωταθλήματος. Αλλά θα έχει και την πολυτέλεια της ισοπαλίας, που ναι μεν δεν θα είναι γι΄ αυτόν καλό αποτέλεσμα, αλλά τουλάχιστον θα τον κρατάει μόνο του στην κορυφή, και δύο πόντους μπροστά από τον βασικό αντίπαλο του στη διεκδίκηση του τίτλου.</p>
      <p><b>Σε περίπτωση</b> όμως που στραβοπατήσει στην πλατεία, θα πάει στο ντέρμπι υπό εντελώς διαφορετικές συνθήκες. Ακόμη κι αν οι δύο ομάδες ισοβαθμήσουν αύριο στην κορυφή της βαθμολογίας, ο ΠΑΟΚ θα έχει μεγάλο αβαντάζ παίρνοντας ισοπαλία στο Καραϊσκάκη, ενώ θα ξέρει πως κι αν ακόμη χάσει θα έχει τη ρεβάνς στην Τούμπα για να καλύψει το -3. Είναι δε κι ο παράγοντας ψυχολογία: με άλλο αέρα θα πάει ο Ολυμπιακός μόνος πρώτος στο πρώτο από τα τέσσερα φετινά μεταξύ τους ντέρμπι και με άλλη ψυχολογία θα πάει σαν δεύτερος η, ακόμη κι αν τον έχει πιάσει ο ΠΑΟΚ στην πρώτη θέση, στην πιο κρίσιμη στιγμή.</p>
      <p><b>Με αυτά τα δεδομένα</b>, ο Ολυμπιακός καίγεται απόψε για το διπλό στην πλατεία. Μόνο που για να έρθει το διπλό, θα πρέπει να παίξει πολύ πιο σωστά, έξυπνα και καλά, απ΄ ότι είχε κάνει στο τελευταίο εκτός έδρας παιχνίδι του, με την Ξάνθη, στο 0-0. Γενικά θα πρέπει να είναι διαφορετικός από το συνηθισμένο πρόσωπο που βγάζει φέτος μακριά από το Καραϊσκάκη κι εξαιτίας του οποίου έφερε κι 1-1 στο ΟΑΚΑ, κέρδισε με την ψυχή στο στόμα στη Λάρισα, ενώ στο Χαριλάου ένα 30λεπτο ήταν που τον βοήθησε να κάνει την ανατροπή.</p>
      <p><b>Πλέον</b>, δυστυχώς, το έχουμε…μάθει, ότι ο Ολυμπιακός πριν από τα παιχνίδια του στο Τσάμπιονς Λιγκ ζορίζεται λες και παίζει κάθε φορά ντέρμπι! Ακόμη κι εντός έδρας οι νίκες του είναι οριακές (βλέπε 1-0 με τον Αστέρα, 2-1 με τον ΟΦΗ, 2-0 με τη Λαμία με το σκορ 1-0 έως το 70’, ακόμη δε και στο 5-0 με το Βόλο το σκορ ήταν επίσης 1-0 ως το 70’), ενώ στο μοναδικό του παιχνίδι εκτός έδρας πριν από το Τσάμπιονς Λιγκ έφερε ένα τεράστιο μηδενικό (0-0) με την Ξάνθη. Για να θυμηθούμε και τα περσινά αποτελέσματα εκτός έδρας πριν από τα παιχνίδια στο Γιουρόπα Λιγκ: 1-3 από ΠΑΟΚ, 0-1 από ΟΦΗ, 1-1 σε Ξάνθη, 2-1 στο Περιστέρι με γκολ στο 93’…</p>
      <p><b>Το δε κλίμα</b> που υπάρχει στον Πανιώνιο, σε εξέδρα κλπ, μας προϊδεάζει για ένα σκληρό παιχνίδι, παραμονές του αγώνα με την Τότεναμ μέσα στο Λονδίνο. Όπερ σημαίνει ότι κι οι παίκτες του Ολυμπιακού πρέπει να είναι έτοιμοι για το τι θα αντιμετωπίσουν. Ο Πανιώνιος μπορεί να μην είναι η δυνατή ομάδα των προηγούμενων ετών, αλλά είναι Πανιώνιος! Δείτε τα αποτελέσματα του με τις άλλες ομάδες της πρώτης οκτάδας της βαθμολογίας: Στην Τούμπα έχασε στο γκολ (1-2), από τον Παναθηναϊκό επίσης στο γκολ (0-1), με τον Άρη έφερε ισοπαλία (1-1) παίζοντας με παίκτη λιγότερο, στην Ξάνθη κέρδισε (2-1), όπως νίκησε και τη Λάρισα (1-0) και μόνο στον ΟΦΗ κατέρρευσε (1-4), δεχόμενος δύο γκολ στο τέλος του αγώνα.</p>
      <p>
        <b>
          <i>
            <u>Εάν ο Μαρτίνς κι οι παίκτες του Ολυμπιακού δεν το μετρήσουν και δεν το ζυγίσουν σωστά το παιχνίδι, θα τους περιμένει δυσάρεστη έκπληξη στην πλατεία και δεν θα πάνε στο ντέρμπι με τον ΠΑΟΚ υπό τις καλύτερες των συνθηκών…</u>
          </i>
        </b>
      </p>
    </article>
  </body>
</html>