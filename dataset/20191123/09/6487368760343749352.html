<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/utazas/bigeri-vizeses/"/>
    <meta property="og:site_name" content="FEMINA"/>
    <meta property="article:published_time" content="2019-11-23T09:36:04+00:00"/>
    <meta property="og:title" content="Bánát mesebeli vízesésének csodájára jár a világ: a Bigéri-vízesés olyan, mint egy álom helyszíne"/>
    <meta property="og:description" content="Bánát gyöngyszeme a csodaszép Bigéri-vízesés a Néra-szurdokban."/>
  </head>
  <body>
    <article>
      <h1>Bánát mesebeli vízesésének csodájára jár a világ: a Bigéri-vízesés olyan, mint egy álom helyszíne</h1>
      <h2>Bánát gyöngyszeme a csodaszép Bigéri-vízesés a Néra-szurdokban.</h2>
      <address><time datetime="2019-11-23T09:36:04+00:00">23 Nov 2019, 09:36</time> by <a rel="author">Tamás Katalin</a></address>
      <p>Bánát, avagy Bánság Magyarországtól délkeletre, a szerb-román határtól keletre húzódik meg, a történelmi Bácska és Erdély között, és számos csodaszép helyet foglal magában.</p>
      <p>A bánáti vízesések közül is kiemelkedik a Bigéri-vízesés, amelyet a világ egyik legszebb, mesébe illő zuhatagaként említett régebben a Huffington Post, és azóta is több magazin ámulattal számolt be róla világszerte. A The World Geography szaklap a világ nyolc legszebb vízeséséről készített listáján is az első helyre került. </p>
      <h3>Meseszép Bigéri-vízesés</h3>
      <p>A Bigéri-vízesés az Aninai-hegység és az Almás-hegység között, a Néra-szurdokban bújik meg. A gyönyörű zuhatag különlegessége, hogy forrásból származó vize csodálatos és hatalmas, mélyzöld mohával borított sziklákon csurog le, valósággal függönyt alkotva a mészkőtufaszikla körül.</p>
      <figure>
        <img src="https://kep.cdn.indexvas.hu/1/0/3002/30029/300296/30029627_45d2f6db2ba4dc95f740db1393302f6f_wm.jpg"/>
      </figure>
      <p>A Bigéri- vagy Bigăr-forrásból eredő Ménes-patak csillogó vize a nyolc méter magas, kerekded alakú, harangszerű szikláról lezúduló vízesés után végül a Néra-folyóba ömlik bele. </p>
      <h3>Bigéri-vízesés: merre indulj?</h3>
      <p>A korábban alig ismert vízeséshez a nagy hírverés és a turistaútvonalak fejlesztése, helyreállítása következtében ma már évente tízezrek kirándulnak el, hogy a gyaloghídról vagy a közeli sziklákról megcsodálják a mesés természeti látnivalót.</p>
      <figure>
        <img src="https://kep.cdn.indexvas.hu/1/0/3002/30029/300296/30029659_471be0d897934159b6f4cad241d9e50b_wm.jpg"/>
      </figure>
      <p>A csodás hely két romániai település között található meg: a Bozovics - Bozovici - és a Ménesvölgy - Valea Minisului - között húzódó út mentén, az előbbihez tartozó Ponyászkatelep – Poneasca - szomszédságában.</p>
      <p>A vízesés közelében egyébként parkolót alakítottak ki az autóval érkezők számára, de vendéglátóhely is akad néhány, így garantáltan kellemes kikapcsolódásban lesz része a helyszínre érkezőknek.</p>
      <h3>A Beuşniţa Nemzeti Park</h3>
      <p>A Bigéri-vízesés nem az egyedüli, amit a környéken érdemes megnézni. A Beuşniţa Nemzeti Parkban számos más látnivalót is elérhetnek a kirándulók. A Bigéri-vízeséstől kicsit távolabb több csodás zuhatag és a vad szurdokok, különleges hidak, valamint az Ochiul Beiului zöldeskék, soha be nem fagyó tava is csábít a túrázásra.</p>
      <figure>
        <img src="https://kep.cdn.indexvas.hu/1/0/3002/30029/300296/30029623_971b6a8df748b6d500cf49749b938163_wm.jpg"/>
      </figure>
      <p>A nemzeti park élővilága rendkívül gazdag, tavasszal itt virágzik például a bánáti bazsarózsa, de a Kárpátokban is ritkaságszámba menő kosborfajok, boglárkák is előfordulnak az erdők tisztásain. Faunájából kiemelhető többek között a farkas, a hiúz, a vadmacska, de vércsék, ölyvek, sólymok, sasok, sőt, tarajos gőte és homoki vipera is él itt.</p>
      <p>
        <b>Apró falvacskák Erdélyben</b>
      </p>
      <p>Erdély piciny falvaiban ma is élénken őrzik a hagyományokat, az utcák sok helyen olyanok, mintha megállt volna rajtuk az idő. Csodálatos világ!</p>
      <figure>
        <img src="https://kep.index.hu/1/0/2069/20696/206960/20696030_1314108_5690d3e168fa7ce4e8b9c3423282febf_wm.jpg"/>
        <figcaption>
          <a href="https://femina.hu/utazas/erdelyi-falvak/">Nézegess képeket! 10 kép<br/><b>10 mesebeli erdélyi falucska: mintha megállt volna az idő</b></a>
        </figcaption>
      </figure>
      <p>
        <i>(Képek: Getty Images Hungary.)</i>
      </p>
    </article>
  </body>
</html>