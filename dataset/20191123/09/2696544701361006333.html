<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191123_Harmadszor_alakitjak_at_9_ev_alatt_a_szakkepzest__Parragh_szerint_ez_egy_tanulasi_folyamat"/>
    <meta property="og:site_name" content="HVG.hu"/>
    <meta property="article:published_time" content="2019-11-23T09:58:00+00:00"/>
    <meta property="og:title" content="Harmadszor alakítják át 9 év alatt a szakképzést – Parragh szerint ez egy tanulási folyamat"/>
    <meta property="og:description" content="Az iparkamarai elnök érdekes válaszokat adott a Klubrádió kérdéseire."/>
  </head>
  <body>
    <article>
      <h1>Harmadszor alakítják át 9 év alatt a szakképzést – Parragh szerint ez egy tanulási folyamat</h1>
      <address><time datetime="2019-11-23T09:58:00+00:00">23 Nov 2019, 09:58</time> by <a rel="author">hvg.hu</a></address>
      <p>
        <b>Az iparkamarai elnök érdekes válaszokat adott a Klubrádió kérdéseire.</b>
      </p>
      <p>Parragh Lászlót, a Magyar Kereskedelmi és Iparkamara elnökét arról kérdezte <a href="https://www.klubradio.hu/adasok/parragh-tanulasi-folyamat-a-szakkepzes-tobbszori-atalakitasa-109891?fbclid=IwAR0RHl3eXP1A22XVkqPj-JKijw7TJ0yGmxTPHau4A-JmiHvA7noTdCsD_oQ">a Klubrádió</a>, miért kell megint átalakítani a szakképzési rendszert. Azzal kezdte: szerinte folyamatosan át kell alakítani, ahogy a piaci igények változnak. Például száz-százötven éve a lószerszám-készítő divatszakma volt, ma a robbanómotorokhoz érteni az, 20 év múlva pedig lehet, hogy az elektromos autókkal kapcsolatos szakmák jönnek divatba.</p>
      <p>De kilenc év alatt harmadszor nyúlnak hozzá, ennyi idő alatt egy szakma se megy ki a divatból. Miért nem alkalmazkodik magától a rendszer? – tette fel a kérdést Bolgár György. Parragh László azt mondta, a képzés üzlet is, mindig felkelti különböző üzleti körök érdeklődését, mert ebből pénzt is lehet csinálni.</p>
      <p>Az a terv, mondta Parragh, hogy létrejöjjenek a szakképzési intézmények, azért, hogy egy gyerek se jöjjön ki az oktatásból legalább egy szakmai végezettség nélkül.</p>
      <p>Bolgár György feltette a kérdést: miért nem ezzel kezdték? „Mondjam azt, hogy tanulási folyamat?” – válaszolt Parragh László. A sorozatos átalakításokról azt mondta: a kamara nem kormányoz, de azt nem tagadja, hogy van része a folyamatokban.</p>
      <p>A pedagóus-szakszervezetek tiltakoznak a többi között azért, mert megszüntetik a szakképzésben dolgozó tanárok közalkalmazotti státuszát. Az érintettek egy részével tehát nem beszélték meg, hogy mi változik. „Azt nem várhatják el, hogy a kamara elnökeként foglalkozzon a szakszervezetekkel” – válaszolta Parragh László.</p>
    </article>
  </body>
</html>