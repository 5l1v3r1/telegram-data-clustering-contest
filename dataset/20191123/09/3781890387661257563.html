<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743178"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="เงินบาทไทยอ่อน!รั้งท้ายสุดในภูมิภาคเอเชีย"/>
    <meta property="og:description" content="'รุ่ง' มองค่าเงินบาทสัปดาห์หน้าแตะระดับ 30.10-30.35  บาทต่อดอลลาร์สหรัฐผลพวงเทรดวอร์ไร้วี่แววได้ข้อยุติ  ชี้สถิติสกุลเงินในภูมิภาคตั้งแต่วันที่ 1 พ.ย. -21 พ.ย.วอน-เกาหลีใต้นำโด่งอ่อนสุด ขณะที่บาท-ไทยปิดรั้งท้าย"/>
  </head>
  <body>
    <article>
      <h1>เงินบาทไทยอ่อน!รั้งท้ายสุดในภูมิภาคเอเชีย</h1>
      <address>
        <time datetime="2019-11-23T09:00:00+00:00">23 Nov 2019, 09:00</time>
      </address>
      <p>
        <b>"รุ่ง" มองค่าเงินบาทสัปดาห์หน้าแตะระดับ 30.10-30.35  บาทต่อดอลลาร์สหรัฐผลพวงเทรดวอร์ไร้วี่แววได้ข้อยุติ  ชี้สถิติสกุลเงินในภูมิภาคตั้งแต่วันที่ 1 พ.ย. -21 พ.ย.วอน-เกาหลีใต้นำโด่งอ่อนสุด ขณะที่บาท-ไทยปิดรั้งท้าย</b>
      </p>
      <p>น.ส.รุ่ง สงวนเรือง ผู้อำนวยการ ผู้บริหารกลุ่มวิจัยและวิเคราะห์ตลาดการเงิน ฝ่ายส่งเสริมธุรกิจและกำกับดูแลโกลบอลมาร์เก็ตส์ ธนาคารกรุงศรีอยุธยา เปิดเผยว่า แนวโน้มสัปดาห์หน้าคาดว่าเคลื่อนไหวที่ระดับ 30.10-30.35  บาทต่อดอลลาร์สหรัฐ จากสัปดาห์ที่ผ่านมาแกว่งในกรอบแคบบางวันเคลื่อนไหว 2-3 สตางค์ต่อดอลลาร์สหรัฐ  เนื่องจากตลาดซึมลงจากภาวะเงินทุนเคลื่อนย้ายที่ผันผวนความไม่ชัดเจนในเรื่องของสงครามทางการค้าระหว่างสหรัฐและจีนว่าจะสามารถบรรลุข้อตกลงได้เมื่อใด <br/><br/>นอกจากนี้การที่สภาสหรัฐเดินหน้าหนุนร่างกฎหมายสิทธิมนุษยชนและประชาธิปไตยในฮ่องกงถือว่าสหรัฐสนับสนุนผู้ชุมนุมฮ่องกงทำให้จีนมองว่าเป็นการแทรกแซงภายในอาจทำให้ดีลการเจรจาลดข้อพิพาททางการค้าที่คาดว่าจบในปีนี้ต้องเลื่อนไปปีหน้า ประกอบกับสัปดาห์ที่ผ่านมาตัวเลขจีดีพีไทยปรับลดลง  ส่งออกและนำเข้าชะลอตัวด้วยเช่นกันไม่มีปัจจัยที่ดันการเคลื่อนไหวของค่าเงินบาท <br/><br/>สำหรับการเคลื่อนไหวสกุลเงินในภูมิภาคตั้งแต่วันที่ 1 พ.ย. -21 พ.ย.พบว่าส่วนใหญ่อ่อนค่า เช่น วอน-เกาหลีใต้ 1.3 % รูปี-อินเดีย 1.19%เยน-ญี่ปุ่น 0.53% รูเปียห์-อินโดนีเซีย 0.37%   ดอลลาร์-สิงคโปร์ 0.12%เปโซ-ฟิลิปปินส์ 0.07%  และบาท-ไทย 0.07%  ยกเว้นริงกิต-มาเลเซียแข็ง 0.21% หยวน-จีนแข็ง 0.1% ส่วนภาวะเงินทุนเคลื่อนย้ายตั้งแต่ 1 พ.ย. -20 พ.ย.พบว่า ต่างชาติซื้อสุทธิหุ้นไทย 190 ล้านบาท และขายพันธบัตรสุทธิ 5,600 ล้านบาท <br/> </p>
    </article>
  </body>
</html>