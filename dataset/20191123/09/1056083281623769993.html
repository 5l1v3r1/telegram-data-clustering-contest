<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200703/%D9%85%D8%AA%D9%82%DB%8C-%D9%81%D8%B1-%D9%85%D8%AF%D9%84-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AC%D8%A8%D9%87%D9%87-%D9%BE%D8%A7%DB%8C%D8%AF%D8%A7%D8%B1%DB%8C-%D8%AD%D8%A7%DA%A9%D9%85%DB%8C%D8%AA-%DA%AF%D9%81%D8%AA%D9%85%D8%A7%D9%86-%DA%A9%D8%A7%D8%B1%D8%A2%D9%85%D8%AF-%D9%88-%D8%A7%D8%B1%D8%B2%D8%B4%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:22:22+00:00"/>
    <meta property="og:title" content="متقی‌فر: مدل انتخاباتی جبهه پایداری حاکمیت گفتمان کارآمد و ارزشی در مجلس است"/>
    <meta property="og:description" content="سخنگوی جبهه پایداری انقلاب اسلامی گفت: مدل انتخاباتی این جبهه بر مبنای این است که نتیجه انتخابات، حاکمیت گفتمان کارآمد و ارزشی در مجلس باشد."/>
  </head>
  <body>
    <article>
      <h1>متقی‌فر: مدل انتخاباتی جبهه پایداری حاکمیت گفتمان کارآمد و ارزشی در مجلس است</h1>
      <address><time datetime="2019-11-23T09:22:22+00:00">23 Nov 2019, 09:22</time> by <a rel="author">علیرضا قربانی</a></address>
      <p>سخنگوی جبهه پایداری انقلاب اسلامی گفت: مدل انتخاباتی این جبهه بر مبنای این است که نتیجه انتخابات، حاکمیت گفتمان کارآمد و ارزشی در مجلس باشد.</p>
      <p>به گزارش ایسنا، مجید متقی فر درباره الگوی پیشنهادی تشکل متبوع خود برای وحدت نیروهای انقلاب در انتخابات مجلس گفت: هدف جبهه پایداری از طرح این الگو این است که با هم‌افزایی با جبهه انقلاب افراد شایسته و در طراز گفتمان انقلاب اسلامی وارد مجلس شوند تا ان‌شاءالله شاهد یک مجلس انقلابی و کارآمد در پیگیری آرمان‌های بلند انقلاب و برطرف شدن مشکلات مردم باشیم.</p>
      <p>وی با بیان اینکه در طلیعه گام دوم انقلاب نقش مجلس و مخصوصاً انتخابات یازدهم، قطعاً بیش از گذشته است، اظهار داشت: بر این اساس، نگاه راهبردی معطوف به حل مشکلات از طریق ظرفیت موجود در تقنین و نظارت بر امور، می‌تواند در حرکت و پیشرفت کشور اثرات بسزایی داشته باشد.</p>
      <p>سخنگوی جبهه پایداری ادامه داد: احزاب و گروه‌های مختلف جبهه انقلاب با همدلی و هم افزایی، در انتخاب کاندیداها، بر اساس شاخص‌های گفتمان انقلاب اسلامی و نیازهای کشور عمل کنند و در نهایت کسانی را معرفی کنند که این شاخص‌ها در آن‌ها متعین باشد. در حقیقت در تصویر ذهنی مردم این افراد، توامان، نماد گفتمان انقلاب اسلامی و کارآمدی در حل مسائل اساسی کشور باشند.</p>
      <p>متقی فر افزود: برای انتخاب کاندیداهای مجلس طی چند ماه گذشته ما شاخص‌هایی که افراد، بر اساس آن بتوانند مطالبات مردم و نظام را در مجلس محقق کنند، با مشورت استان‌ها تهیه و تدوین کردیم تا بر اساس آن و بدون تأثیر عواملی دیگر، انتخاب افراد انجام شود. از آن جایی که در این شاخص‌ها علاوه بر خصوصیات و ویژگی‌های فردی از جمله تخصص، تعهد، کارآمدی و... جنبه اجتماعی افراد در قالب  مولفه  مردمی بودن  مورد ارزیابی قرار می‌گیرد،  چنانچه این شاخص ها با دقت  ملاک عمل قرار گیرند، مقبولیت مردمی هم تأمین خواهد شد.</p>
      <p>سخنگوی جبهه پایداری انقلاب اسلامی درباره مدل جبهه پایداری برای هم‌افزایی و وحدت اصول‌گرایان در انتخابات مجلس یازدهم گفت: در شرایط کنونی که شاهد صف‌آرایی کم‌سابقه جریانات غیر انقلابی و انقلابی‌نما  هستیم و نتایج آن را در مسائلی مثل برجام به‌وضوح دیدیم، بسیار ضروری است که جریانات و افراد انقلابی با وجوه مشترک بیشتری در این دوره از انتخابات حضور یابند.</p>
      <p>متقی فر با بیان اینکه قطعاً تشتتی که باعث پراکندگی آرا و سردرگمی مردم و انقلابیون شود برای هیچ کس قابل قبول نیست، گفت: ما باید طوری عمل کنیم و زمینه حضور کاندیداها و مردم را فراهم کنیم که  مردم با دغدغه مندی که نسبت به مسائل کشور و نظام دارند به جریانات انقلابی اعتماد واقعی پیدا کنند و راه حل موضوعات کشور را در سبد آراء جریانات انقلابی جستجو کنند.</p>
      <p>وی افزود: مدل انتخاباتی جبهه پایداری بر مبنای این فرض تهیه شده که نتیجه انتخابات، حاکمیت گفتمان کارآمد و ارزشی در مجلس باشد. ما بر اساس این مدل، گفتگوهایمان را با دیگر جریانات سیاسی انقلابی شروع کرده‌ایم.</p>
      <p>متقی فر با بیان اینکه سه محور اصلی و راهبردی ملاک عمل و گفتگوها است، گفت: همسوسازی جریانی و محتوایی در ارتباط با رسانه‌ها و مردم، تهیه لیست انتخاباتی انقلابی و کارآمد و تمرکز راهبردی و پاسخ روشن و دقیق به مسائل و مشکلات اساسی مردم این محورها را تشکیل می‌دهند.</p>
      <p>وی با تأکید بر ضرورت وحدت گفت: در مورد اصل وحدت سوال مهمتری وجود دارد و آن اینکه برای چه باید وحدت کرد؟ درواقع اگرچه اصل وحدت مهم و راهبردی است اما هدف در وحدت چیز دیگری است و بدون توجه به هدف، وحدت و سازوکار های رسیدن به وحدت بعضاً ممکن است درست تعریف نشود و به سرنوشتی منجر می‌شود که جریانات انقلابی در تجربه های گذشته خود به آن دچار شدند.</p>
      <p>سخنگوی جبهه پایداری ادامه داد: پاسخ روشن و کوتاه ما به این سوال این است که  وحدت، ابزاری است برای تحقق و حاکمیت ارزش‌های انقلابی و الهی در  عرصه اجتماعی است. یعنی هدف، حاکمیت ارزش ها و قدرت الهی در مدیریت جامعه اسلامی در شئون مختلف است. لذا در رسیدن به این هدف با ارزش بایستی سازوکارهای رسیدن به وحدت  هم اخلاقی و مبتنی بر چارچوب های اسلامی و انقلابی باشد.</p>
      <p>متقی فر، در نظر گرفتن تاکتیک ها و آرایش حریف در صف آرایی‌های انتخاباتی را ضروری دانست و گفت: ما در اقصی نقاط کشور و استان ها می‌توانیم با توجه به زیست بوم هر استان عمل کنیم و نسخه‌ای واحد برای کل کشور، نپیچیم.</p>
      <p>متقی‌فر با بیان اینکه پس از همفکری با دوستان به چهار سطح تعامل و هم‌افزایی در جریان انقلابی رسیده‌ایم، گفت: مبتنی بر سطح اول تعامل و وحدت، نیروهای انقلابی متعهد می‌شوند که علیه یکدیگر تخریبی صورت دهند. این سطح حداقلی تعامل است و البته قابل توسعه به سطوح بعدی است. به تعبیری، اگر امکان اقدام ایجابی و مثبت در شکل‌گیری وحدت نباشد، در وجه سلبی هم اقدامی صورت نگیرد و نیروهای  انقلابی همدیگر را تخریب نکنند.</p>
      <p>وی ادامه داد: سطح دوم مدل وحدت این است که علاوه بر عدم تخریب، در سطح شاخص‌ها و گفتمان نیز تعامل و وحدت حاصل شود. این مرحله گام اول اقدام ایجابی در راستای هم‌افزایی و وحدت جبهه انقلاب خواهد بود. در این سطح، گروه‌های انقلابی نسبت به تبیین شاخص‌های گفتمانی مشترک و مورد توافق اقدام می‌کنند و در عین حال در تهیه لیست، مستقل عمل کنند.</p>
      <p>سخنگوی جبهه پایداری، سطح سوم مدل وحدت را تکمیلی سطح دوم دانست و گفت: در این سطح، علاوه بر توافق در دو سطح قبلی، برای رسیدن به کاندیداهای مشترک، در عین ارائه لیست مستقل هم‌افزایی می‌شود. درواقع اگر چه لیست مستقل ارائه می‌شود اما بر روی افراد مشترکی توافق می‌شود و آن‌ افراد در لیست‌های مستقل قرار می‌گیرند.</p>
      <p>متقی‌فر، سطح چهارم مدل وحدت نیروهای اصول‌گرا را سطح مطلوب و حداکثری وحدت و هم‌افزایی دانست و گفت: تعامل حداکثری و توافق بر اساس شاخص‌ها و نیز ارائه لیست واحد و مشترک برای همه گروه‌های انقلابی در سطح چهارم وجود دارد.</p>
      <p>وی ادامه داد: چنانچه لوازم این مراحل در تعامل با گروه‌های انقلاب فراهم باشد ما امیدواریم به سطح چهارم وحدت که نقطه مطلوب و حداکثری وحدت است دست پیدا کنیم. البته تجربه گذشته گروه‌های انقلابی و شرایط رقیب در این حاضر نشان می‌دهد که با توکل بر خدا، جریان انقلاب فرصت های خوبی برای حضور اجتماعی و رقابت برای تحقق آرمان‌های انقلاب اسلامی را در انتخابات پیش رو دارند که این موضوع می‌تواند آینده روشنی را در طلیعه گام دوم انقلاب در راستای اعتلای  ایران اسلامی رقم بزند.</p>
      <p>سخنگوی جبهه پایداری افزود: چنانچه ما کار خودمان را با اخلاص و تدبیر بیشتری انجام دهیم قطعاً مردم مثل گذشته نقش خودشان را در راستای انتخاب نیروهای انقلابی و کارآمد که بتوانند مشکلات کشور را تدبیر نمایند انجام خواهند داد.</p>
      <p>انتهای پیام</p>
    </article>
  </body>
</html>