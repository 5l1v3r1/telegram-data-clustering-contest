<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902013.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T09:10:00+00:00"/>
    <meta property="og:title" content="نماینده مجلس: روحانی و لاریجانی نشستند و افزایش قیمت بنزین را پخت و پز کردند"/>
    <meta property="og:description" content="حسینعلی شهریاری نماینده مردم زاهدان در مجلس شورای اسلامی در گفت‌وگو با فارس، با اشاره به گرانی قیمت و سهمیه‌بندی بنزین گفت: متاسفانه دولت در بحث گرانی قیمت و سهمیه‌بندی بنزین کار دقیق و حساب‌شده‌ای را انجام نداد و در این موضوع شکی نیست و اینکه مردم را از ابتدا نسبت به این موضوع اقناع نکردند کار اشتباهی بود."/>
  </head>
  <body>
    <article>
      <h1>نماینده مجلس: روحانی و لاریجانی نشستند و افزایش قیمت بنزین را پخت و پز کردند</h1>
      <address>
        <time datetime="2019-11-23T09:10:00+00:00">23 Nov 2019, 09:10</time>
      </address>
      <p>نماینده زاهدان در مجلس شورای اسلامی از نحوه افزایش قیمت بنزین توسط دولت انتقاد کرد و گفت: به نظر می‌رسد آقای روحانی و آقای لاریجانی نشستند و این مسئله گرانی بنزین را پخت و پز کردند و آقای رئیسی را هم به نوعی توجیه کردند و او را در معرض عمل انجام‌شده قرار دادند؛ البته آقای رئیسی هم عنوان کرده بود که مشروط بر اینکه مردم را در جریان بگذارید و اقناع کنید که متاسفانه این کار را هم انجام ندادند.</p>
      <p>حسینعلی شهریاری نماینده مردم زاهدان در مجلس شورای اسلامی در گفت‌وگو با فارس، با اشاره به گرانی قیمت و سهمیه‌بندی بنزین گفت: متاسفانه دولت در بحث گرانی قیمت و سهمیه‌بندی بنزین کار دقیق و حساب‌شده‌ای را انجام نداد و در این موضوع شکی نیست و اینکه مردم را از ابتدا نسبت به این موضوع اقناع نکردند کار اشتباهی بود.</p>
      <p>وی افزود: طرح هدفمندی یارانه‌ها و افزایش قیمت سوخت که در زمان دولت آقای احمدی‌نژاد انجام شد را به خاطر بیاورید، دولت در آن زمان از 6 ماه قبل روی این موضوع کار کرد و جلسات متعدد برای آن گذاشته شد. رئیس جمهور خود تمام مسائل را برای مردم تشریح کرد و این کار به گونه‌ای شده بود که مردم تشنه بودند که این طرح هرچه زودتر انجام شود.</p>
      <p>نماینده مردم زاهدان در مجلس شورای اسلامی ادامه داد: اما در مورد اخیر نشستند و یک‌شبه بنزین را گران کردند و حتی نمایندگان مجلس هم از آن باخبر نبودند و هیچ کس اطلاعی نداشت. واقعا باید چه واژه‌ای برای این کار دولت به کار برد که به آقایان برنخورد؛ خیلی‌ها عنوان می‌کردند که این کار یک کار دزدکی بود که یک شبه این کار انجام شود و مردم صبح از خواب بیدار شوند و ببینند که بنزین گران شده و به نمایندگان زنگ بزنند و نمایندگان هم بگویند ما خبر نداریم.</p>
      <p>شهریاری خاطرنشان کرد: این نحوه اجرای طرح افزایش قیمت بنزین، طرح مدیریت‌شده و صحیحی نبود و این هم که دولت بگوید ما قیمت‌ها را کنترل می‌کنیم باید گفت کدام حرف و وعده این دولت تاکنون محقق شده که این دومی‌اش باشد. ما و مردم سابقه کاری این دولت را می‌دانیم.</p>
      <p>نماینده مردم زاهدان در مجلس اظهار داشت: از این گذشته در بسیاری از مناطق کشور مثل استان سیستان و بلوچستان به عنوان مثال معلمان مجبورند در روز 40-30 کیلومتر مسافت را با خودروی شخصی خود برود تا به سر کلاس برسد، علاوه بر این معلمی که تازه استخدام شده و یک میلیون و 400-300 هزار تومان حقوق می‌گیرد، با این میزان درآمد چه مقدار باید پول سوخت بدهد؟ آیا چنین فردی با 60 لیتر بنزین می‌تواند برود و در سر کلاس‌های درسش حاضر شود؟</p>
      <p>شهریاری خاطرنشان کرد: علاوه بر این در استانی مانند سیستان و بلوچستان فاصله روستاها با شهرها حدود 300-200 کیلومتر است و وسیله نقلیه عمومی هم وجود ندارد، مردم باید چه کار کنند؟ آیا می‌شود همه کشور را با یک برنامه اداره کرد و برنامه‌ای را بدون دلیل و منطق و در نظر گرفتن ابعاد مختلف آن اجرایی کرد.</p>
      <p>نماینده مردم زاهدان در مجلس اظهار داشت: به نظر می‌رسد آقای روحانی و آقای لاریجانی نشستند و این مسئله گرانی بنزین را پخت و پز کردند و آقای رئیسی را هم به نوعی توجیه کردند و او را در معرض عمل انجام‌شده قرار دادند؛ البته آقای رئیسی هم عنوان کرده بود که مشروط بر اینکه مردم را در جریان بگذارید و اقناع کنید که متاسفانه این کار را هم انجام ندادند.</p>
      <p>شهریاری خاطرنشان کرد: واقعا باید تاسف خورد برای دولتی که مردمش را نمی‌شناسد. تعجب من از این است که مگر سیستم‌های اطلاعاتی و امنیتی هیچ برآوردی از وضعیت کشور نداشتند. نمی‌دانستند که مردم چه مقدار تحت فشار هستند که یکباره چنین شوکی را به مردم و جامعه وارد کردند.</p>
      <p>وی افزود: اینکه دولت می‌گوید ما کنترل می‌کنیم تا قیمت‌ها افزایش پیدا نکند، باید در پاسخ به این اظهارنظر گفت که پیامک‌های متعددی که از مردم می‌رسد بیانگر آن است که قیمت‌ها در بازار افزایش داشته است. این دولت خودش را نمی‌تواند جمع کند، آیا می‌تواند قیمت‌ها را در کشور کنترل کند؟ آیا سیستم تعزیرات و نهادهای نظارتی آنقدر نیرو دارند که بالا سر هر مغازه، ارگان یا نهادی بنشینند و بگویند قیمتت را افزایش نده؟ واقعیت این است که این آقایان حرف‌های غیرمنطقی و حرف زور می‌زنند.</p>
      <p>شهریاری خاطرنشان کرد: خدا نیامرزد آن کسانی را که آگاهانه به این مردم محروم و مستضعف این همه فشار می‌آورد و باعث می‌شود در این جریانات یک عده انسان بی‌گناه هم صدمه ببینند. </p>
      <p>وی افزود: چرا باید این همه بی‌تدبیری صورت بگیرد و عجولانه تصمیم گرفته شود، آن هم در زمانی که دائما به مردم گفته می‌شود در زمان انتخابات باشکوه و با حضور حداکثری شرکت کنید، اما سه ماه مانده به انتخابات به همه چیز در این مملکت آتش می‌زنند.</p>
    </article>
  </body>
</html>