<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140813/%D8%AA%D8%AD%D9%84%DB%8C%D9%84-%DA%A9%D8%A7%D8%B1%DA%AF%D8%B2%D8%A7%D8%B1-%D8%A8%D9%88%D8%B1%D8%B3-%D8%A7%D8%B2-%D8%A7%D8%AB%D8%B1-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%88-%D8%A7%D8%B1%D8%B2-%D8%A8%D8%B1-%D8%B5%D9%86%D8%A7%DB%8C%D8%B9-%D9%BE%DB%8C%D8%B4-%D8%A8%DB%8C%D9%86%DB%8C-%D8%AF%D9%84%D8%A7%D8%B1"/>
    <meta property="og:site_name" content="boursepress.ir"/>
    <meta property="article:published_time" content="2019-11-23T09:56:00+00:00"/>
    <meta property="og:title" content="تحلیل کارگزار بورس از اثر افزایش قیمت بنزین و ارز بر صنایع / پیش بینی دلار"/>
    <meta property="og:description" content="مدیرعامل یک شرکت کارگزاری ضمن اشاره به اثر افزایش قیمت بنزین و ارز بر صنایع بورسی، موضوع مهم موثر بر روند سودآوری بازار سهام را بودجه ۹۹ اعلام کرد و نرخ دلار را پیش بینی کرد."/>
  </head>
  <body>
    <article>
      <h1>تحلیل کارگزار بورس از اثر افزایش قیمت بنزین و ارز بر صنایع / پیش بینی دلار</h1>
      <address>
        <time datetime="2019-11-23T09:56:00+00:00">23 Nov 2019, 09:56</time>
      </address>
      <p>
        <i>مدیرعامل یک شرکت کارگزاری ضمن اشاره به اثر افزایش قیمت بنزین و ارز بر صنایع بورسی، موضوع مهم موثر بر روند سودآوری بازار سهام را بودجه ۹۹ اعلام کرد و نرخ دلار را پیش بینی کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، احمد اشتیاقی مدیرعامل کارگزاری بانک آینده با بیان اینکه افزایش نرخ بنزین و ارز هر دو بازار سهام را تحت تاثیر قرار می‌دهند به سنا گفت: افزایش قیمت بنزین بر روی برخی صنایع تاثیرگذار است اما مهمترین آنها که بطور طبیعی تحت تاثیر قرار می‌گیرند، سهام شرکت‌های پالایشی هستند هرچند شرکت‌های پالایشگاهی برای محاسبه قیمت تولیدات شیوه خاصی دارند.</p>
      <p>وی افزود: پالایشگاه‌ها محصولات را با ارز نیمایی و در محدوده قیمت فوب خلیج فارس عرضه می‌کنند. تنها اتفاقی که با افزایش نرخ بنزین رخ می‌دهد این است که حاشیه سود این شرکت‌ها کم می‌شود اما تغییر خاصی در سودآوری یا وضعیت شرکت به وجود نمی‌آید. وضعیت تولید بنزین شرایط خاصی دارد و با مازاد تولید مواجه هستیم. اگر روند تولید این محصول به دلیل مشکلات صادرات و بازگشت ارز حاصل از آن مختل نشود، این نکته سبب کاهش سودآوری شرکت‌های پالایشی می‌شود.افزایش قیمت بنزین تنها در روندهای بعدی محاسبات و سایر عوامل مانند برق، گازوئیل، کالاها و خدمات ثانویه تاثیرگذار است.</p>
      <p>این کارشناس بازار سرمایه در مورد افزایش قیمت دلار و اثر آن در بازار سرمایه گفت: بطور کلی قیمت ارز بیشتر بر شرکت‌های کالایی که متاثر از دلار هستند می‌تواند تاثیر مثبت یا منفی داشته باشد و بطور حتم بر قیمت تمام شده کالاها و خدمات نیز تاثیرگذار است.</p>
      <p>اشتیاقی درباره روند سودآوری بازار در سال آینده تاکید کرد: موضوع اصلی بودجه سال ۹۹ است. براین اساس، باید توجه داشت بودجه سال آینده چطور بسته می‌شود و تعیین قیمت دلار در بودجه و حامل‌های دیگر انرژی می‌تواند در این خصوص بسیار تاثیر گذار باشد. فعالان بازار بیش از افزایش قیمت حامل‌ های انرژی یا کالاها نگران حاشیه‌های این افزایش قیمت و پیامدهای آن هستند.</p>
      <p>وی در مورد دلایل اهمیت بودجه ۹۹ و تغییرات احتمالی آن گفت: یکی از موضوعاتی که این روزها دولت با آن دست به گریبان است مالیات در بودجه است. با توجه به افزایش قیمت‌ها به احتمال زیاد بازار منتظر تغییر در حق بهره‌برداری و بهره مالکانه معادن است. این موضوع هم می‌تواند تاثیر در تورم و توان خرید داخلی داشته باشد. با احتمال برداشتن گام چهارم جهت خروج از برجام، بازار وزن بیشتری به موضوعات سیاسی به خصوص تحریم‌ها می‌دهد.</p>
      <p>اشتیاقی گفت: این احتمال نیز وجود دارد نرخ ارز در بودجه به جای ۴۲۰۰ تومان حداقل به هشت هزار تومان افزایش پیدا کند. در مجموع همه این اتفاق‌ها نشان می‌دهد بودجه ۹۹ با همه شاخص‌ها  یکی از مهمترین مولفه‌هایی است که می‌تواند روند آینده بازار را تعیین کند.  </p>
      <p>انتهای پیام</p>
    </article>
  </body>
</html>