<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/petsas-to-neo-asfalistiko-arei-tis-adikies-toy-ste-stis-pio-eyalotes-koinonikes-omades-to-koinoniko-merisma/"/>
    <meta property="og:site_name" content="economico.gr"/>
    <meta property="article:published_time" content="2019-11-23T09:15:14+00:00"/>
    <meta property="og:title" content="Στις πιο ευάλωτες κοινωνικές ομάδες το κοινωνικό μέρισμα δήλωσε ο κυβερνητικός εκπρόσωπος"/>
    <meta property="og:description" content="Με το νέο ασφαλιστικό θα άρουμε τις δύο βασικές αδικίες που έκρινε το ΣτΕ, δήλωσε ο κυβερνητικός εκπρόσωπος Στέλιος Πέτσας."/>
  </head>
  <body>
    <article>
      <h1>Στις πιο ευάλωτες κοινωνικές ομάδες το κοινωνικό μέρισμα δήλωσε ο κυβερνητικός εκπρόσωπος</h1>
      <address><time datetime="2019-11-23T09:15:14+00:00">23 Nov 2019, 09:15</time> by <a rel="author">Μαίρη Φωτάκη</a></address>
      <p>Με <b>το νέο ασφαλιστικό</b> θα άρουμε τις <b>δύο βασικές αδικίες που έκρινε το ΣτΕ,</b> δήλωσε ο κυβερνητικός εκπρόσωπος <b>Στέλιος Πέτσας</b>.</p>
      <p>Έχουμε περιθώριο και για<b> κοινωνικό μέρισμα</b> το οποίο θα πάει στις <b>πιο ευάλωτες κοινωνικές ομάδες</b> και σε αυτούς που σήκωσαν το βάρος της κρίσης και της δημοσιονομικής προσαρμογής, επισήμανε.</p>
      <p>Ο κυβερνητικός εκπρόσωπος τόνισε πως: «δεν εξετάζουμε κανέναν σενάριο πρόωρων εκλογών« ενώ υπογράμμισε πως είναι πολύ πρόωρη και συζήτηση για την εκλογή του προέδρου της Δημοκρατίας.</p>
      <p>
        <b>Στις πιο ευάλωτες κοινωνικές ομάδες το κοινωνικό μέρισμα</b>
      </p>
      <p>«Ο Προϋπολογισμός του 2019, ενώ στην αρχή, μέχρι τον Ιούνιο -σύμφωνα με έκθεση της Κομισιόν- φαινόταν εκτροχιασμένος, με ένα δημοσιονομικό κενό περίπου 1% του Α.Ε.Π., καταφέρνουμε, όχι μόνο να μην είναι εκτροχιασμένος, αλλά και να πιάσουμε το στόχο και μια σχετική άνεση. Γιατί; Κυρίως διότι αποκαθίσταται η εμπιστοσύνη. Οι Έλληνες πληρώνουν τους φόρους τους, η οικονομική δραστηριότητα πάει καλύτερα και επομένως είμαστε σε θέση να έχουμε -παρά το γεγονός ότι μειώσαμε νωρίτερα τον ΕΝΦΙΑ απ ό,τι είχαμε δεσμευτεί- περιθώριο και για κοινωνικό μέρισμα» ανέφερε ο κ. Πέτσας. Διευκρίνισε επίσης πως αυτό θα πάει «<b>στις πιο ευάλωτες κοινωνικές ομάδες και σε αυτούς που σήκωσαν το βάρος της κρίσης και της δημοσιονομικής προσαρμογής»</b>.</p>
      <p>«Στην εισηγητική έκθεση του Προϋπολογισμού υπάρχει ένας πίνακας που λέει πως πήγαινε η εκτίμηση της προηγούμενης Κυβέρνησης κάθε χρόνο για το πρωτογενές πλεόνασμα και την εξέλιξη του Α.Ε.Π.. <b>Υπήρχε ένα αριστερό κόκκινο ψαλίδι που κρατούσε ο κ. Τσακαλώτος</b> -του το είχε δώσει ο κ. Τσίπρας- και τι έκανε; Κάθε φορά προέβλεπαν υψηλότερο ρυθμό ανάπτυξης και τελικά κατέληγε πολύ χαμηλότερος, ενώ το πλεόνασμα ήταν πολύ πιο μικρό και κατέληγε πολύ πιο πάνω. <b>Ήταν μια συνειδητή επιλογή υπερφορολόγησης και τσακίσματος της μεσαίας τάξης»</b>, τόνισε ο κυβερνητικός εκπρόσωπος.</p>
      <p><b>Η μεσαία τάξη θα ωφεληθεί και ήδη ωφελείται από συγκεκριμένα πράγματα</b>, όπως:</p>
      <ul>
        <li>Η μείωση του ΕΝΦΙΑ. Αυτό τους αφορά όλους και αφορά και ανθρώπους που σήκωσαν το βάρος λόγω της ακίνητης περιουσίας.</li>
        <li>Από το γεγονός ότι υπάρχουν θετικές προοπτικές ανάπτυξης με αποτέλεσμα να ωφελούνται πιο γρήγορα οι ελεύθεροι επαγγελματίες και οι άνθρωποι που ανταποκρίνονται πιο γρήγορα στις αλλαγές στην οικονομία.</li>
        <li>Περίπου 9 στους 10 βλέπουν μια σημαντική μείωση στο φόρο εισοδήματος φυσικών προσώπων.</li>
        <li>Περίπου 8 στα 10 νοικοκυριά δηλώνουν εισόδημα μέχρι 20.000 ευρώ και, άρα, 8 στα 10 ωφελούνται σημαντικά από το φορολογικό νομοσχέδιο.</li>
      </ul>
      <p><b>Η μεσαία τάξη ωφελείται από όλο το πλέγμα της οικονομικής πολιτικής μας</b>:</p>
      <ul>
        <li>Ωφελείται και από την ανάκτηση της αξίας της ακίνητης περιουσίας που αναμένεται λόγω της μείωσης του ΕΝΦΙΑ,</li>
        <li>της αναθέρμανσης της αγοράς κατοικίας,</li>
        <li>της αναστολής Φ.Π.Α.,</li>
        <li>της ενίσχυσης που δίνουμε στις εταιρείες επενδύσεων σε ακίνητα,</li>
        <li>ευνοούνται από τις καλύτερες προοπτικές που εμφανίζονται και στο τραπεζικό σύστημα ώστε να μπορέσει να τους δώσει χρηματοδότηση.</li>
      </ul>
      <p>Η πολιτική μας είναι δεδομένη. <b>Μειώνουμε φόρους και εισφορές μέχρι εκεί που έχουμε περιθώριο.</b> Το 2020 έχουμε πει ότι είναι χρόνος σταθμός για μας. Μειώνοντας τους στόχους του πρωτογενούς πλεονάσματος θα έχουμε μεγαλύτερα περιθώρια για το 2021»</p>
      <p>
        <b>Θα προσαρμοστεί η Ελληνική Πολιτεία στις αποφάσεις των Ανώτατων Δικαστηρίων για τα αναδρομικά</b>
      </p>
      <p><b>Τα αναδρομικά έχουν δύο πτυχές,</b> αφενός με <b>τις επικουρικές</b> και αφετέρου με τις <b>κύριες συντάξεις</b>. Περιμένουμε να δούμε το οριστικό σκεπτικό του ΣτΕ. Θα προσαρμοστεί η Ελληνική Πολιτεία στις αποφάσεις των Ανώτατων Δικαστηρίων με τρόπο που δεν θα θέτει σε κίνδυνο την επίτευξη των δημοσιονομικών στόχων.</p>
      <p>Όσον αφορά τις <b>επικουρικές συντάξεις</b> είναι ξεκάθαρο, ότι <b>από τις 4 Οκτωβρίου και μετά</b>, <b>δικαιούνται θα λάβουν αυτό που πρέπει</b>. Το έχουμε πει, έχουμε δεσμευτεί γι’ αυτό. Για τις κύριες συντάξεις δεν ήταν ποτέ σαφές ποιο είναι το χρονοδιάγραμμα και για πόσους αφορά. Περιμένουμε να το δούμε. Αυτό που έχει σημασία είναι ότι εμείς με ένα νέο ασφαλιστικό θα άρουμε τις δύο βασικές αδικίες που έκρινε το ΣτΕ. Πρώτον, <b>θα προχωρήσουμε σε έναν άλλο τρόπο υπολογισμού των εισφορών των ελεύθερων επαγγελματιών</b>. Και δεύτερον, <b>θα θεραπεύσουμε τη χαμηλή ανταποδοτικότητα</b> που έχει το σύστημα κυρίως για ανθρώπους που έχουν δουλέψει πολλά χρόνια», ανέφερε ο κυβερνητικός εκπρόσωπος .</p>
      <p>
        <b>Κανένα σενάριο για πρόωρες εκλογές</b>
      </p>
      <p>«Δεν εξετάζουμε κανέναν τέτοιο σενάριο. Οι προσδοκίες έχουν πολύ μεγάλη σημασία και στην οικονομία, αλλά και στην πολιτική. Θέλουμε να ξέρει ο κάθε πολίτης τι του ξημερώνει. Δεν θέλουμε να αιφνιδιάσουμε κανέναν. <b>Δεν υπάρχει κανένας τέτοιος σχεδιασμός ούτε για πρόωρες εκλογές ούτε για κάτι άλλο.</b> Φαίνεται ότι ο κ. Τσίπρας ανησυχεί μήπως θα ήταν μια συνεχόμενη ήττα, μια επόμενη ήττα, που θα τον έβαζε σε μεγάλες περιπέτειες στο εσωτερικό του κόμματός του. Και προσπαθεί να καλλιεργεί σενάρια ότι μπορεί να έρθουν εκλογές για να τις κάψει. Τέτοιος σχεδιασμός δικός μας δεν υπάρχει».</p>
      <p>
        <b>Πολύ πρόωρη η συζήτηση για εκλογή Προέδρου της Δημοκρατίας</b>
      </p>
      <p>«Είναι πολύ πρόωρη αυτή η συζήτηση. <b>Θα μείνω στο χρονοδιάγραμμα που έχει βάλει ο Πρωθυπουργός.</b> Νομίζω ένα μήνα ακόμη μπορούμε να κάνουμε υπομονή, ώστε να έχουμε κάτι πιο ξεκάθαρο να συζητήσουμε. Και να μην κάνουμε σενάρια που όντως πλήττουν το θεσμό και προσβάλλουν και τον νυν Πρόεδρο της Δημοκρατίας», ανέφερε ο κυβερνητικός εκπρόσωπος στο κεντρικό δελτίο ειδήσεων του OPEN.</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>