<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426371/ton-dekembrio-tha-xekinhsei-h-katedafish-ths-gefyras-sto-xaraki"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T09:30:01+00:00"/>
    <meta property="og:title" content="Τον Δεκέμβριο θα ξεκινήσει η κατεδάφιση της γέφυρας στο Χαράκι"/>
    <meta property="og:description" content="Σε περίπου δεκαπέντε μέρες θα ξεκινήσει η κατεδάφιση της γέφυρας του ποταμού Μάκκαρη στο Χαράκι, καθώς πρέπει προηγουμένως να απομακρυνθούν όλα τα δίκτυα και οι υποδομές που περνούν μέσα από αυτήν για την εξυπηρέτηση του κοινού."/>
  </head>
  <body>
    <article>
      <h1>Τον Δεκέμβριο θα ξεκινήσει η κατεδάφιση της γέφυρας στο Χαράκι</h1>
      <address>
        <time datetime="2019-11-23T09:30:01+00:00">23 Nov 2019, 09:30</time>
      </address>
      <p>
        <b>Σε περίπου δεκαπέντε μέρες θα ξεκινήσει η κατεδάφιση της γέφυρας του ποταμού Μάκκαρη στο Χαράκι, καθώς πρέπει προηγουμένως να απομακρυνθούν όλα τα δίκτυα και οι υποδομές που περνούν μέσα από αυτήν για την εξυπηρέτηση του κοινού.</b>
      </p>
      <p>Αμέσως μετά θα αρχίσουν οι εργασίες κατεδάφισης ενώ παράλληλα θα γίνουν και οι παρεμβάσεις που χρειάζονται στις παρακαμπτήριες οδούς για την εξυπηρέτηση των διερχόμενων οχημάτων.<br/>Πάντως όπως έκανε χτες γνωστό ο περιφερειάρχης Γιώργος Χατζημάρκος σε συνέντευξη Τύπου, στο σημείο της σημερινής γέφυρας που έχει καταστραφεί θα κατασκευαστεί μία νέα. Σημειώνεται ότι ο περιφερειάρχης έδωσε και δημόσια συγχαρητήρια στους υπαλλήλους της Διεύθυνσης Τεχνικών Έργων Δωδεκανήσου που πρόλαβαν, όπως είπε, το κακό και έκαναν τη δουλειά τους υπεύθυνα και σοβαρά, εξαπολύοντας επίθεση σε όσους άσκησαν κριτική για τις ενέργειες της περιφερειακής αρχής.</p>
      <figure>
        <iframe src="https://www.youtube.com/embed/VP2rIvdVN6E" width="640" height="360" data-service="Youtube" scrolling="no"/>
      </figure>
      <p>«Ζούμε σε μία περίοδο παρακμής. Είναι ντροπή να προβάλλει κάποιος τη στεναχώρια του γιατί προλάβαμε το κακό. Θα ήταν πολύ μεγάλη η χαρά όλων αυτών των κωμικών επικριτών αν η γέφυρα είχε πέσει με οχήματα. Είναι ντροπή τους να το προβάλλουν. Όλα τα άλλα είναι κουτσομπολιά όσων είναι απλώς ανόητοι. Και η χολή δεν μπορεί να είναι οδηγός στο δημόσιο βίο. Στη γέφυρα στο Χαράκι δεν μπορούμε σήμερα να… αγγίξουμε τίποτα γιατί πάνω από τη γέφυρα περνούν πολλά δίκτυα, πολλών οργανισμών.</p>
      <figure>
        <img src="https://www.rodiaki.gr/medias/2019/11/22/ed0712d553c0489260f31dba050b34c6.jpg"/>
      </figure>
      <p>Έχουμε δώσει 15 μέρες σε όλους τους φορείς να αδειάσει η γέφυρα από τα δίκτυα αυτά. Αμέσως μετά θα γίνει η καθαίρεσή της. Στο οδικό δίκτυο στο οποίο έχει διοχετευτεί ο κυκλοφοριακός φόρτος πρέπει να γίνουν παρεμβάσεις που σχεδιάστηκαν και την επόμενη εβδομάδα ξεκινούν να υλοποιούνται οι παρεμβάσεις» δήλωσε ο κ. Χατζημάρκος ο οποίος δεν έκρυψε τον προβληματισμό του για το τι θα γίνει το καλοκαίρι.</p>
      <p>“Το καλοκαίρι θα βγει δύσκολα» είπε χαρακτηριστικά ενώ υπογράμμισε ότι η νομοθεσία δεν επιτρέπει τη δημιουργία ιρλανδικής διάβασης.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/426345/binteo-kai-fwtografies-apo-thn-gefyra-ths-rodoy-poy-kindyneyei-me-katarreysh"/>
        <a href="https://www.rodiaki.gr/article/426206/to-thema-ths-gefyras-toy-potamoy-makarh-sto-perifereiako-symboylio"/>
        <a href="https://www.rodiaki.gr/article/426077/lekkas-h-gefyra-sto-xaraki-prepei-na-kataskeyastei-xana"/>
      </related>
    </article>
  </body>
</html>