<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/zahranicny/1983001_a-je-koniec-fanusikovia-daniela-craiga-maju-hlavu-v-smutku"/>
    <meta property="og:site_name" content="markíza"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="A je koniec. Fanúšikovia Daniela Craiga majú hlavu v smútku"/>
    <meta property="og:description" content="Ako sám povedal, bude musieť prísť niekto iný."/>
  </head>
  <body>
    <article>
      <h1>A je koniec. Fanúšikovia Daniela Craiga majú hlavu v smútku</h1>
      <h2>Ako sám povedal, bude musieť prísť niekto iný.</h2>
      <address><time datetime="2019-11-23T09:00:00+00:00">23 Nov 2019, 09:00</time> by <a rel="author">tasr</a></address>
      <p>Britský herec Daniel Craig oficiálne potvrdil, že ukončil účinkovanie vo filmoch o tajnom agentovi Jamesovi Bondovi. Informoval o tom v piatok on-line denník <a href="https://www.independent.co.uk/arts-entertainment/films/news/daniel-craig-james-bond-25-no-time-to-die-007-spectre-knives-out-release-date-trailer-a9213181.html">The Independent</a>.</p>
      <p>Päťdesiatjedenročný anglický herec na otázku nemeckých médií, či jeho čas v tejto úlohe už vypršal, odpovedal: „Áno, bude musieť prísť niekto iný. Bola to nesmierne náročná práca, ale ide o rozsiahle spoločné dielo. Jednou z najdojemnejších vecí je pre mňa v súvislosti s dokončením tohto filmu skutočnosť, že s niekoľkými ľuďmi spolupracujem už 30 rokov.“</p>
      <p>No Time to Die je Craigovou piatou a celkovo 25. bondovkou produkčnej spoločnosti Eon. Premiéru bude mať na budúci rok v apríli. Craig predtým Jamesa Bonda stvárnil vo filmoch Casino Royale (2006), Quantum of Solace (2008), Skyfall (2012) a Spectre (2015).</p>
      <p>V najnovšom pokračovaní účinkujú aj Christoph Waltz, Rami Malek, Léa Seydoux, Naomie Harris, Ben Whishaw, Ana de Armas, Ralph Fiennes, Jeffrey Wright a Lashana Lynch.</p>
      <p>Medzi adeptmi na ďalšieho predstaviteľa agenta 007 figurujú Aidan Turner, Idris Elba a Tom Hiddleston.</p>
    </article>
  </body>
</html>