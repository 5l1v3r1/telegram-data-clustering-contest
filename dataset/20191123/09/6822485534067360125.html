<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902021.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T09:44:00+00:00"/>
    <meta property="og:title" content="بازیگر تلویزیون: در نقش مثبت از خودم بدم آمد!"/>
    <meta property="og:description" content="به گزارش مهر، افشین سنگ چاپ درباره سریال «فوق لیسانسه‌ها» که این شب‌ها از شبکه سه سیما پخش می‌شود، بیان کرد: جای یک سریال طنز در تلویزیون خالی بود و من خودم از پخش «فوق لیسانسه‌ها» بسیار خوشحال هستم و خود را جای یک شهروند می‌گذارم که تا مدت‌ها وقتی تلویزیون را روشن می‌کردیم هر کانالی را می‌گرفتیم پر از اشک و آه و تلخی بود و حالا حس خوبی دارم."/>
  </head>
  <body>
    <article>
      <h1>بازیگر تلویزیون: در نقش مثبت از خودم بدم آمد!</h1>
      <address>
        <time datetime="2019-11-23T09:44:00+00:00">23 Nov 2019, 09:44</time>
      </address>
      <p>افشین سنگ‌چاپ بازیگر باسابقه تلویزیون که این شب‌ها «فوق لیسانسه‌ها» را روی آنتن دارد، از حضورش در این مجموعه گفت و اینکه حس خوب این سریال توانسته کمی تلخی برنامه‌های سیما را از بین ببرد.</p>
      <p>به گزارش مهر، افشین سنگ چاپ درباره سریال «فوق لیسانسه‌ها» که این شب‌ها از شبکه سه سیما پخش می‌شود، بیان کرد: جای یک سریال طنز در تلویزیون خالی بود و من خودم از پخش «فوق لیسانسه‌ها» بسیار خوشحال هستم و خود را جای یک شهروند می‌گذارم که تا مدت‌ها وقتی تلویزیون را روشن می‌کردیم هر کانالی را می‌گرفتیم پر از اشک و آه و تلخی بود و حالا حس خوبی دارم.</p>
      <p>
        <b>تلویزیونی پر از تلخی و پند و اندرز!</b>
      </p>
      <p>وی ادامه داد: غیر از تلخی‌ها هم دائم برنامه‌ها پند و اندرز هستند درحالی که دهه ۸۰ هر پنج کانال اصلی ما هر فصل سریال‌های طنز پخش می‌کرد و شبکه سه دائم مجموعه‌های نود شبی روی آنتن داشت.</p>
      <p>سنگ‌چاپ اظهار کرد: بچه‌های ما در کار طنز دائم پیشرفت می‌کردند و حتی ممیزی‌ها باعث می‌شد ذهن شان هر بار سراغ خلاقیت‌های بیشتر برود و هر بار نکته‌ای را برای یک اتفاق جدید استفاده می‌کردند اما اکنون این ظرفیت تعطیل شده است و من نمی‌دانم دلیلش مدیریت بود یا مسائل دیگر اما هر چه بود بسیار اسفبار بود.</p>
      <p>بازیگر «فوق لیسانسه‌ها» تصریح کرد: «فوق لیسانسه‌ها» حالا این امکان ویژه را فراهم کرده است که حتی خود من نه به عنوان بازیگر سریال بلکه به عنوان یک شهروند عادی دقایقی لبخند بر لب داشته باشم.</p>
      <p>وی اضافه کرد: قشر جنوب شهر تهران و یا برخی دیگر از اقشار جامعه، شاید امکان استفاده از رسانه‌های دیگر غیر از تلویزیون را نداشته باشند. آن‌ها فقط یک تلویزیون را دارند پس نباید پر از غم و غصه باشد.</p>
      <p>
        <b>ظاهر کارمان کمدی است اما هر لحظه‌اش بسیار طاقت فرساست</b>
      </p>
      <p>بازیگر سریال‌های «متهم گریخت» و «کوچه اقاقیا» بیان کرد: من خوشحالم در سریال «فوق لیسانسه‌ها» حضور دارم به ویژه با کارگردانی و درایت سروش صحت که کار بسیار سختی را به تولید می‌رساند. تولید یک لحظه طنز و کمدی سخت‌ترین کار دنیاست و ذهنی باهوش دقیق و به روز نیاز دارد. حتی پشت صحنه این سریال‌ها هم بسیار طاقت فرساست، ظاهرش این است که کار کمدی است و خنده دار اما برای آن لحظه‌ها کارگردان، هنرپیشه و... هر یک در درونشان اتشی برپا می‌شود.</p>
      <p>وی اضافه کرد: چند روز پیش سروش صحت را دیدم و نگرانی‌هایی نسبت به بازخورد سریال داشت چراکه اصلا درامدن طنازی سریال نگرانی‌هایی دارد که در کارهای کمدی دست از سر کارگردانی برنمی دارد.</p>
      <p>بازیگر مجموعه طنز «قطار ابدی» یادآور شد: گفته می‌شود که فاصله یک کار کمدی و تراژدی یک تار مو است و همین حساسیت است که اگر نتوانید کمدی مورد نظر را دربیاورید به تراژدی تبدیل می‌شود.</p>
      <p>
        <b>یک بار نقش مثبت بازی کردم و از خودم بدم آمد</b>
      </p>
      <p>وی در بخش دیگر درباره ایفای نقش‌های منفی در فیلم و سریال‌ها بیان کرد: صورت و صدای من به نقش‌های منفی برمی‌گردد، من پذیرفته‌ام و نمی‌توانم بگویم من زیبا هستم نقش مثبت به من بدهید. من یک بار نقش مثبت بازی کردم و خودم از دیدن خودم بدم آمد! چون چنین نقش‌هایی به ظاهر من نمی‌خورد و برایم مناسب نیست، در نتیجه این مساله اول خود من را به عنوان بازیگر و بعد مخاطب را اذیت می‌کند.</p>
      <p>بازیگر سریال‌های «صاحبدلان» و «پیامک از دیار باقی» در پایان گفت: من خودم هم در برخی از پروژه‌ها به عنوان انتخاب بازیگر تصمیم‌گیر هستم و زمانی که بازیگری را انتخاب می‌کنم وقتی فردی با صورت و صدایی با مدل خودم می‌بینم همان ابتدا می‌گویم که چنین فردی به درد نقش‌های منفی می‌خورد. ما به ذات افراد نگاه نمی‌کنیم و به دنبال افرادی هستیم که ظاهر آن‌ها بتواند ذهن مخاطب را نسبت به نقش قانع کند.</p>
    </article>
  </body>
</html>