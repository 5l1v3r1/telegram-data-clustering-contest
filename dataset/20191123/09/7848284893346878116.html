<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/gds-verve-ritrovata-per-il-torino-ma-il-risultato-pomeridiano-della-juve-da-all-inter-un-quid-in-piu-323812"/>
    <meta property="og:site_name" content="FcInterNews.it"/>
    <meta property="article:published_time" content="2019-11-23T09:15:18+00:00"/>
    <meta property="og:title" content="GdS - Verve ritrovata per il Torino. Ma il risultato pomeridiano della Juve dà all'Inter un quid in più"/>
    <meta property="og:description" content="La vittoria del Torino contro il Brescia ha ridato verve agli uomini di Mazzarri che questa sera ospiterà l'Inter di Conte, già consapevole del risultato degli altri torinesi, i..."/>
  </head>
  <body>
    <article>
      <h1>GdS - Verve ritrovata per il Torino. Ma il risultato pomeridiano della Juve dà all'Inter un quid in più</h1>
      <address><time datetime="2019-11-23T09:15:18+00:00">23 Nov 2019, 09:15</time> by <a rel="author">Egle Patanè</a></address>
      <p>La vittoria del <b>Torino</b> contro il <b>Brescia</b> ha ridato verve agli uomini di <b>Mazzarri</b> che questa sera ospiterà l'Inter di <b>Conte</b>, già consapevole del risultato degli altri torinesi, i bianconeri, consapevolezza che fornirà ai milanesi quel quid in più per evitare di sbagliare in quello stadio in cui, negli ultimi anni, ha quasi sempre sbagliato. "Rischiare subito l’offensiva per non perdere tempo e terreno dalla Juve vincente. Oppure lasciar sfogare il Torino e poi colpire con la «LuLa» (che in ripartenza può far male a chiunque) per tentare un sorpasso. Dipenderà da Atalanta-Juve. Perché Torino-Inter comincia nel pomeriggio a Bergamo e può valere il primo posto. I granata invece non hanno dubbi: la classifica è in quella zona indefinita dove due risultati di fila — positivi o negativi — proiettano dall’Europa alla zona pericolosa. Gli effetti psicologici del 4-0 al Brescia non possono essersi già dissolti: c’è da attendersi quindi un Toro da combattimento, meno stanco dal break delle nazionali".  Vincere per evitare la fuga della Juventus in caso di vittoria contro l'Atalanta o addirittura innescare il sorpasso in caso di sconfitta o pareggio. </p>
      <p>"L’Inter a immagine e somiglianza di Conte non perde un colpo (come la sua prima Juve). In campionato s’intende. Senza il k.o. di San Siro, nel quale il gap con la Juve è stato più forte dell’1-2, i nerazzurri avrebbero addirittura più punti. Segno che sono da scudetto - aggiunge la <i>Gazzetta dello Sport</i> che evidenzia i punti forza degli uomini di Antonio Conte - solidi e concreti, rinunciano a <b>Godin</b>, che non si è ancora adattato alla difesa a tre (ma Bastoni sta diventando adulto), e soprattutto non hanno Sensi, la cui regia offensiva offre superiorità sulla trequarti, sgravando Brozovic dal doppio ruolo che alla lunga il croato paga". Il tecnico interista rifiuta i calcoli, eppure "qualcuno va fatto - scrive la Rosea - perché il campionato si può vincere, la Champions probabilmente no, ma ai soldi Uefa è impossibile rinunciare. Mercoledì con lo Slavia sono in gioco decine di milioni".</p>
    </article>
  </body>
</html>