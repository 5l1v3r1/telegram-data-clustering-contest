<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39811/%D8%A8%D8%AC%D8%A7%DB%8C-%D9%85%D8%B1%D8%AF%D9%85-%D9%BE%D8%B3%D9%86%D8%AF-%DA%A9%D8%B1%D8%AF%D9%86-%D8%A7%D8%AE%D8%A8%D8%A7%D8%B1-%D9%88%D8%A7%D9%82%D8%B9%DB%8C%D8%AA%E2%80%8C%D9%87%D8%A7-%D8%B1%D8%A7-%D8%A8%DA%AF%D9%88%DB%8C%DB%8C%D8%AF-%D8%AF%D8%B3%D8%AA%D9%88%D8%B1%DA%A9%D8%A7%D8%B1-%D9%85%D9%87%D9%85-%D8%B1%D9%88%D8%A7%D8%A8%D8%B7-%D8%B9%D9%85%D9%88%D9%85%DB%8C%E2%80%8C%D9%87%D8%A7-%D8%A7%D9%84%D9%81-%D8%A8-%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="بجای مردم پسند کردن اخبار، واقعیت‌ها را بگویید/ دستورکار مهم روابط عمومی‌ها، الف ب اردکانیان"/>
    <meta property="og:description" content="پویش الف ب ایران بعنوان خلاقیت جدید وزیر مطرح شده و حالا تمام دستگاه‌ها و روابط عمومی‌ها باید بسیج شوند تا وظیفه شان که در انجام کامل آن هم قصور فراوان دارند را در بوق و کرنا کرده و بر سر مردم بکوبند و به مردم منت نهند که ایهالناس بدانید ما هر هفته پویش الف ب اردکانیان (آفرین به اردکانیان) داریم. مردم خسته از شوآف و شعار‌های بی فایده و تکراری اند. مردم خسته از سال‌ها افتتاح‌های نمایشی و روبان پاره کردن‌های چندنفره هستند. بجای مردم پسند کردن اخبار درپی انتشار واقعیت‌ها و شنیدن خواسته‌های آن‌ها باشید. افتتاح کردن پروژه ها را به پروژه ای مجزا تبدیل نکنید و به درد مردم برسید."/>
  </head>
  <body>
    <article>
      <h1>بجای مردم پسند کردن اخبار، واقعیت‌ها را بگویید/ دستورکار مهم روابط عمومی‌ها، الف ب اردکانیان</h1>
      <address><time datetime="2019-11-23T09:28:00+00:00">23 Nov 2019, 09:28</time> by <a rel="author">پایگاه خبری صنعت برق - برق نیوز BarghNews</a></address>
      <p><i>پویش الف ب ایران بعنوان خلاقیت جدید وزیر مطرح شده و حالا تمام دستگاه‌ها و روابط عمومی‌ها باید بسیج شوند تا وظیفه شان که در انجام کامل آن هم قصور فراوان دارند را در بوق و کرنا کرده و بر سر مردم بکوبند و به مردم منت نهند که ایهالناس بدانید ما هر هفته پویش الف ب اردکانیان (آفرین به اردکانیان) داریم. مردم خسته از شوآف و شعار‌های بی فایده و تکراری اند. مردم خسته از سال‌ها افتتاح‌های نمایشی و روبان پاره کردن‌های چندنفره هستند. بجای مردم پسند کردن اخبار درپی انتشار واقعیت‌ها و شنیدن خواسته‌های آن‌ها باشید. افتتاح کردن پروژه ها را به پروژه ای مجزا تبدیل نکنید و به درد مردم برسید. </i><b>سرویس صنعت <a href="https://barghnews.com/">برق نیوز</a>:</b> صدیقه ببران، مدیرکل روابط عمومی وزارت نیرو پنج‌شنبه در نشست دبیران انسجام بخشی روابط عمومی‌های صنعت برق و آب کشور در مشهد گفت: حضور وزیر نیرو در این پویش جدید (پویش الف ب ایران) رویکردی حمایتی است و بخش عمده‌ای از مسئله نیز به این باز می‌گردد که مدیران روابط عمومی در مدیران عامل خویش ایجاد انگیزه کرده تا خبر‌ها مردمی و مردم پسند باشد و مردم در امور مشارکت داده شوند.<br/>البته ایشان صحبت‌های دیگری هم داشتند، از شفافیت و پاسخگویی روابط عمومی‌ها گرفته تا تغییر نقش آن‌ها از سنتی به مدرن و... که تکرار مکررات بود و نیازی به اثبات عبث بودن این حرف‌های پرطمطراق نیست وقتیکه قرار نیست به آنها عمل شود. تنها بخش امیدوارکننده صحبت‌های وی عدم بهره برداری انتخاباتی از طرح‌های صنعت آب و برق بود که آنهم بعید است در توان روابط عمومی‌های صنعت آب و برق باشد.<br/><br/>روی سخنم با آن قسمت از صحبت‌های ببران است که تاکید دارد روابط عمومی‌ها در مدیران عامل خویش ایجاد انگیزه کرده تا خبر‌ها مردمی و مردم پسند باشد. پویش الف ب ایران بعنوان خلاقیتی جدید از وزیر نیرو مطرح شده و حالا تمام روابط عمومی‌ها باید بسیج شوند تا وظیفه ذاتی صنعت آب و برق را در بوق و کرنا کرده و بر سر مردم بکوبند و به مردم برای انجام وظیفه شان منت نهد که ایهالناس بدانید ما خیلی خفنیم! من نمیدانم کجای فرنگ چنین برنامه‌هایی برپا کرده و پروژه‌ها چند باره افتتاح می‌شوند و آن‌ها را با تاخیر و حتی گا‌ها ناقص ردیف می‌کنند تا وزیر مملکت با خدم و حشم برود و آن‌ها در قالب پویشی افتتاح نماید که وزیر ما از آن‌ها یاد گرفته و می‌خواهد آنرا ایرانیزه کند! بخدا مردم خسته از شوآف و شعار‌های بی فایده و تکراری دولتی ها شده اند. مردم خسته از سال‌ها افتتاح‌های نمایشی و روبان پاره کردن‌های چندنفره هستند. مردم خسته از آمار‌های عجیب ساخت پروژه‌ها هستند، درحالیکه هنوز در حداقل‌ها مانده اند. مردم خسته از بیلبورد‌ها و بنر‌های بزرگ افتتاحیه‌هایی هستند که با حضور وزیر در و دیوار شهرشان را زشت می‌کند. شماها که روابط عمومی خوانده اید بین مردم بروید و از آن‌ها بپرسید نظرشان در خصوص این مراسم‌ها چیست؟ البته اگر شما هم مثل مرادتان هر روز با نگاه کردن به چهره مردم نظرسنجی می کنید طبیعی است همه از شما راضی باشند. تا کی می‌خواهید وظیفه تان که تازه در انجام کامل آن قصور دارید را اینچنین فریاد بزنید و از آن بهره برداری غیرمنطقی کنید؟ در کجای تعریف روابط عمومی ها گفته شده، خبر‌ها طوری تنظیم شوند که مردم پسند باشند؟ در کدام دانشگاه به شما یاد داده اند بجای پیگیری مطالبات مردم و ایجاد ارتباط دوسویه در خدمت رسانی بهتر، فرمایشات ملوکانه حضرات رئیس را مشق کنید؟ کدام نظریه گفته است که در این روزهای بگیر و ببند و اوضاع وخیم اقتصادی مردم، برپایی چنین مراسماتی بر محبوبیت تدبیر و امیدتان می افزاید؟<br/><br/>اگر هدف افتتاح پروژه‌های آب و برق در راستای وظایف و خدمت رسانی است که مدیر مجموعه پروژه اش را افتتاح کرده و به مردم هم گزارش محلی می‌دهد نه اینکه هر هفته پویش الف ب اردکانیان (آفرین به اردکانیان) با این هزینه‌های گزاف راه می‌اندازید و چنان مهمش تلقی می‌کنید که دبیران انسجام بخشی روابط عمومی‌های صنعت برق و آب کشور را برایش دور هم جمع کرده و چند ده یا صد میلیون برایش هزینه می‌شود. بجای مردم پسند کردن اخبار درپی انتشار واقعیت‌ها و شنیدن خواسته‌های آن‌ها باشید. شما که لیست پروژه‌ها را دارید یکباره اعلام کنید و مردم را هم در جریان بگذارید و به کارتان برسید. اصلا در صفحه اول سایت وزارت نیرو همه آن‌ها را لیست کرده و تصویر پس زمینه آنرا عکس پرابهت حضرت اردکانیان و پرچم ایران قرار داده تا همگان بدانند وزارت آب و برق چه کرده و آنچه که دارند از سر مبارک اوست.   وقتی تمام هم و غم یک وزارتخانه می‌شود برگزاری شوی بهره برداری از پروژه‌هایی که همه ساله نمونه‌های فراوانی از آن‌ها اجرا میشده و اساسا تعریف وجودی وزارت نیرو اجرای آنهاست نباید انتظار داشته باشیم مدیران دولتی ما فرصتی برای پرداختن به چالش‌های اساسی و زیرساختی ینعت آب و برق داشته باشند. انصافا خیلی رو می‌خواهد در شرایطی که در دوران اوج بحران و رکود اقتصادی صنعت آب و برق هستیم، همه را جمع کرده و به سلامتی آنچه که برجای گذاشته اید دور افتخار بزنید! افتتاح کردن پروژه ها را به پروژه ای مجزا تبدیل نکنید و به درد مردم برسید. با آمدنتان چی فکر می‌کردیم و چی شد...</p>
    </article>
  </body>
</html>