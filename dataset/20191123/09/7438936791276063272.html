<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Pisek-Mesto-ziskalo-titul-Vyjimecny-EPC-projekt-604393"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T09:40:00+00:00"/>
    <meta property="og:title" content="Písek: Město získalo titul Výjimečný EPC projekt"/>
    <meta property="og:description" content="V listopadu uplynulo 25 let od zahájení prvního energeticky úsporného projektu řešeného metodou energetických služeb se zárukou úspor (EPC). Při této příležitosti udělila Asociace poskytovatelů energetických služeb tituly Výjimečný EPC projekt, Osobnost EPC a Projekt EPC 2019."/>
  </head>
  <body>
    <article>
      <h1>Písek: Město získalo titul Výjimečný EPC projekt</h1>
      <address>
        <time datetime="2019-11-23T09:40:00+00:00">23 Nov 2019, 09:40</time>
      </address>
      <p>
        <b>V listopadu uplynulo 25 let od zahájení prvního energeticky úsporného projektu řešeného metodou energetických služeb se zárukou úspor (EPC). Při této příležitosti udělila Asociace poskytovatelů energetických služeb tituly Výjimečný EPC projekt, Osobnost EPC a Projekt EPC 2019.</b>
      </p>
      <p>Titul Výjimečný EPC projekt získalo Město Písek za spojení EPC a Smart City, dále Nemocnice Jihlava za příkladný projekt ve zdravotnictví a Siemens elektromotory Mohelnice za projekt s úsporou více než 50 % původních nákladů.</p>
      <p>„Energeticky úsporná opatření uplatňujeme průběžně od roku 2013, kdy jsme byli vůbec prvním městem v Jihočeském kraji, které s metodou EPC začalo v objektech základních a mateřských škol. Od té doby byla tato opatření vedoucí k výrazné úspoře energií, a tím pádem i financí, realizována také na historické budově radnice, Sladovny, zimního stadionu, kulturního domu, kina Portyč, Divadla Fráni Šrámka i městského úřadu v Budovcově ulici,“ informuje Jan Venclík z odboru investic a rozvoje MěÚ Písek. Garantovaná úspora financí za energie na uvedených objektech v majetku města byla při zahájení projektu vyčíslena na zhruba 42 milionů korun za deset let.</p>
      <p>Například v budově městského úřadu v Budovcově ulici se podařilo během loňského roku uspořit přes dvě stě tisíc korun. „Díky systému čidel nainstalovaných do objektů, která kontrolují a regulují teplotu ve vnitřních prostorách, se topí jen tehdy, kdy jsou v budově zaměstnanci nebo ve školách žáci,“ vysvětluje starostka Eva Vanžurová. Vedle tepla jsou úspory zaměřeny také na spotřebu vody a elektrické energie. Už sedmým rokem tak tímto způsobem město přispívá k ochraně životní prostředí a šetří náklady za energie.</p>
      <p>
        <b>EPC v číslech:</b>
      </p>
      <ul>
        <li>Termín zahájení prvního EPC projektu v ČR: 15. 11. 1994.</li>
        <li>Počet projektů za 25 let: více než 250. Počet objektů: 1100. Průměrná délka projektu: 8 let.</li>
        <li>Největší projekt: Kongresové centrum, investice 150 mil. Korun.</li>
        <li>Investice do EPC projektů: 3,6 mld. Kč. Úspory energie, které tyto projekty přinesly: 4,1 mld. Korun.</li>
        <li>Ekologický přínos: 820 000 tun CO2 = emise jedné větší uhelné elektrárny = roční spotřeba 230 000 domácností.</li>
      </ul>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Pisek-Mesto-uz-pomalu-obleka-adventni-sat-603700"/>
        <a href="https://www.parlamentnilisty.cz/politika/obce-volicum/Pisek-Vedeni-mesta-podekovalo-firmam-sponzorum-603490"/>
        <a href="https://www.parlamentnilisty.cz/politika/obce-volicum/Pisek-Prechod-parovodu-na-horkovod-602934"/>
        <a href="https://www.parlamentnilisty.cz/politika/obce-volicum/Pisek-Uzemni-studie-krajiny-mapuje-jak-vnimame-sve-okoli-601201"/>
      </related>
    </article>
  </body>
</html>