<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-az-eloirt-tevemusorok-999-szazaleka-akadalymentes/"/>
    <meta property="og:site_name" content="lokál"/>
    <meta property="article:published_time" content="2019-11-23T09:05:36+00:00"/>
    <meta property="og:title" content="Az előírt tévéműsorok 99,9 százaléka akadálymentes"/>
    <meta property="og:description" content="Elfogadta a tévéműsorok akadálymentesítéséről készült legfrissebb kutatási jelentést e heti ülésén a Nemzeti Média- és Hírközlési Hatóság (NMHH) Médiatanácsa, amelyből kiderül, hogy a jogszabály hatálya alá tartozó műsoridő 99,9 százalékát akadálymentesítették a szolgáltatók - közölte a hatóság pént"/>
  </head>
  <body>
    <article>
      <h1>Az előírt tévéműsorok 99,9 százaléka akadálymentes</h1>
      <address><time datetime="2019-11-23T09:05:36+00:00">23 Nov 2019, 09:05</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/profimedia-0305314281-1280x853.jpg"/>
      </figure>
      <p>
        <b>Elfogadta a tévéműsorok akadálymentesítéséről készült legfrissebb kutatási jelentést e heti ülésén a Nemzeti Média- és Hírközlési Hatóság (NMHH) Médiatanácsa, amelyből kiderül, hogy a jogszabály hatálya alá tartozó műsoridő 99,9 százalékát akadálymentesítették a szolgáltatók – közölte a hatóság pénteken az MTI-vel.</b>
      </p>
      <p>A közlemény szerint a majdnem ötezer vizsgált műsorórában a kínált műsorok közel 83 százalékát tették akadálymentessé a hallássérültek számára. Ez a közszolgálati televíziók esetében 86,9 százalék, míg a kereskedelmi televíziók esetében 68,7 százalék volt.</p>
      <p>Továbbra is előfordultak problémák a feliratozásban, mint például annak teljes hiánya, vagy tartalmi pontatlansága. A szolgáltatók most is túlnyomórészt feliratot alkalmaztak – 99,7 százalékban -, a jelnyelvi tolmáccsal ellátott műsorszámok aránya pedig – 0,3 százalékkal – ezúttal is elenyésző volt.</p>
      <p>A vizsgálat alapján javítani kell az élő műsorok feliratozásának minőségén, ugyanis az alkalmazott tömörítés gyakran a tartalom megértését akadályozza.</p>
      <p>A médiatörvény a közérdekű közleményeknél, a politikai reklámoknál, a hírműsorszámoknál – beleértve a közlekedési híreket, a sporthíreket és az időjárás-jelentést is -, a politikai tájékoztató műsorszámoknál, a fogyatékos személyekről és esélyegyenlőségről szóló műsorszámoknál, a filmeknél, a játékoknál és a közszolgálati célokat szolgáló műsorszámoknál írja elő a hallási akadálymentesítést – áll a közleményben.</p>
    </article>
  </body>
</html>