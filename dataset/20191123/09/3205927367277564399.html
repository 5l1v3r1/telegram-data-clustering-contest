<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/monimes-sthles/spyros-gromhtsarhs/294181-ta-laquo-mathhmata-raquo-apo-xasan-kai-fortoynh"/>
    <meta property="og:site_name" content="gavros.gr"/>
    <meta property="article:published_time" content="2019-11-23T09:37:00+00:00"/>
    <meta property="og:title" content="Τα «μαθήματα» από Χασάν και Φορτούνη"/>
    <meta property="og:description" content="Στη Νέα Σμύρνη υπάρχουν πάντα παγίδες και ο Ολυμπιακός καλείται να μην τις πατήσει - Γράφει ο Σπύρος Γρομητσάρης."/>
  </head>
  <body>
    <article>
      <h1>Τα «μαθήματα» από Χασάν και Φορτούνη</h1>
      <address>
        <time datetime="2019-11-23T09:37:00+00:00">23 Nov 2019, 09:37</time>
      </address>
      <p>Εύκολο; Στα λόγια όλα τέτοια είναι. Ένα εκτός έδρας ματς, ακόμα και με μετακίνηση ενός 20λέπτου με λεωφορείο όπως το σημερινό για τον Ολυμπιακό στη Νέα Σμύρνη, αποτελεί παγίδα. Παγίδα που γίνεται μεγαλύτερη απέναντι σε ομάδα που «πνίγεται» και ελπίζει να την τραβήξει κάποιος από τα μαλλιά. «Πνίγεται» ο Πανιώνιος ως ουραγός της κατηγορίας αλλά ο Ολυμπιακός ούτε να τον τραβήξει από τα μαλλιά για να τον σώσει πρέπει, ούτε να του πετάξει σωσίβιο.</p>
      <p>Το ματς είναι δύσκολο και λόγω του χαρακτήρα «δίχως αύριο» που έχει για τον Πανιώνιο και επειδή είναι το πρώτο μετά από διακοπή η οποία ποτέ δεν ξέρεις πώς λειτουργεί. Συνήθως αποσυντονίζει... Κι αν υπάρχει κάποιος που θεωρεί τους κυανέρυθρους εύκολη λεία, ας θυμηθεί από τί αποτέλεσμα προέρχονται στη Λίγκα. Εκεί (Ξάνθη) που ο Ολυμπιακός δεν κατάφερε να σκοράρει και άφησε δύο πολύτιμους βαθμούς, ο Πανιώνιος σκόραρε δύο φορές και κέρδισε 2-1.</p>
      <p>Ακούγοντας πάντως κανείς τα λόγια του Πέδρο Μαρτίνς στη Nova χθες καταλαβαίνει ότι ο προπονητής του κατανοεί καλύτερα από τον καθένα τις παγίδες. Θυμήθηκε το περυσινό αγχωτικό 1-0 της Νέας Σμύρνης με το γκολ του Χασάν στο 90+2' αλλά και μελέτησε πιο πίσω κάνοντας λόγο για το εξίσου αγχωτικό 4-3 (με Λεμονή) με πέναλτι του Φορτούνη στο 87'.</p>
      <p>Προφανώς το ματς εξαρτάται από τον Ολυμπιακό. Αν οι ερυθρόλευκοι μπουν δυνατά, συγκεντρωμένα και με τη σωστή λογική είναι πιθανό να έχουν δώσει, ουσιαστικά, τέλος νωρίς στο ματς. Αν δεν έχουν τα στοιχεία που πρέπει, θα μπλέξουν. Και δεν το θέλουν ούτε οι ίδιοι, ούτε κανείς άλλος.</p>
      <p>ΥΓ1: Θα είναι ό,τι καλύτερο ο Ολυμπιακός να καταφέρει να ξοδέψει τη λιγότερη δυνατή ενέργεια απόψε και να κερδίσει αφού ο μήνας που μόλις αρχίζει είναι πολύ ζόρικος.</p>
      <p>ΥΓ2: Με πολύ πολύ μεγάλο ενδιαφέρον αναμένεται το πρώτο δείγμα ως βασικού του Γκασπάρ. Ο Ομάρ επιβάλλονταν να πάρει... ρεπό.</p>
      <p>ΥΓ3: Σαββατοκύριακο με ποδόσφαιρο και Ολυμπιακό, πόσο μας έλειψε...</p>
      <related>
        <h4>Διαβάστε επίσης</h4>
        <a href="https://www.gavros.gr/article/monimes-sthles/spyros-gromhtsarhs/294068-prosdetheite"/>
        <a href="https://www.gavros.gr/article/monimes-sthles/spyros-gromhtsarhs/293863-o-antagwnismos-kai-ta-diabathria"/>
        <a href="https://www.gavros.gr/article/monimes-sthles/spyros-gromhtsarhs/293724-esy-toys-thymizeis-h-oxi-thn-hlikia"/>
        <a href="https://www.gavros.gr/article/monimes-sthles/spyros-gromhtsarhs/293576-to-2b-kai-ta-laquo-koytakia-raquo"/>
      </related>
    </article>
  </body>
</html>