<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103403/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T09:39:28+00:00"/>
    <meta property="og:title" content="ЄС розкритикував Росію за рішення визнавати людей &quot;іноземними агентами&quot;"/>
    <meta property="og:description" content="У ЄС вважають ухвалення в РФ закону про “іноземних агентів” тривожним кроком, спрямованим проти вільних ЗМІ, та спробою змусити замовкнути незалежні голоси в Росії. "/>
  </head>
  <body>
    <article>
      <h1>ЄС розкритикував Росію за рішення визнавати людей "іноземними агентами"</h1>
      <address>
        <time datetime="2019-11-23T09:39:28+00:00">23 Nov 2019, 09:39</time>
      </address>
      <p>У ЄС вважають ухвалення в РФ закону про "іноземних агентів" тривожним кроком, спрямованим проти вільних ЗМІ, та спробою змусити замовкнути незалежні голоси в Росії. </p>
      <p>Як повідомляє "Європейська правда", про це йдеться у заяві речниці ЄС з питань закордонних справ і політики безпеки, оприлюдненій в суботу. </p>
      <p>Європейський союз неодноразово заявляв, що чинне російське законодавство щодо визнання неурядових організацій та ЗМІ "іноземними агентами" обмежує здійснення основних свобод, зазначила речниця. </p>
      <p>Вона додала, що ця практика явно суперечить зобов'язанням Росії в області прав людини.</p>
      <p>"Беручи до уваги і без того обмежений простір для вільних ЗМІ в країні, подальше розширення сфери дії законодавства є ще одним тривожним кроком проти вільних і незалежних ЗМІ і доступу до інформації, а також новою спробою змусити замовкнути незалежні голоси в Росії", - йдеться у заяві речниці ЄС.</p>
      <p>Вона додала, що ЄС підтримує заклик представниці ОБСЄ з питань свободи ЗМІ до російських законодавців скасувати закон. </p>
      <p>Державна дума РФ 21 листопада прийняла закон, який дозволяє визнавати "іноземними агентами" фізичних осіб.</p>
      <p>У ньому сказано, що будь-яка людина може бути визнана ЗМІ - "іноземним агентом", якщо виконані дві умови: вона поширює інформаційні матеріали і отримує гроші з іноземних джерел.</p>
      <p>Ніяких інших додаткових критеріїв та пояснень, як будуть шукати таких ЗМІ-людей, немає. У Держдумі підтвердили, що такими ЗМІ можуть бути визнані як іноземці, так і росіяни.</p>
      <p>Міністр закордонних справ Литви заявив, що ухваленим законом Росія <a href="https://www.eurointegration.com.ua/news/2019/11/21/7103334/"><b>порушує</b></a> принципи Ради Європи.</p>
      <related>
        <a href="https://www.eurointegration.com.ua/news/2019/11/21/7103334/"/>
      </related>
    </article>
  </body>
</html>