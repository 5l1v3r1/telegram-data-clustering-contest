<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/nad-1000-bezhantsi-se-varnaha-v-siriya-za-denonoshtie.html"/>
    <meta property="og:site_name" content="News.bg"/>
    <meta property="article:published_time" content="2019-11-23T09:14:06+00:00"/>
    <meta property="og:title" content="Над 1000 бежанци се върнаха в Сирия за денонощие"/>
    <meta property="og:description" content="За ден са разминирани 1,8 хектара територия"/>
  </head>
  <body>
    <article>
      <h1>Над 1000 бежанци се върнаха в Сирия за денонощие</h1>
      <address>
        <time datetime="2019-11-23T09:14:06+00:00">23 Nov 2019, 09:14</time>
      </address>
      <p><b>Над 1000 сирийски бежанци се върнаха в Сирия за изминалото денонощие</b> от различни държави.</p>
      <p>Това се казва в <b>информационния бюлетин на руския център по помирение на враждуващите страни и контрол върху движението на бежанците</b>, съобщи РИА Новости. </p>
      <p>"За изминалото денонощие в Сирийската арабска република от територията на различни държави се върнаха 1002 бежанци, в<b> това число от Ливан</b> през пропускателните пунктове "Джейдет-Ябус", "Тел-Калах" - 212 души (64 жени, 102 деца), от Йордания през пропускателния пункт "Насиб" - 790 души (237 жени, 403 деца)", се казва в съобщението.</p>
      <p><b>От местата по постоянно пребиваване в страната за ден се върнаха двама</b>. По данни на центъра, инженерни подразделения на въоръжените сили на Сирия за ден са разминирали 1,8 хта територия. Освен това специалистите са унищожили 27 взривоопасни предмета.</p>
      <p><b>В Сирия от 2011 г. има военен конфликт</b>. Като гаранти за примирие се включиха <b>Русия, Иран, Турция</b>, обяснява руската агенция. В Сирия бе създаден конституционен комитет, в който влезе и опозицията. Първото заседание на комитете бе на 30 октомври в Женева. </p>
      <p>Припомняме също, Турция предприе <a href="https://news.bg/int-politics/turtsiya-zapochna-voennata-operatsiya-v-siriya.html">третото си военно настъпление</a> в Североизточна Сирия миналия месец, за да прогони "Отрядите за народна защита" на сирийските кюрди от границата си и да създаде "зона за сигурност", където тя цели да настани до 2 млн. сирийски бежанци.</p>
      <p>След като завзе 120-километрова територия по границата, <a href="https://news.bg/int-politics/erdogan-otseche-turtsiya-nyama-da-napusne-siriya-dokato-drugite-strani-ne-se-izteglyat.html">Турция сключи</a> споразумения със САЩ и Русия, за да задържи "Отрядите за народна защита" извън този район. </p>
      <p>Малко по-късно стана ясно, че при взрив на кола-бомба в Северна Сирия са загинали 10 души и 25 са ранени. </p>
    </article>
  </body>
</html>