<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/serie-a/article/1417711/loykakoy-o-impraimovits-tha-gyrisei-stin-italia"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T09:07:00+00:00"/>
    <meta property="og:title" content="Λουκάκου: «Ο Ιμπραΐμοβιτς θα γυρίσει στην Ιταλία»"/>
    <meta property="og:description" content="Για τα ποδοσφαιρικά του πρότυπα, την σχέση του με τον Ζλάταν, το όνειρό του να παίξει στην Ίντερ αλλά και τη στιγμή που κατάλαβε ότι θα φύγει από την Μάντσεστερ Γιουνάιτεντ, μίλησε ο Ρομέλου Λουκάκου."/>
  </head>
  <body>
    <article>
      <h1>Λουκάκου: «Ο Ιμπραΐμοβιτς θα γυρίσει στην Ιταλία»</h1>
      <h2>Για τα ποδοσφαιρικά του πρότυπα, την σχέση του με τον Ζλάταν, το όνειρό του να παίξει στην Ίντερ αλλά και τη στιγμή που κατάλαβε ότι θα φύγει από την Μάντσεστερ Γιουνάιτεντ, μίλησε ο Ρομέλου Λουκάκου.</h2>
      <address><time datetime="2019-11-23T09:07:00+00:00">23 Nov 2019, 09:07</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Δεύτερος σκόρερ στο ιταλικό πρωτάθλημα, ακριβότερη μεταγραφή στην ιστορία της Ίντερ και μετριοπαθής. Ο <b>Ρομέλου Λουκάκου</b> μίλησε στην «Corriere dello Sport» της Ιταλίας και αναφέρθηκε στον νυν προπονητή του Αντόνιο Κόντε, στην αδυναμία που είχε στην Ίντερ από μικρός αλλά και στη στιγμή που κατάλαβε ότι η καριέρα του στην Μάντσεστερ Γιουνάιτεντ είχε τελειώσει. Παράλληλα, αποκάλυψε και την πεποίθησή του για την επιστροφή του προτύπου του, <b>Ζλάταν Ιμπραΐμοβιτς</b> στην Ιταλία. </p>
      <p>
        <u>Αναλυτικά μίλησε για:</u>
      </p>
      <p><b>Την αντικατάσταση του Ικάρντι</b>: «<i>Δεν με ενδιαφέρει να είμαι ο πιο ακριβός παίκτης στην ιστορία της Ίντερ, ούτε το ότι αντικατέστησα τον Ικάρντι, ο οποίος προσέφερε πολλά όσο έπαιξε εδώ. Όταν ήρθα, ο Μάουρο ήταν πολύ καλός και ευγενικός μαζί μου. Του εύχομαι τα καλύτερα στην Παρί και ελπίζω να πετύχει εκεί. Είμαστε διαφορετικού τύπου επιθετικοί</i>».</p>
      <p><b>Την κατάκτηση του πρωταθλήματος</b>: «<i>Θα ήταν ωραίο να κατακτήσουμε το πρωτάθλημα, αλλά δεν είμαι τύπος που λέει “θέλω να πάρουμε συγκεκριμένα αυτόν και αυτόν τον τίτλο”. Μεγαλύτερό μου κίνητρο είναι να βοηθώ τη ομάδα και να σκοράρουμε γκολ</i>».</p>
      <p><b>Την στιγμή που κατάλαβε ότι θα φύγει από την Μάντσεστερ Γιουνάιτεντ</b>: «<i>Όταν κατάλαβα ότι ο Σόλσκιερ ήθελε να με βάλει να παίζω στα πλάγια, κατάλαβα ότι η καριέρα μου στην Γιουνάιτεντ είχε τελειώσει</i>».</p>
      <p><b>Για τα πρότυπά του</b>: «<i>Ινδάλματά μου είναι ο Ρονάλντο και ο Αντριάνο, γι' αυτό και ονειρευόμουν μια μέρα να παίξω στην Ίντερ. Ο Ιμπραΐμοβιτς είναι αυτός που μου έμαθε τα πάντα, ειδικά οι συνομιλίες μας στο πούλμαν μου έδιναν έμπνευση. Πιστεύω ότι θα γυρίσει στην Ιταλία».</i></p>
      <p><b>Για τους προπονητές που ξεχωρίζει</b>: «<i>Ο Κόντε είναι μοναδικός. Ξέρει τι να κάνει σε κάθε κατάσταση. Μαζί με τον Μουρίνιο είναι οι δύο καλύτεροι προπονητές που έχω συνεργαστεί</i>».</p>
      <p><b>Για την πρωτοκαθεδρία της Γιουβέντους</b>: «<i>Καλύτερα να μείνουμε σιωπηλοί. Πολλοί πιστεύουν ότι μπορούν να κερδίσουν τη Γιουβέντους αλλά στην πραγματικότητα κανένας δεν το έχει κάνει για οκτώ χρόνια».</i></p>
    </article>
  </body>
</html>