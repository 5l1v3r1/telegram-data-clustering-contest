<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823978-moodys-polipsilo-prognoz-rejtingiv-ukrainskogo-uradu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T09:22:00+00:00"/>
    <meta property="og:title" content="Moody's поліпшило прогноз рейтингів українського уряду"/>
    <meta property="og:description" content="Міжнародне рейтингове агентство Moody's Investors Service поліпшило прогноз рейтингів уряду України зі &quot;стабільного&quot; на &quot;позитивний&quot;."/>
  </head>
  <body>
    <article>
      <h1>Moody's поліпшило прогноз рейтингів українського уряду</h1>
      <h2>Міжнародне рейтингове агентство Moody's Investors Service поліпшило прогноз рейтингів уряду України зі "стабільного" на "позитивний".</h2>
      <address>
        <time datetime="2019-11-23T09:22:00+00:00">23 Nov 2019, 09:22</time>
      </address>
      <p>Про це повідомляється на <a href="https://www.moodys.com/research/Moodys-changes-Ukraines-outlook-to-positive-from-stable-affirms-Caa1--PR_413591">сайті</a> агентства.</p>
      <p>"Moody's Investors Service "Moody's" сьогодні (22 листопада — ред.) змінило прогноз рейтингів уряду України зі стабільного на позитивний", - йдеться в повідомленні.</p>
      <p>Водночас аналітики Moody's підтвердили довгострокові рейтинги емітента та пріоритетних незабезпечених кредитів України на рівні Caa1.</p>
      <p>Оцінка кредитоспроможності держави "Caa1" означає "дуже високий кредитний ризик".</p>
      <p>"Підтвердження рейтингів України на рівні Caa1 відображає її значну зовнішню вразливість, хоча і показує ознаки поліпшення", – зазначили аналітики.</p>
      <p>Ключовими факторами для зміни прогнозу на "позитивний" за оцінками Moody's стали: відновлення валютних резервів України, яке знизило зовнішню вразливість країни у контексті великих зовнішніх виплат; а також поліпшення макроекономічної стабільності України і перспективи відновлення <a href="https://www.ukrinform.ua/tag-reforma">реформ</a>, які посилюють економічну стійкість країни.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822419-ukraina-pidnalasa-na-pat-pozicij-v-indeksi-gromadanstv-svitu.html">Україна піднялася на п'ять позицій в Індексі громадянств світу</a>
      </blockquote>
      <p>Як зазначає агентство, значні виплати за зовнішнім боргом України в наступні роки — у відсутність нової програми Міжнародного валютного фонду — потребують постійного доступу до ринків. Одночасно стримувати висхідний рух кредитного рейтингу продовжує ризик нового загострення геополітичної напруженості.</p>
    </article>
  </body>
</html>