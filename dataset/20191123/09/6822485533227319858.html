<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902011.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T09:03:00+00:00"/>
    <meta property="og:title" content="دستگیری ۱۰۰ نفر از لیدرهای اغتشاشات توسط سپاه"/>
    <meta property="og:description" content="به گزارش میزان، عصر روز گذشته غلامحسین اسماعیلی، سخنگوی دستگاه قضایی و رییس حوزه ریاست به همراه علی القاصی، دادستان تهران از وضعیت متهمان بازداشت شده در اغتشاشات اخیر در بازداشتگاه اوین بازدید کرد."/>
  </head>
  <body>
    <article>
      <h1>دستگیری ۱۰۰ نفر از لیدرهای اغتشاشات توسط سپاه</h1>
      <address>
        <time datetime="2019-11-23T09:03:00+00:00">23 Nov 2019, 09:03</time>
      </address>
      <p>سخنگوی قوه قضائیه با بیان اینکه فقط در مجموعه سپاه پاسداران انقلاب اسلامی گزارشی به ما داده شد که حدود ۱۰۰ نفر از لیدرها، سردسته‌ها و عوامل اصلی این اغتشاشات در نقاط مختلف کشور توسط سپاه شناسایی و دستگیر شدند، گفت: جمع قابل توجهی به مراتب بیش از این تعداد از ناحیه وزارت اطلاعات مورد شناسایی قرار گرفتند و تعدادی از آن‌ها بازداشت شدند و یا در شرف بازداشت هستند.</p>
      <p>به گزارش میزان، عصر روز گذشته غلامحسین اسماعیلی، سخنگوی دستگاه قضایی و رییس حوزه ریاست به همراه علی القاصی، دادستان تهران از وضعیت متهمان بازداشت شده در اغتشاشات اخیر در بازداشتگاه اوین بازدید کرد.<br/> <br/>سخنگوی قوه قضاییه در حاشیه این بازدید اظهار کرد: با هدایت‌های مقام معظم رهبری، هوشیاری مردم، جدا شدن صف مردم از اغتشاشگران و با تلاش و زحمت یکایک نیرو‌های امنیتی و انتظامی، آرامش به کشور برگشته و اغتشاشات اخیر به پایان رسیده است.<br/>وی ادامه داد: کار مجموعه دستگاه قضایی از الان برای ریشه‌یابی این موضوع و برخورد با متخلفینی که اعمال و رفتار آن‌ها باعث ایجاد این ناامنی در جامعه ما شد، برای رسیدگی به پرونده یکایک دستگیرشدگان و اغتشاشگران به نوعی آغاز شده است.</p>
      <p>اسماعیلی تصریح کرد: در این ماموریت تدبیر ریاست قوه قضاییه بر این است که هیاتی را که برای پیگیری این حوادث منصوب کردند بر فرایند رسیدگی به این پرونده‌ها اشراف کامل داشته باشند و تاکیدکردند که اعضای این هیات از یکایک مراکزی که بازداشتی‌های حوادث اخیر در آنجا نگهداری می‌شوند بازدید داشته باشند؛ به همین منظور امروز بنده به عنوان نماینده ریاست قوه قضاییه همراه با دادستان تهران که زحمت اصلی رسیدگی به این پرونده‌ها در پایتخت کشور و به لحاظ حوادثی که در اینجا داشته ایم بر عهده دادسرای عمومی و انقلاب تهران است.</p>
      <p>سخنگوی دستگاه قضایی با اشاره به بازدید از محل بازداشتگاه‌های نگهداری متهمان حوادث اخیر، تصریح کرد: ماموریت داشتیم تا ببینیم با همه جنایت‌هایی که این‌ها انجام دادند، حقوقی که زندانیان از آن در ارتباط با موضوع سلامت، ارتباط با خانواده و اطلاع به خانواده برای رفع دغدغه‌ها برخوردار هستند چطور رعایت میشود همچنین فرایند را از نزدیک دیدیم و برای نظارت بر نحوه انجام تحقیقات در مرحله بازجویی حضور پیدا کردیم و دیدار چهره به چهره‌ای با برخی از عناصر بازداشت شده داشتیم.</p>
      <p>وی ادامه داد: با مامورانی که در این حوزه فعالیت داشتند صحبت کردیم و خوشبختانه علاوه بر کسانی که در صحنه درگیری‌ها بازداشت شدند که امر غربالگری سریعا انجام شده و تعداد زیادی از آن‌ها آزاد شدند، عناصر وابسته، خودفروخته، تشکیلاتی و اراذل و اوباشی که بعضا دارای سوابق متعدد بودند و با تمهید مقدمات و تهیه سلاح، قمه و وسایل مربوط به ایجاد حریق در این اغتشاشات شرکت کرده بودند شناسایی و دستگیر شدند.</p>
      <p>اسماعیلی با بیان اینکه فقط در مجموعه سپاه پاسداران انقلاب اسلامی گزارشی به ما داده شد که حدود ۱۰۰ نفر از لیدرها، سردسته‌ها و عوامل اصلی این اغتشاشات در نقاط مختلف کشور توسط عزیزان سپاه شناسایی و دستگیر شدند، اظهار کرد: جمع قابل توجهی به مراتب بیش از این تعداد از ناحیه وزارت اطلاعات مورد شناسایی قرار گرفتند و تعدادی از آن‌ها بازداشت شدند و یا در شرف بازداشت هستند.</p>
      <p>سخنگوی قوه قضاییه با اشاره به شناسایی و دستگیری افراد اصلی در حوادث اخیر توسط پلیس اطلاعات و امنیت کشور، تصریح کرد: تاکید شد تا با رعایت همه موازین قانونی و همه حقوقی که قانون برای متهمان در نظر گرفته است، امر رسیدگی و تحقیقات مقدماتی و همچنین فرایند دادگاه این‌ها در حداقل زمان برگزار شود و مردم از نتیجه دادرسی‌ها مطلع شوند.</p>
      <p>
        <b>اغتشاشگران برای اقدامات خرابکارانه آموزش دیده بودند</b>
      </p>
      <p>وی افزود: خوشحالیم از اینکه علاوه بر کمک در جهت تامین امنیت مردم و این موضوع که امنیت مردم و شهروندان در الویت اول ما قرار دارد، رصد می‌کنیم تا خدایی ناکرده اجحافی در حق همین افرادی که ما از آن‌ها به عنوان اراذل و اوباش یاد می‌کنیم انجام نپذیرد.</p>
      <p>اسماعیلی در پاسخ به سئوالی مبنی بر اینکه آیا وابستگی متهمان دستگیر شده که در اغتشاشات شرکت داشته‌اند، مشخص شده است یا خیر، گفت: آنچه که به ما گزارش شد هم وابستگان به جریان نفاق، وابستگانی از جریان سلطنت طلب در بین دستگیرشدگان داریم و در استان‌های مرزی ما، افرادی از گروه‌های تجزیه طلب در بین دستگیرشدگان هستند و گروه‌های مسلحی که ساماندهی شده بودند و آموزش برای اقدامات خرابکارانه دیده بودند به صورت گروهی در بین دستگیر شدگان هستند که این‌ها در فرایند تحقیقات مقدماتی اطلاعات بیشتر آن متعاقبا اعلام خواهد شد.</p>
      <p>
        <b>برخورد‌ قاطع قانونی سیستم قضایی با اغتشاشگران</b>
      </p>
      <p>القاصی مهر دادستان تهران، نیز در جمع خبرنگاران و در پاسخ به این سئوال که کار رسیدگی به پرونده‌های دستگیرشدگان حوادث اخیر از چه زمانی آغاز خواهد شد، بیان کرد: اغتشاشاتی که در روز‌های اخیر به وقوع پیوست و تمام جریانات، تحت اشراف کامل دستگاه‌های اطلاعاتی و امنیتی ما از همان اوایل قرار داشتند و تعدادی از لیدر‌های اصلی و افرادی که محرک و عوامل اصلی موثر در اغتشاشات بودند، شناسایی و دستگیر شدند و تعدادی نیز در شرف دستگیری هستند.</p>
      <p>دادستان تهران اذعان کرد: از ابتدای دستگیری ها، همکاران ما در مجموعه دادسرای تهران و شهرستان‌های استان تهران به صورت شبانه روز امر تحقیقات را از این متهمان آغاز کردند؛ به طوری که هیچ متهمی بیشتر از ۱۲ ساعت در تحت نظرگاه‌ها نداشتیم و تمام متهمان را بلافاصله به صورت آنی توسط بازپرسان ویژه‌ای که برای این کار اختصاص دادیم مورد تحقیق قرار گرفتند و در حال حاضر تعدادی از متهمان که در کل شهرستان‌های استان تهران تحت بازداشت قرار دارند با صدور قرار‌های تامین و در محل مناسب زندان در حال نگهداری هستند و خدماتی که لازم بوده نسبت به این زندانیان در همان اوایل انجام شده است.</p>
      <p>وی تاکید کرد: آنچه که برای ما در این مرحله مهم و حائز اهمیت است، این است که ما در سیستم قضایی صف اغتشاشگران، اوباش و کسانی که با آتش زدن اموال عمومی و تخریب اموال مردم این ناامنی را در بعضی از مناطق کشور رقم زدند قطعا با برخورد‌های قاطع قانونی مواجه خواهند شد و برای این امر بازپرسان ویژه‌ای را به صورت تمام وقت برای امر تحقیقات همه جانبه از این متهمان خاص اختصاص پیدا کرده است.</p>
      <p>القاصی تصریح کرد: تحقیقات اولیه آغاز شده و تحقیقات ما در روز‌های آتی کماکان ادامه خواهد داشت، هماهنگی‌های خوبی با دستگاه‌های اطلاعاتی و امنیتی در همین روز‌های اخیر انجام دادیم و قطعا مستندات خوبی هم بدست آمده و هم در حال جمع آوری است.</p>
      <p>دادستان تهران در ادامه اظهار کرد: با توجه به تاکیدات ریاست قوه قضاییه مبنی بر قائل شدن تفکیک میان اغتشاشگران و آشوبگران و کسانی که به امنیت مردم خدشه وارد کردند با افراد عادی، بنای ما بر این است تحقیقات از این افراد خاص در سریع‌ترین زمان و با رعایت جوانب قانونی انجام شود و امیدواریم زمینه محاکمه این افراد در نزدیکترین زمان انجام دهیم و نتایج رسیدگی‌ها را به سمع و نظر مردم برسانیم.</p>
      <p>القاصی در ادامه گفت: در این کار، مصمم و قاطع هستیم و در مقابل این آشوبگران و تعدادی که تحت تاثیر تحریکات دشمن و در فضایی که ایجاد گرده بودند و به زعم خود قصد داشتند امنیت مردم را سلب کنند، بنا این است با برخورد‌های قاطع آرامش واقعی استمرار داشته باشد و رضایت مردم کسب شود.</p>
      <p>دادستان تهران در پاسخ به این سئوال که آیا بازجویی از افراد دستگیر شده انجام شده است یا خیر، گفت: تعدادی از این دستگیرشدگان جزء عناصر اصلی بوده و افرادی هستند که در حریق اماکن عمومی، دستبرد و غارت فروشگاه‌ها و اموال عمومی دست داشتند که تحقیقات از این افراد به طور جامع در دست اقدام است، بعضی از این دستگیرشدگان ممکن است نقش اساسی را در این اغتشاشات نداشته باشند، اما در صحنه حضور داشتند، رویکرد و نگاه ما نسبت به افرادی که صرفا در صحنه حضور داشتند و ممکن است نقش اصلی را نداشته باشند متفاوت است.</p>
      <figure>
        <img src="https://www.mizanonline.com/files/fa/news/1398/9/1/2354883_206.jpg"/>
      </figure>
      <p>
        <b>حضور مقامات قضایی از ساعات اولیه و به صورت شبانه روزی در بازداشتگاه‌ها</b>
      </p>
      <p>سخنگوی قوه قضاییه عنوان کرد: مقامات قضایی از ساعات اولیه و به صورت شبانه روزی در بازداشتگاه‌ها حضور پیدا کردند و تحقیقات در حال انجام است و تاکنون تعداد قابل توجهی از بازداشت شدگان که صرفا در تجمعات حضور پیدا کردند اگرچه خود این اقدام، خلاف قانون و مقررات است، اما نقضی در تخریب و آتش زدن نداشتند، جمع زیادی از آن‌ها آزاد شده اند.</p>
      <p>وی افزود: تاکید شده تا غربالگری سریع‌تر انجام شود و به تعبیری که ریاست قوه قضاییه تاکید کردند، افرادی که احیانا بی تقصیرند و یا کم تقصیرند باید سریعا تعیین تکلیف و آزاد شوند و به خانواده‌های خود بازگردند تا در مورد این‌ها در آینده تصمیم گیری شود و در خصوص کسانی که نقش مهم را داشتند باید شدیدا و در اسرع وقت امر دادرسی آن‌ها انجام شود.</p>
      <p>اسماعیلی با بیان اینکه مردم ما از اراذل و اوباشی که این جنایت‌ها را به بار آورده اند مستندات، مطالب، فیلم‌ها و عکس‌ها و شناختی در اختیار دارند، گفت: مردم به امنیت خود و آسایش همنوعان کمک کنند و کسانی که امنیت آن‌ها و دیگر شهروندان را به مخاطره می‌اندازند شناسایی و مجازات شوند.</p>
      <p>سخنگوی قوه قضاییه خاطرنشان کرد: افتخار ما در بین کشور‌های منطقه امنیتی است که برای این مردم فراهم کردیم حاضر هستیم برای امنیت آن‌ها جانفشانی کنیم، مردم نیز کمک کنند تا با کمک مردم و اطلاعاتی که از آن‌ها خواهیم گرفت انشالله عناصر اصلی به سزای اعمال خود خواهند رسید و دیگران نیز در صورت همکاری و احراز اینکه نقش مهمی در این حوادث نداشتند از ارفاغات قانونی بهره‌مند خواهند شد.</p>
    </article>
  </body>
</html>