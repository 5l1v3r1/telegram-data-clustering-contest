<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-huszonot-eve-indult-a-kereskedes-a-richter-reszvenyeivel/"/>
    <meta property="og:site_name" content="lokál"/>
    <meta property="article:published_time" content="2019-11-23T09:39:39+00:00"/>
    <meta property="og:title" content="Huszonöt éve indult a kereskedés a Richter részvényeivel"/>
    <meta property="og:description" content="Éppen negyedszázada, 25 éve kezdték meg a kereskedést a Richter Gedeon Nyrt. részvényeivel a Budapesti Értéktőzsdén (BÉT), ahol ebből az alkalomból ünnepélyes csengetéssel indították a kereskedést pénteken."/>
  </head>
  <body>
    <article>
      <h1>Huszonöt éve indult a kereskedés a Richter részvényeivel</h1>
      <address><time datetime="2019-11-23T09:39:39+00:00">23 Nov 2019, 09:39</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/DMARC20191122009-1280x854.jpg"/>
      </figure>
      <p>
        <b>Éppen negyedszázada, 25 éve kezdték meg a kereskedést a Richter Gedeon Nyrt. részvényeivel a Budapesti Értéktőzsdén (BÉT), ahol ebből az alkalomból ünnepélyes csengetéssel indították a kereskedést pénteken.</b>
      </p>
      <p>Végh Richárd, a tőzsde vezérigazgatója az eseményen kiemelte: a társaság részvényeinek árfolyama a bevezetés óta 44-szeresére emelkedett a kezdeti 1330 forintos – akkor még ezer forint névértékű papírokra vonatkozó – bevezetési ár után, ami nem csak a tőzsde, hanem a magyar nemzetgazdaság szempontjából is egyedülálló sikertörténetnek bizonyult.</p>
      <p>A Richter jelenlegi súlya a BUX-indexben 21,15 százalékos, ez a 3. legnagyobb súlyú papír, és piaci kapitalizációja alapján is a harmadik helyen szerepel – ismertette. A gyógyszeripari társaság értéke az aktuális tőzsdei árfolyamon mintegy 1100 milliárd forint, a cég eddig összesen 232,5 milliárd forint osztalékot fizetett törzsrészvényei után. A vállalat papírjai mindig biztos befektetésnek számítottak, a teljesítménye és a dinamikus működése minden jelenlegi tőzsdére készülő kibocsátó számára példát állít – mondta a BÉT vezérigazgatója.</p>
      <p>Bogsch Erik, a Richter Gedeon Nyrt. elnöke elmondta: az évforduló mutatja azt, hogy megfelelően kezelte a világ változásait a cég, amihez stabil részvényesekre van szükség. Hosszú utat tett meg a Richter a tőzsdei bevezetése óta, regionális gyártóból magyarországi központú multinacionális nagyvállalattá vált, mintegy 100 országban értékesíti készítményeit, közel 50 országban leányvállalataival is jelen van, Magyarországon kívül 5 országban vannak gyártó egységei.</p>
      <p>Orbán Gábor, a Richter vezérigazgatója elmondta: a Richter a nőgyógyászati termékeivel jelen van az egész világon. Elkötelezettek amellett, hogy a jövőben is magas hozzáadott értékű és kiváló minőségű speciális készítményeket vezessenek be a piacra, annak érdekében, hogy folyamatosan javítsák a jövedelmezőséget, és megfeleljenek a részvényesek elvárásainak. A Richter Kelet-Közép-Európa egyik legnagyobb kutató-fejlesztő központjával rendelkezik, és globális szinten is az egyik legjelentősebb nőgyógyászati portfóliót tudhatja magáénak.</p>
    </article>
  </body>
</html>