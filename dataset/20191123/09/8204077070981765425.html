<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/na-fokus/441/a/koi-i-kolko-sa-raboteshtite-bedni-293744/"/>
    <meta property="og:site_name" content="Investor.bg"/>
    <meta property="article:published_time" content="2019-11-23T09:16:00+00:00"/>
    <meta property="og:title" content="Кои и колко са работещите бедни?"/>
    <meta property="og:description" content="Професиите им са сред най-застрашените от влошаването на икономическата ситуация, пише в свой анализ Адриан Николов от ИПИ"/>
  </head>
  <body>
    <article>
      <h1>Кои и колко са работещите бедни?</h1>
      <h2>Професиите им са сред най-застрашените от влошаването на икономическата ситуация, пише в свой анализ Адриан Николов от ИПИ</h2>
      <address><time datetime="2019-11-23T09:16:00+00:00">23 Nov 2019, 09:16</time> by <a rel="author">Екип на Investor.bg</a></address>
      <p>В социалната политика, едно от понятията с които се спекулира най-често е „работещ беден“, най-вероятно поради обяснимата несправедливост някой да работи, а да не може да свързва двата края. Към объркването около това понятие се добавя и обстоятелството, че битуват няколко различни определения, според които броят на работещите бедни в България варира в рамките на стотици хиляди души. По тази причина, в текста на Адриан Николов от <a href="https://ime.bg/bg/articles/koi-i-kolko-sa-raboteshtite-bedni/">Института за пазарна икономика</a> (ИПИ) се разгледт основните характеристики на работещите бедни въз основа на последните достъпни данни за 2017 г. от изследването на доходите и условията на живот (EU-SILC) на НСИ и Евростат.</p>
      <p>За да попадне някой в групата на работещите бедни е необходимо да отговаря на две условия - да работи на пълно или непълно работно време, и да е част от домакинство с доход под 60% от медианния за определената година. Към 2017 г., от когато са последните достъпни микроданни на EU-SILC, на това определение отговарят около 378 хиляди души (16+ години), или около 12% от всички заети, в това число и работещи хора извън трудоспособна възраст.</p>
      <p>На първо място, много повече работещи бедни са мъже, отколкото жени – 230 хиляди мъже и 150 хиляди жени. Този дисбаланс е до голяма степен обясним, тъй като в бедните семейства много често само единият от възрастните работи, и това много по-често са мъжете, докато жените са безработни или неактивни, и се грижат за зависимите деца или възрастни. Този извод до голяма степен се потвърждава и от разпределението на работещите бедни според размера на домакинството (Графика 1). Повечето са концентрирани в домакинства с поне трима членове, което насочва към домакинство с един работещ (най-вероятно заплата около минималната), безработен възрастен и зависими деца. При домакинствата с един човек, които е работещ беден става дума за зает на непълно работно време, а при тези с двама – за съжителство на зает и безработен/неактивен, или един зает със зависимо дете или пенсионер.</p>
      <figure>
        <img src="https://www.investor.bg/images/articles_uploaded_photos/0000004772.jpg"/>
      </figure>
      <p>Също като при бедността като цяло, работещите бедни имат ясно изразен образователен профил (виж Графика 2). Почти всички са завършили някаква форма на училищно образование, най-често осми или дванадесети клас. Малкият дял на работещите бедни с начално или по-ниско образование е до голяма степен очакван, тъй като за тях е много вероятно да са бедни, но да останат изцяло извън заетост, т.е. да са неактивни или безработни. Обратно, висшето образование (и до известна степен професионалното) често дава достъп до по-добри работни места, които извеждат домакинствата от групата на бедните.</p>
      <figure>
        <img src="https://www.investor.bg/images/articles_uploaded_photos/0000004773.jpg"/>
      </figure>
      <p><b>1</b> <a href="https://www.investor.bg/na-fokus/441/a/koi-i-kolko-sa-raboteshtite-bedni-293744/?page=2">2</a> <a href="https://www.investor.bg/na-fokus/441/a/koi-i-kolko-sa-raboteshtite-bedni-293744/?page=2">»</a></p>
      <related>
        <a href="https://www.investor.bg/ikonomika-i-politika/332/a/boian-durankev-ideite-na-upravliavashtite-za-bylgarite-v-chujbina-sa-dobri-293755/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-23-noemvri-293747/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/karanikolov-bylgariia-podobri-s-11-mesta-poziciiata-si-po-svoboda-na-ikonomikata-293718/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/putin-niakoi-strani-ot-iztochna-evropa-mogat-da-obmisliat-izlizane-ot-evrosyiuza-293574/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/85/a/kriva-na-dohodite--obrazovanieto-i-zaetostta-kato-pyt-za-borba-s-bednostta-293364/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/kraiat-na-sezonnata-zaetost-vdigna-bezraboticata-prez-oktomvri-do-56-293306/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/ot-ipi-iskat-15-ot-danycite-ni-da-sledvat-lichnata-karta-293048/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/kak-se-izmerva-bednostta-v-bylgariia-287486/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/biser-petkov-raboteshtite-bedni-v-bylgariia-sa-blizo-800-hiliadi-287164/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>