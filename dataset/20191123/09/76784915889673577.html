<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/23/rendezo_irt_kritikat_a_sajat_bukott_filmjerol/"/>
    <meta property="og:site_name" content="Index.hu"/>
    <meta property="article:published_time" content="2019-11-23T09:25:57+00:00"/>
    <meta property="og:title" content="Rendező írt kritikát a saját bukott filmjéről"/>
    <meta property="og:description" content="Mindeközben - Josh Trank a 2015-ös Fantasztikus négyes című képregényfilm rendezője volt, de csak részben, mert a végeredményt látva e..."/>
  </head>
  <body>
    <article>
      <h1>Rendező írt kritikát a saját bukott filmjéről</h1>
      <address><time datetime="2019-11-23T09:25:57+00:00">23 Nov 2019, 09:25</time> by <a rel="author" href="https://index.hu/szerzo/klag_david" target="_blank">Klág Dávid</a></address>
      <p><a href="https://index.hu/kultur/cinematrix/2015/08/15/fantasztikus_negyes_josh_trank_fox_kritika_szuperhos/">Josh Trank a 2015-ös Fantasztikus négyes című képregényfilm rendezője volt</a>, de csak részben, mert a végeredményt látva elég egyértelműen kigolyózták a filmkészítési folyamatból, és ami a mozikba került, az már nem az ő világát tükrözte. A csodagyereknek tartott Trank Az erő krónikája című sci-fivel (és Akira-tisztelgéssel) robbant be, az F4 lett volna a nagy blockbustere, de annyira rosszul sikerült, hogy a rendező bukta a Boba Fettről készült Star Wars-film rendezését is.</p>
      <figure>
        <img src="https://kep.cdn.indexvas.hu/1/0/3048/30481/304814/30481449_d2cef45c561173271519fdefafba70b5_wm.jpg"/>
      </figure>
      <p>Trank viszont nemrég regisztrált a Letterboxd nevű filmes adatbázisra/kritikaíró közösségi oldalra, <a href="https://letterboxd.com/joshuatrank/film/fantastic-four/">ahol megírta az őszinte véleményét a 4 évvel ezelőtti buktájáról.</a> Trank elmondja, hogy a filmnek a végleges változatás két héttel a premier előtt látta csak, és hogy a színészek mind tök jók benne, de a végeredmény olyan, mintha két különböző film viaskodna egymással. Az élményt egyébként nem bánta meg, és reméli, hogy Peyton Reed (a Hangya 1-2. rendezője) majd készít egy új változatot, és abban legalább lesz egy cameója.</p>
      <p>Trank most éppen a Fonzo című Al Capone-filmjének utómunkáján dolgozik, a filmet ő írta, rendezte és vágta, a főszereplő pedig Tom Hardy.</p>
    </article>
  </body>
</html>