<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914888"/>
    <meta property="og:site_name" content="Dnevnik"/>
    <meta property="article:published_time" content="2019-11-23T09:13:00+00:00"/>
    <meta property="og:title" content="Ottawa do tretje zmage zaporedoma"/>
    <meta property="og:description" content="V ligi NHL sta bili ponoči odigrani le dve tekmi. Ekipa Pittsburgh Penguins je doma s 4:1 premagala New Jersey Devils, Ottawa Senators, ki je zmagala tretjič zaporedoma, pa z enakim izidom 4:1 New York Rangers."/>
  </head>
  <body>
    <article>
      <h1>Ottawa do tretje zmage zaporedoma</h1>
      <address><time datetime="2019-11-23T09:13:00+00:00">23 Nov 2019, 09:13</time> by <a rel="author">STA</a></address>
      <p>
        <b>V ligi NHL sta bili ponoči odigrani le dve tekmi. Ekipa Pittsburgh Penguins je doma s 4:1 premagala New Jersey Devils, Ottawa Senators, ki je zmagala tretjič zaporedoma, pa z enakim izidom 4:1 New York Rangers.</b>
      </p>
      <p>Ottawo, ki je prišla do sedme zmage v zadnjih devetih tekmah, je že v prvi minuti v vodstvo popeljal Thomas Chabot, v sedmi pa je vodstvo ob igri z igralcem več povišal Logan Brown. New York je do konca prvega dela igre preko Jacoba Trouba izid znižal na 1:2, a so domači že v 22. minuti znova povedli z dvema goloma razlike, zadel je Tyler Ennis. Končni izid 4:1 je v 34. minuti ob igri z igralcem več postavil Anthony Duclair.</p>
      <p>»To je nekaj, o čemer sem sanjal vse življenje. O tem sem še posebej razmišljal zadnjih nekaj tednov, ko mi je plošček velikokrat nesrečno odskočil. Vsekakor so se mi uresničile sanje,« se je svojega prvega gola v ligi NHL razveselil Brown.</p>
      <p>Pittsburgh, pri katerem se je s 36 obrambami izkazal vratar Tristan Jarry, je v vodstvo v 8. minuti popeljal Dominik Kahun. V 21. minuti so gostje preko Tylorja Halla ob igri z igralcem več izenačili izid, a je Jake Guentzel v 33. minuti poskrbel za novo vodstvo domačih. Tekma pa je bila dokončno odločena v 43. minuti, ko sta v razmaku 25 sekund za domače zadela Jared McCann in John Mario.</p>
      <p>Slovenski zvezdnik Anže Kopitar bo z Los Angeles Kings prihodnjo tekmo igral v noči na nedeljo, ko bo gostil Winnipeg Jets.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914753/sport/hokej-na-ledu/video-kralji-premagali-mocni-edmonton-kopitar-zadel"/>
        <a href="https://www.dnevnik.si/1042912531/sport/hokej-na-ledu/video-washington-po-zmagi-v-gosteh-na-celo-lige-nhl"/>
      </related>
    </article>
  </body>
</html>