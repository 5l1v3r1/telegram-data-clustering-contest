<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191123_Egyre_tobb_kisgyerek_hal_meg_kanyaroban_Szamoan"/>
    <meta property="og:site_name" content="HVG.hu"/>
    <meta property="article:published_time" content="2019-11-23T09:35:00+00:00"/>
    <meta property="og:title" content="Egyre több kisgyerek hal meg kanyaróban Szamoán"/>
    <meta property="og:description" content="1644 kanyarógyanús beteg van a 200 ezres országban, az eddigi húsz halálos áldozat zöme öt éven aluli gyerek."/>
  </head>
  <body>
    <article>
      <h1>Egyre több kisgyerek hal meg kanyaróban Szamoán</h1>
      <address><time datetime="2019-11-23T09:35:00+00:00">23 Nov 2019, 09:35</time> by <a rel="author">MTI</a></address>
      <p>
        <b>1644 kanyarógyanús beteg van a 200 ezres országban, az eddigi húsz halálos áldozat zöme öt éven aluli gyerek.</b>
      </p>
      <p>Egy hét alatt több mint háromszorosára, húszra emelkedett a szamoai kanyarójárvány halálos áldozatainak száma, és majdnem mindegyikük kisgyerek - közölte szombaton a csendes-óceáni szigetország kormánya.</p>
      <p>A 200 ezer lakosú ország október végén, az első halálesetek hatására jelentette be, hogy kanyarójárvány van, egy héttel ezelőtt pedig szükséghelyzetet hirdetettek ki: felfüggesztették az oktatást az összes iskolában és korlátozzák a gyülekezést.</p>
      <p>A szombati adatok szerint a kanyarógyanús betegek száma 1644. A betegségben elhunytak egy kivételével mind öt év alatti gyerekek.</p>
      <p>Az ENSZ Gyermekalapja (UNICEF) a héten 110 ezer adag oltóanyagot szállított Szamoára, és a hatóságok az oltás nemrég történt kötelezővé tételétől remélik, hogy sikerül megfékezni a járványt. A UNICEF elkezdett egyeztetni a térség többi apró szigetországával is arról, hogy oda is szállít vakcinát, és kötelezővé teszik az oltást a járvány továbbterjedésének megakadályozására. Ausztrália és Új-Zéland úgy segít, hogy orvosokat, ápolókat küldött, egyelőre csak Szamoára.</p>
      <p>A kanyarós megbetegedések száma 2000 és 2016 között világszerte meredeken zuhant, de az utóbbi években a többnyire minden tudományos alapot nélkülöző oltásellenes és szkeptikus kezdeményezések miatt a fertőzés ismét több országban felütötte a fejét, és súlyos gondot jelent.</p>
      <p>Az Egészségügyi Világszervezet (WHO) adatai szerint az év első hét hónapjában világszerte 360 ezer kanyarós megbetegedést regisztráltak, háromszor annyit, mint egy évvel korábban. A legsúlyosabban érintett országok a Kongói Demokratikus Köztársaság, Madagaszkár és Ukrajna.</p>
      <p>A kanyaró elleni védőoltás 1970-es években történt széleskörű bevezetése előtt a betegség 7-8 millió gyerek halálát okozta évente.</p>
      <related>
        <a href="https://hvg.hu/vilag/20191117_Szukseghelyzetet_hirdettek_Szamoan_a_kanyarojarvany_miatt"/>
        <a href="https://hvg.hu/elet/20191031_szamoa_kanyaro_halalos_aldozatok"/>
      </related>
    </article>
  </body>
</html>