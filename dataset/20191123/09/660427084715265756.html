<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/23/tak-mustahil-pru-masa-terdekat/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-23T09:56:01+00:00"/>
    <meta property="og:title" content="Tak mustahil PRU masa terdekat"/>
    <meta property="og:description" content="BANGI, 26 Rabiulawal 1441H, Sabtu – Melihat krisis kepimpinan Pakatan Harapan (PH), tidak mustahil berlaku pembubaran Parlimen yang membawa kepada Pilihan Raya Umum (PRU) dalam tempoh terdekat, kata penganalisis politik. Pensyarah Kanan Sains Politik Fakulti Sains Pentadbiran dan Pengajian Polisi Universiti Teknologi Mara, Mujibu Abd Muis berkata, dengan kerapuhan kerajaan PH dari sudut angka dan …"/>
  </head>
  <body>
    <article>
      <h1>Tak mustahil PRU masa terdekat</h1>
      <h2>Bubar Parlimen bukan cara terbaik, Tun M kena lebih tegas dalam PH</h2>
      <address><time datetime="2019-11-23T09:56:01+00:00">23 Nov 2019, 09:56</time> by <a rel="author">siti hafidah</a></address>
      <figure>
        <img src="https://www.ismaweb.net/wp-content/uploads/2019/11/mujibu.jpg"/>
      </figure>
      <p><b>BANGI, 26 Rabiulawal 1441H, Sabtu</b> – Melihat krisis kepimpinan Pakatan Harapan (PH), tidak mustahil berlaku pembubaran Parlimen yang membawa kepada Pilihan Raya Umum (PRU) dalam tempoh terdekat, kata penganalisis politik.</p>
      <p>Pensyarah Kanan Sains Politik Fakulti Sains Pentadbiran dan Pengajian Polisi Universiti Teknologi Mara, Mujibu Abd Muis berkata, dengan kerapuhan kerajaan PH dari sudut angka dan pergeseran dalaman kepimpinannya, memang ada potensi untuk perkara itu berlaku.</p>
      <p>Bagaimanapun, secara peribadi, beliau melihat pembubaran Parlimen bukanlah penyelesaian terbaik untuk mengatasi kemelut terkini.</p>
      <p>“Apa yang berlaku kini memerlukan lebih daripada sekadar merombak Kabinet tetapi ketegasan, keberanian dan kepimpinan luar biasa daripada Perdana Menteri, Tun Dr Mahathir Mohamad sebagai pemimpin dalam PH,” katanya menulis di Sinar Harian hari ini.</p>
      <p>Dalam pada itu, beliau menyifatkan insiden perjumpaan sulit di Putrajaya malam Isnin lalu bukan sahaja tidak baik untuk PH malah kepada rakyat.</p>
      <p>Beliau berkata demikian dipercayai merujuk kepada pertemuan sulit Timbalan Presiden PKR, Datuk Seri Mohamed Azmin Ali bersama sekumpulan Ahli Parlimen Barisan Nasional (BN) di Putrajaya pada 18 November lalu.</p>
      <p>Terdapat dakwaan bahawa pertemuan itu ada kaitan dengan cubaan menggagalkan peralihan kuasa perdana menteri kepada Presiden PKR, Datuk Seri Anwar Ibrahim.</p>
      <p>Mujibu berkata, sekiranya perjumpaan sulit itu diambil kira, kita sudahpun melihat pratonton andaian perbincangan.</p>
      <p>“Bukan sedikit yang hadir ke perjumpaan itu, walaupun masih belum mencukupi keperluan sebenar. Hebatnya, bukan PH sahaja bergegar, malah BN pun terasa. Sampaikan sesama rakan pun bergaduh mulut di Parlimen gara-gara isu gambar viral yang disalah tafsir dalam WhatsApp group parti.</p>
      <p>“Mungkin ada yang mengatakan itu sekadar drama sampingan bagi meredakan keadaan tetapi hakikat bahawa ada sesuatu yang berlaku di balik tabir dan dalam perusahaan nampaknya sudah tidak boleh dinafikan lagi.</p>
      <p>“Kekalahan di Tanjung Piai mungkin rahmah buat PH kerana masih banyak masa untuk membetulkan keadaan. Cuma, sejauh mana PH mahu proaktif dan responsif terhadap kekalahan itu menjadi tanda tanya,” katanya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>