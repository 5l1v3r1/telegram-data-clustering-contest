<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/tomas-satoransky-chicago-bulls-miami-heat-nba-basketbal_1911230925_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T09:25:00+00:00"/>
    <meta property="og:title" content="Chicago nestačilo doma na Miami. Satoranský nasbíral šest bodů, pět asistencí a dva doskoky"/>
    <meta property="og:description" content="Chicago Bulls prohráli jedenáctý zápas z šestnácti a propadli se v konferenční tabulce na 12. místo. V dresu Miami Heat nastřílel svému bývalému klubu 27 bodů Jimmy Butler."/>
  </head>
  <body>
    <article>
      <h1>Chicago nestačilo doma na Miami. Satoranský nasbíral šest bodů, pět asistencí a dva doskoky</h1>
      <address><time datetime="2019-11-23T09:25:00+00:00">23 Nov 2019, 09:25</time> by <a rel="author">ČTK</a></address>
      <p>
        <b>Basketbalisté Chicaga nestačili doma na Miami a druhému týmu Východní konference NBA podlehli 108:116. Tomáš Satoranský strávil na palubovce 21 minut, nasbíral šest bodů, pět asistencí a dva doskoky. Bulls prohráli jedenáctý zápas z šestnácti a propadli se v konferenční tabulce na 12. místo. V dresu Miami Heat nastřílel svému bývalému klubu 27 bodů Jimmy Butler.</b>
      </p>
      <p>Chicago nezačalo dobře. Poprvé se domácí tým prosadil až po pěti minutách při hrůzném skóre 0:15, přičemž dvakrát nepřesně střílel i český rozehrávač Satoranský. Naopak při chuti byl Kendrick Nunn a v první čtvrtině dal 13 ze svých celkových 21 bodů.</p>
      <p>Mizerný úvod donutil kouče Jima Boylena brzy střídat. „Nebojovali. Zach (LaVine) a Lauri (Markkanen) i další členové základu musí hrát líp, abychom mohli pomýšlet na výsledky, které bychom si přáli,“ řekl Boylen.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-priprava_1911211310_and"/>
      </related>
      <p>Satoranský se vrátil na hřiště v 18. minutě a odehrál svůj nejlepší úsek zápasu. Sice začal ztrátou, ale pak dvakrát získal míč, hru týmu režíroval čtyřmi asistencemi a před odchodem do kabin dal oba trestné hody. I tak ale Bulls prohrávali o 24 bodů.</p>
      <p>Ve druhé půli manko ještě narostlo a brzy dostali prostor opět náhradníci. Čtyři a půl minuty před koncem prohrávali 81:103, ale po sérii 20:5 se dotáhli na sedm bodů. Hráči Miami si nicméně páté vítězství v řadě pohlídali.</p>
      <p>„V prvním poločase jsme hráli výborný basket, jenže ve druhé půli přišlo zase mentální polevení. Takhle to nejde,“ zlobil se Butler, který hájil dres Chicaga v letech 2011 až 2017.</p>
      <h3>Dončič dál válí</h3>
      <p>V překonávání rekordů pokračuje dvacetiletý Slovinec Luka Dončič. K vysoké výhře Dallasu nad Clevelandem 143:101 pomohl 30 body a 14 asistencemi a stal se nejmladším hráčem v historii, který ve třech duelech po sobě zaznamenal alespoň 30 bodů a přes deset nahrávek.</p>
      <p>Nejlepší tým soutěže Los Angeles Lakers zvítězili v Oklahomě 130:127. LeBron James se postaral o 23 bodů a 14 asistencí, pivot Anthony Davis měl 33 bodů a 11 doskoků. Denver si doma poradil 96:92 s Bostonem, kterému se zranil rozehrávač Kemba Walker. Po srážce se spoluhráčem a s podezřením na otřes mozku zamířil do nemocnice. V dresu Nuggets zaznamenal triple double za 18 bodů, 16 doskoků a 10 asistencí srbský pivot Nikola Jokič.</p>
      <h3>Výsledky NBA:</h3>
      <p>Brooklyn - Sacramento 116:97, Chicago - Miami 108:116 (za domácí Satoranský 6 bodů, 5 asistencí, 2 doskoky), Dallas - Cleveland 143:101, Denver - Boston 96:92, Detroit - Atlanta 128:103, LA Clippers - Houston 122:119, Oklahoma City - LA Lakers 127:130, Philadelphia - San Antonio 115:104, Utah - Golden State 113:109, Washington - Charlotte 125:118.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-detroit-pistons-luka-doncic-james_1911211025_and"/>
        <a href="https://www.irozhlas.cz/sport/ostatni-sporty/basketbal-liga-mistru-nymburk-era-basketball-nymburk-kk-mornar-bar-petr-benda_1911210812_and"/>
        <a href="https://www.irozhlas.cz/sport/ostatni-sporty/basketbal-nymburk-liga-mistru-deishaun-booker_1911201510_mov"/>
      </related>
    </article>
  </body>
</html>