<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/kolumbie-protesty-bogota-zakaz-vychazeni_1911230928_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="V Bogotě platí kvůli protestům zákaz vycházení. Demonstranti se přesto sešli před sídlem prezidenta"/>
    <meta property="og:description" content="Ve čtvrtek při střetech demonstrantů s policií zemřeli tři lidé. Úřady rovněž uvedly, že bylo zatčeno 98 osob a zranění utrpělo 122 civilistů a 151 příslušníků bezpečnostních složek."/>
  </head>
  <body>
    <article>
      <h1>V Bogotě platí kvůli protestům zákaz vycházení. Demonstranti se přesto sešli před sídlem prezidenta</h1>
      <address><time datetime="2019-11-23T09:28:00+00:00">23 Nov 2019, 09:28</time> by <a rel="author">ČTK</a></address>
      <p>
        <b>Kolumbijský prezident Iván Duque vyhlásil v Bogotě noční zákaz vycházení v souvislosti s hromadnými protivládními demonstracemi, jichž se ve čtvrtek zúčastnilo čtvrt milionu lidí. Podle agentury AFP ale někteří demonstranti v noci na sobotu zákaz vycházení ignorovali a přišli protestovat přímo před sídlo prezidenta. Ve městě Santander de Quilichao si bombový útok ozbrojenců na místní policejní stanici vyžádal tři mrtvé policisty a sedm zraněných.</b>
      </p>
      <p>V sedmimilionovém hlavním městě Bogotě platí zákaz vycházení od pátečních 21.00 místního času do sobotních 6.00 místního času, sobotních 3.00 až 12.00 středoevropského času.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/evo-morales-bolivie-mexiko-jeanine-anezova_1911210745_jgr"/>
      </related>
      <p>Asi padesátka demonstrantů se ale navzdory zákazu vydala v noci na sobotu před prezidentovu rezidenci, kde zazpívali národní hymnu a rachotili na hrnce. Dalších zhruba 300 aktivistů zablokovalo hlavní silnici vedoucí skrz Bogotu. Pravicový prezident krátce předtím, v pátek večer, vyzval k národnímu dialogu.</p>
      <p>Ve čtvrtek při střetech demonstrantů s policií zemřeli tři lidé. Úřady rovněž uvedly, že bylo zatčeno 98 osob a zranění utrpělo 122 civilistů a 151 příslušníků bezpečnostních složek. Zákaz vycházení byl již dříve vyhlášen také ve městě Cali na západě země.</p>
      <p>Studenti, učitelé, odboráři a domorodí obyvatelé vyšli do ulic mimo jiné kvůli obavě z možné reformy penzijního systému, zvyšování daní či růstu cen energií.</p>
      <p>Protestují také proti nárůstu kriminality v některých regionech, kde se po uzavření míru předchozí vládou s povstaleckou organizací FARC v roce 2016 rozhořel boj zločineckých skupin o ovládnutí obchodu s drogami a nelegální těžby. Vláda podle mnohých v těchto oblastech nedostatečně zajišťuje bezpečnost.</p>
      <p>Ve městě Santander de Quilichao v departementu Cauca na jihozápadě země se v noci na dnešek stala terčem bombového útoku policejní stanice. Místní úřady odmítly, že by atentát souvisel s protesty, a připsaly ho ozbrojeným skupinám, které operují v tomto regionu, přes nějž vedou trasy obchodu s drogami.</p>
      <related>
        <h4>Související články</h4>
        <a href="https://www.irozhlas.cz/zpravy-svet/venezuela-protesty-demonstrace-guaido-madura_1911222249_aur"/>
        <a href="https://www.irozhlas.cz/zpravy-svet/hongkong-protesty-demonstrace-nejvyssi-soud-zakryvani-tvare-policie_1911221631_luk"/>
        <a href="https://www.irozhlas.cz/zpravy-svet/iran-protesty-mrtvi-amnesty-international_1911200649_zit"/>
      </related>
    </article>
  </body>
</html>