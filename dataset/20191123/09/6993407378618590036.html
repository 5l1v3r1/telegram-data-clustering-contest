<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-vzhanuvannya-pamyati-zhertv-holodomoru-zaporizhya/30288016.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T09:55:00+00:00"/>
    <meta property="og:title" content="«Люди не вірять у голод в Запоріжжі» – дослідник на акції пам’яті дітей, загиблих у роки Голодомору"/>
    <meta property="og:description" content="23 листопада у Запоріжжі відбулася традиційна акція вшанування пам’яті дітей, що загинули в будинку немовляти. За даними істориків, у роки Голодомору в ньому померли майже 800 дітей. «Про голод"/>
  </head>
  <body>
    <article>
      <h1>«Люди не вірять у голод в Запоріжжі» – дослідник на акції пам’яті дітей, загиблих у роки Голодомору</h1>
      <address>
        <time datetime="2019-11-23T09:55:00+00:00">23 Nov 2019, 09:55</time>
      </address>
      <p>23 листопада у Запоріжжі відбулася традиційна акція вшанування пам’яті дітей, що загинули в будинку немовляти. За даними істориків, у роки Голодомору в ньому померли майже 800 дітей.</p>
      <figure>
        <img src="https://gdb.rferl.org/78073ADB-0813-45AD-81B1-AB48E80FC943.jpg"/>
      </figure>
      <p>«Про голод у Запоріжжі взагалі не вірять люди. Кажуть, який тут може бути голод, якщо будувалися заводи, будувався «Дніпрогес». Але я натрапив у газеті «Наш город» (запорізьке регіональне видання – ред.), що у будинку немовляти загинуло з 5 по 15 травня 1933-го 35 дітей. А потім я почав розшукувати цей будинок – не знайшов. Думаю, піду в архів. Попросив акти про смерть за цей рік, і бачу, що в травні загинуло не 35 дітей, а 120 дітей. Потім почав дивитися вгору до 1932-го року, а потім вниз до 33-го, і виявилося, що загинуло 788 дітей з травня 32-го по листопад 33-го року», – розповів запорізький краєзнавець Анатолій Пеньок.</p>
      <p>Завдяки саме його праці вдалося віднайти історію будинку немовляти.</p>
      <figure>
        <img src="https://gdb.rferl.org/76D3EEB0-734E-4420-9C08-3593E32DBE4D.jpg"/>
        <figcaption>Меморіальна дошка, фото з акції 2018 року</figcaption>
      </figure>
      <p>До будівлі, де у 1930-х роках був будинок немовляти, городяни принесли свічки, квіти, солодощі та фрукти. Учасники акції також помолилася за душі загиблих дітей.</p>
      <p>Вшанувати пам’ять загиблих у запорізькому будинку немовляти від Голодомору прийшли як запорізькі активісти, так і городяни, чиї рідні пережили або були свідками Великого Голоду.</p>
      <figure>
        <img src="https://gdb.rferl.org/3EC86B4D-E5E7-4DD5-A682-44229027B094.jpg"/>
      </figure>
      <p>«Мій батько працював на пісочному кар’єрі – пісок вантажили лопатами у вагони. І їх посилали в село хоронити – не хоронити, а заривати ось цих мертвих. І батько мій, й інші їхали з крюками металічними, лопатами. І підвозив якийсь дід на підводі мертвих, і скидали їх крючками лопатами в ось ці канави. Це був червень 33-го року», – розповіла учасниця акції Нона Квартюк.</p>
      <p>23 листопада по всій Україні <a href="https://www.radiosvoboda.org/a/news-ukraina-den-pamyati-zhertv-holodomoru/30287891.html">проводиться громадська акція «Запали свічку».</a> О 16:00 пам’ять жертв Голодомору-геноциду українського народу вшанують хвилиною мовчання. Кожен охочий може згадати загиблих українців і запалити свічку на своєму підвіконні, нагадують в Українському інституті національної пам’яті.</p>
      <p>
        <b>Читайте також: <a href="https://www.radiosvoboda.org/a/holodomor-genocyd-marochko-donbass/30287314.html">Чверть Донбасу померло від Голодомору, а втрати грецького населення Приазов’я досягли 30% – історик Марочко</a></b>
      </p>
      <p>У листопаді 2006 року Верховна Рада України визнала Голодомор 1932–1933 років геноцидом українського народу. Наразі Голодомор визнали геноцидом 24 країни світу, а ще в низці країн – органи влади їхніх окремих територіальних одиниць.</p>
      <p>Україна з посиланням на дані науково-демографічної експертизи стверджує, що загальна кількість людських втрат від Голодомору 1932–33 років становить майже 4 мільйони осіб, а втрати українців у частині ненароджених становлять понад 6 мільйонів.</p>
      <p>Пам’ять жертв голодоморів в Україні вшановують щороку в четверту суботу листопада.</p>
    </article>
  </body>
</html>