<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200710/%D8%B3%D8%B1%D8%B9%D8%AA-%D8%A8%D8%A7%D8%AF-%D8%A8%D9%87-%DB%B8%DB%B0-%DA%A9%DB%8C%D9%84%D9%88%D9%85%D8%AA%D8%B1%D8%A8%D8%B1%D8%B3%D8%A7%D8%B9%D8%AA-%D8%B1%D8%B3%DB%8C%D8%AF-%D8%AF%D8%B1-%D8%A7%D8%B1%D8%AA%D9%81%D8%A7%D8%B9%D8%A7%D8%AA-%DB%8C%D8%AE%D8%A8%D9%86%D8%AF%D8%A7%D9%86-%D8%AF%D8%A7%D8%B1%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:26:37+00:00"/>
    <meta property="og:title" content="سرعت باد به ۸۰ کیلومتربرساعت رسید/ در ارتفاعات یخبندان داریم"/>
    <meta property="og:description" content="ایسنا/گیلان کارشناس هواشناسی گیلان با بیان اینکه فردا آسمان نیمه ابری است و در ارتفاعات یخبندان داریم، گفت: با توجه به حرکت کند و تضعیف تدریجی سامانه ناپایدار حاکم بر استان، احتمال افزایش ابر و وزش باد و بارندگی پراکنده طی فردا وجود دارد."/>
  </head>
  <body>
    <article>
      <h1>سرعت باد به ۸۰ کیلومتربرساعت رسید/ در ارتفاعات یخبندان داریم</h1>
      <address><time datetime="2019-11-23T09:26:37+00:00">23 Nov 2019, 09:26</time> by <a rel="author">طاهره رفعتی</a></address>
      <p>ایسنا/گیلان کارشناس هواشناسی گیلان با بیان اینکه فردا آسمان نیمه ابری است و در ارتفاعات یخبندان داریم، گفت: با توجه به حرکت کند و تضعیف تدریجی سامانه ناپایدار حاکم بر استان، احتمال افزایش ابر و وزش باد و بارندگی پراکنده طی فردا وجود دارد.</p>
      <p>مازیار غلامی در گفت وگو با ایسنا، با بیان اینکه طی ۴۸ ساعت گذشته بیشترین میزان بارش با ۱۲۷ میلیمتر در ایستگاه رضوانشهر به ثبت رسیده است، اظهار کرد: طی این مدت آستارا ۱۰۴ میلیمتر، رودسر ۷۱ میلیمتر، انزلی ۴۹ میلیمتر و رشت ۳۰ میلیمتر بارندگی داشته است.</p>
      <p>وی عمده بارش ها را مربوط به شرق و غرب استان دانست و افزود: روز گذشته بارندگی، وزش باد شدید و خیلی شدید و بارش برف در ارتفاعات داشتیم و سرعت باد در جیرنده به ۸۰ کیلومتر بر ساعت رسید. همچنین سرعت وزش باد در جلگه و نواحی غرب و ساحلی بین ۵۰ تا ۷۰ کیلومتر متغیر بود.</p>
      <p>سرپرست اداره پیش بینی اداره کل هواشناسی گیلان با بیان اینکه در حال حاضر به غیر از انزلی گزارش بارندگی نداریم، گفت: آسمان استان طی امروز غالبا نیمه ابری تا ابری است و در ماسوله مه داریم.</p>
      <p>غلامی دمای فعلی رشت را هشت درجه سانتی گراد و میزان رطوبت را ۹۶ درصد دانست و متذکر شد: طی ۲۴ ساعت گذشته دیلمان با سه درجه زیر صفر کمترین دما و منجیل با ۱۳ درجه سانتی گراد بیشترین دما را در بین ایستگاه های هواشناسی داشتند. البته در ارتفاعات اسب وونی شهرستان تالش دمای چهار درجه زیر صفر به ثبت رسیده است.</p>
      <p>وی آسمان نیمه ابری تا ابری، مه آلود، برخی نقاط بارندگی، وزش باد و بارش برف در ارتفاعات را از جمله پدیده های جوی طی امروز دانست و تصریح کرد: از ساعات پایانی امروز انتظار کاهش ناپایداری هوا و کاهش ابر داریم.</p>
      <p>کارشناس هواشناسی گیلان با بیان اینکه فردا آسمان نیمه ابری است و در ارتفاعات یخبندان داریم، اضافه کرد: با توجه به حرکت کند و تضعیف تدریجی سامانه ناپایدار حاکم بر استان، احتمال افزایش ابر و وزش باد و بارندگی پراکنده طی فردا وجود دارد.</p>
      <p>غلامی از افزایش پایداری هوا از روز سه شنبه خبر داد و خاطرنشان کرد: آسمان دوشنبه کمی تا نیمه ابری همراه با افزایش نسبی دما خواهد بود و در ارتفاعات یخبندان پیش بینی می شود.</p>
      <p>انتهای پیام</p>
    </article>
  </body>
</html>