<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200708/%D9%BE%D8%B0%DB%8C%D8%B1%D8%B4-%D9%85%D8%B1%D8%A7%D8%AC%D8%B9-%D8%A2%D8%B2%D8%A7%D8%AF-%D8%AF%D8%B1-%D9%85%D8%B1%DA%A9%D8%B2-%D9%85%D8%B4%D8%A7%D9%88%D8%B1%D9%87-%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%B1%D8%AF%D9%88%D8%B3%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:26:23+00:00"/>
    <meta property="og:title" content="پذیرش مُراجع آزاد در مرکز مشاوره دانشگاه فردوسی"/>
    <meta property="og:description" content="ایسنا/خراسان رضوی رئیس مرکز مشاوره و توانمندسازی دانشجویان دانشگاه فردوسی مشهد گفت: از امسال تصمیم گرفتیم علاوه‌بر دانشجویان پذیرش مراجع آزاد هم داشته باشیم."/>
  </head>
  <body>
    <article>
      <h6 class="kicker">رئیس مرکز مشاوره دانشگاه فردوسی مشهد خبر داد؛</h6>
      <h1>پذیرش مُراجع آزاد در مرکز مشاوره دانشگاه فردوسی</h1>
      <address><time datetime="2019-11-23T09:26:23+00:00">23 Nov 2019, 09:26</time> by <a rel="author">اکرم مقدسی</a></address>
      <p>ایسنا/خراسان رضوی رئیس مرکز مشاوره و توانمندسازی دانشجویان دانشگاه فردوسی مشهد گفت: از امسال تصمیم گرفتیم علاوه‌بر دانشجویان پذیرش مراجع آزاد هم داشته باشیم.</p>
      <p>دکتر ابوالفضل غفاری در گفت‌وگو با ایسنا در خصوص خدمات مرکز مشاوره دانشگاه فردوسی، اظهار کرد: در این مرکز چهار بخش یا واحد وجود دارد که شامل بخش آموزش و پیشگیری، بخش مشاوره و درمان، بخش توانمندسازی (آموزش‌های شهروندی و مهارت‌های اجتماع‌محور) و بخش مددکاری است.</p>
      <p>وی با بیان اینکه در بخش آموزش و پیشگیری برنامه‌های مختلفی اجرا می شود، عنوان کرد: در این بخش برگزاری کارگاه‌های آموزشی در حوزه‌ آموزش مهارت‌های زندگی، آموزش مهارت های پیش از ازدواج تا انتخاب همسر، پس از ازدواج، سازگاری زوجین، آموزش مهارت‌های تحصیلی و مطالعه از جمله برنامه‌های ما برای دانشجویان بوده و غیر از این موارد، کارگاه‌های آموزشی دیگری نیز برای ارتقاء دانش تخصصی مشاوران برگزار می‌شود و برگزاری دوره‌های سوپرویژنی نیز بر اساس رویکردهای مختلف مد نظر است. این دوره‌ها برای درمان اختلالات بالینی و مشاوره‌های خانواده و تحصیلی مورد استقبال خوب مشاوران قرار می‌گیرد.</p>
      <p>غفاری افزود: در بخش آموزش و پیشگیری برنامه مهم دیگری نیز برای دانشجویان تحت عنوان ارائه درس مهارت‌های زندگی اجرا می شود. ماهیت این درس اقتضا می‌کند که آن را نه به شکل کلاسی بلکه به شکل کارگاه‌های آموزشی برگزار کنیم. بخش آموزش و پیشگیری برنامه‌های دیگری نیز دارد مانند طرح خدا قوت به دانشجویان که هر ساله در هفته خوابگاه‌ها در خوابگاه‌های دانشجویی برگزار می‌شود.</p>
      <p>استادیار گروه مبانی تعلیم و تربیت دانشکده علوم تربیتی و روانشناسی دانشگاه فردوسی مشهد، ادامه داد: تولید محتوا نیز در بخش آموزش و پیشگیری انجام می‌شود، پخش پیام های سدا (سلامت دانشجویان ایرانی) یکی از این برنامه‌هاست. به این منظور کلیپ‌های تولید شده در مکان‌های مختلفی که از قبل پیش‌بینی شده پخش می‌شود. توزیع بروشورها و نشریه‌های تولیدی توسط مرکز یا ارسالی از سوی دفتر مشاوره و سلامت وزارت، به نام پیام شهروند و پیام مشاور و بروشورهای تحصیلی یکی دیگر از اقدامات این بخش است.</p>
      <p>رئیس مرکز مشاوره و توانمندسازی دانشجویان دانشگاه فردوسی مشهد، گفت: در بخش مشاوره و درمان نیز انواع مشاوره‌های فردی و گروهی را برای دانشجویان داریم. این بخش در حوزه‌های تحصیلی، ازدواج، خانواده، بالینی، اختلالات روانشناختی، مشاوره شغلی و حقوقی و مذهبی به دانشجویان خدمت‌رسانی می‌کند.</p>
      <p>غفاری خاطرنشان کرد: در قسمت مشاوره و درمان و در بخش‌های مداخله در بحران یعنی پیشگیری از اقدام به خودکشی یا پیشگیری از سوءمصرف مواد و داروها نیز مشاوره‌هایی به شکل فردی و گروهی ارائه می‌شود. این مشاوره‌ها علاوه بر مرکز مشاوره در اتاق‌های مشاوره‌ای که در خوابگاه دختران و پسران وجود دارد نیز انجام می‌شود. </p>
      <p>
        <b>کانون همیاران سلامت در زمینه سوءمصرف مواد، اختلالات بالینی و خودکشی دانشجویان فعالیت می‌کند</b>
      </p>
      <p>وی اضافه کرد: کانون دانشجویی همیاران سلامت روان نیز به عنوان بازوی دانشجویی مرکز مشاوره در رابطه با بخش‌های آموزش، پیشگیری، مشاوره و درمان فعالیت کرده و تلاش می‌کند دانشجویانی را که احتمال سوءمصرف مواد یا اختلالات بالینی و یا خودکشی دارند شناسایی و برای مشاوره و درمان به مرکز ارجاع دهد. این کانون زیر نظر بخش آموزش و پیشگیری است اما می‌تواند خدمات خود را به بخش درمان نیز ارائه دهد. به علاوه این کانون در راستای برگزاری برنامه‌های فرح‌بخش برای ایجاد نشاط و ارتقاء بهداشت روانی دانشجویان فعالیت می‌‎کند.</p>
      <p>غفاری بیان کرد: در بخش توانمندسازی، آموزش‌های شهروندی و مهارت‌های اجتماع‌محور نیز کارگاه‌ها و یک دوره توانمندسازی برای دانشجویان داریم که در حوزه‌های سبک زندگی، شغلی، تحصیلی و در حوزه‌های اجتماعی باید مهارت‌هایی به دانشجویان آموزش داده شود، البته به این دلیل که این دفتر نسبت به بقیه بخش‌ها سابقه کمتری دارد، هنوز فعالیت‌هایش به گستردگی بخش‌های دیگر نیست. تولید نشریه پیام شهروند نیز از اقدامات این دفتر است.</p>
      <p>استادیار گروه مبانی تعلیم و تربیت دانشکده علوم تربیتی و روانشناسی دانشگاه فردوسی مشهد، خاطرنشان کرد: این دفتر همچنین متولی برقراری ارتباط با سازمان‌های مختلف مانند آموزش‌های فنی و حرفه‌ای، شهرداری و یا مؤسسات دیگری است که در قسمت آموزش ‌های شهروندی فعالیت می‌کنند. تلاش بر این است تا بر این اساس، بتوان از خدمات آن‌ها نیز برای توانمندسازی دانشجویان استفاده کرد.</p>
      <p>رئیس مرکز مشاوره و توانمندسازی دانشجویان دانشگاه فردوسی مشهد، افزود: تمرکز عمده این دفتر روی سه بخش حقوق شهروندی، تکالیف شهروندی و شایستگی‌های شهروندی است که می‌تواند آن‌ها را به دانشجویان منتقل کند تا در وهله اول از حقوق خود اطلاع پیدا کنند، بعد تکالیف خود را در حوزه شهروندی بشناسند و نهایتا از شایستگی‌هایی که به عنوان یک شهروند مؤثر لازم است، برخوردار باشند.</p>
      <p>وی با اشاره به اینکه بخش مددکاری در دو حوزه معیشتی و تخصصی فعالیت می‌کند، تصریح کرد: در بخش معیشت به دانشجویانی که نیازمند هستند و مشکلاتی برای درمان بیماری‌های جسمی خود دارند، یا دارای مشکلات روانشناختی یا مسائل مالی و فقر هستند و یا در تهیه لوازم‌التحریر، داروها، شارژ کارت غذا و هزینه خوابگاه مشکلاتی دارند کمک می‌شود. این کار از طریق کمک های خیرینی که در دانشگاه حضور دارند و نیز با همکاری بنیاد دانشگاهی، انجام می‌شود.</p>
      <p>غفاری ادامه داد: بنیاد دانشگاهی دانشگاه فردوسی مشهد و بخش معاونت فرهنگی، اجتماعی و دانشجویی پیش‌بینی‌هایی انجام داده‌اند تا این دانشجویان مشکلات خود را حل کنند و روی تحصیلات آن‌ها اثر سوء نگذارد، البته این کمک‌ها به دانشجویانی تعلق می‌گیرد که از لحاظ تحصیلی وضعیت مناسبی داشته باشند.</p>
      <p>استادیار دانشکده علوم تربیتی و روانشناسی دانشگاه فردوسی مشهد، اضافه کرد: بخش مددکاری در حوزه تخصصی نیز فعالیت دارد، یعنی به عنوان بخشی از تیم درمان فعالیت کرده و به دانشجویانی که به دلیل بیماری‌های روانی و سوء مصرف مواد در بیمارستان بستری بوده یا مدتی از دانشگاه دور بوده اند، برای سازگاری با محیط خوابگاه کمک می‌کنند تا ادامه تحصیل خود را به خوبی پشت سربگذارند. مددکاران برای پیگیری‌های لازم بعد از دوره درمان نیز با آن‌ها در ارتباط هستند و در زمینه شرایط این افراد از لحاظ سازگاری تحصیلی، برطرف شدن مشکلات یا ادامه‌دار بودن آن به کمک روانشناس آمده و برای درمان فرد به او کمک می‌کنند.</p>
      <p>
        <b>طرح پایش سلامت دانشجویان الکترونیکی انجام می‌شود</b>
      </p>
      <p>رئیس مرکز مشاوره و توانمندسازی دانشجویان دانشگاه فردوسی مشهد در مورد طرح پایش سلامت روان دانشجویان، خاطرنشان کرد: طرح پایش سلامت روان چندین سال است که برای همه دانشجویان در همه دانشگاه‌های کشور برگزار می‌شود. در این طرح  دانشجویان به صورت الکترونیک شرکت می‌کنند، بعد در مرکز مشاوره آن را به تایید می‌رسانند و افرادی که نیاز به کمک روانشناس داشته باشند، بر اساس آن پرسشنامه‌ها شناسایی شده و برای مصاحبه حضوری از آنان  دعوت می‌شود، بعد از آن ممکن است مشخص شود که برخی از آنها نیاز به کمک دیگری نداشته باشند و شاید برخی نیز به جلسات بیشتری نیاز داشته باشند که پیگیری می‌شود و اگر افرادی در خطر بالا باشند پیگیری‌های بیشتری صورت خواهد گرفت.</p>
      <p>وی با بیان اینکه ما در دانشگاه فردوسی مشهد دو مرکز مشاوره داریم که عنوان مشابهی دارند، گفت:  بخشی که ما فعالیت می‌کنیم، مرکز مشاوره و توانمندسازی دانشجویان است یعنی به دانشجویان اختصاص دارد، اما دانشجویان در این مرکز فعالیت نمی‌کنند، بلکه افراد مشغول در این مرکز حرفه‌ای هستند و حداقل مدرک آنها  کارشناسی ارشد با تجربه بالای کار کلینیکی است و حتما از همه آنان  مصاحبه گرفته می‌شود و باید صلاحیتشان  تایید شود. تعدادی کارشناسی ارشد، تعدادی دانشجوی دکترا، تعدادی دارای مدرک دکترا و تعدادی نیز هیأت علمی هستند که در مرکز مراجع می‌پذیرند.</p>
      <p>غفاری افزود: مرکز دیگر پلی‌کلینیک روانشناسی دانشگاه بوده که وابسته به دانشکده علوم تربیتی و روانشناسی و محلی است که دانشجویان دوره‌های کارورزی خود را در آنجا می‌گذرانند. جنبه دانشجویی این مرکز بیشتر بوده و ممکن است دانشجویان در آنجا مراجع ببینند، البته برای این خدمات باید تحت نظر اساتید باشد. علاوه بر دانشجویان، اعضاء هیأت علمی دانشگاه نیز در این پلی‌کلینیک خدماتی را به مراجعان عرضه می‌نمایند.</p>
      <p>
        <b>پذیرش مراجعان آزاد در مرکز مشاوره دانشگاه فردوسی در ساعت‌های خاص</b>
      </p>
      <p>استادیار دانشکده علوم تربیتی و روانشناسی دانشگاه فردوسی مشهد در خصوص ساعات پذیرش مراجع در مرکز مشاوره، گفت: در روزهای اداری هفته از شنبه تا چهارشنبه از 7 صبح تا 6 بعدازظهر تنها پذیرش دانشجوی دانشگاه فردوسی را داریم اما از امسال تصمیم گرفتیم که از 6 بعدازظهر تا 10 شب و روزهای پنجشنبه از 8 صبح تا 6 بعدازظهر، مراجع آزاد داشته باشیم، یعنی فقط کارکنان دانشگاه، اعضاء هیأت علمی و خانواده آنها و نیز دانشجویان دانشگاه‌های دیگر و مراجعان آزاد را نیز می‌پذیریم.</p>
      <p>رئیس مرکز مشاوره و توانمندسازی دانشجویان دانشگاه فردوسی مشهد، خاطرنشان کرد: برای مراجعه آزاد تعرفه سازمان نظام روانشناسی دریافت می‌شود، برای اساتید، کارمندان و دانشجویان درصدی تخفیف داریم که این تخفیف‌ها متفاوت است، برای کارکنان دانشگاه 70 درصد و برای اعضاء هیأت علمی 80 درصد تعرفه نظام روانشناسی را دریافت می‌کنیم و در واقع 20 و 30 درصد تخفیف در نظر گرفته می‌شود.</p>
      <p>انتهای پیام</p>
    </article>
  </body>
</html>