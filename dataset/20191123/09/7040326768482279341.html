<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/karisan-kolombiyada-ulusal-muzakereler-basliyor-1392306"/>
    <meta property="og:site_name" content="Karar.com"/>
    <meta property="article:published_time" content="2019-11-23T09:07:00+00:00"/>
    <meta property="og:title" content="Karışan Kolombiya'da ulusal müzakereler başlıyor"/>
    <meta property="og:description" content="Kolombiya Devlet Başkanı Duque, ülkede 3 kişinin öldüğü 273 kişinin yaralandığı gösteriler nedeniyle halkın her kesiminin katılacağı ulusal müzakerelerin başlayacağını duyurdu. Başkent Bogota'da ise polis ile göstericiler çatıştı, sokağa çıkma yasağı ilan edildi."/>
  </head>
  <body>
    <article>
      <h1>Karışan Kolombiya'da ulusal müzakereler başlıyor</h1>
      <address>
        <time datetime="2019-11-23T09:07:00+00:00">23 Nov 2019, 09:07</time>
      </address>
      <p>
        <b>Kolombiya Devlet Başkanı Duque, ülkede 3 kişinin öldüğü 273 kişinin yaralandığı gösteriler nedeniyle halkın her kesiminin katılacağı ulusal müzakerelerin başlayacağını duyurdu. Başkent Bogota'da ise polis ile göstericiler çatıştı, sokağa çıkma yasağı ilan edildi.</b>
      </p>
      <p>Kolombiya Devlet Başkanı Ivan Duque, hükümetin sosyal ve siyasi kesimlerle diyalog masasına oturacağını açıkladı.</p>
      <p>Duque, canlı yayında yaptığı açıklamada "Hükümet diyaloga inanıyor, bunu daha önce farklı yollardan yaptık. Biz halkını dinleyen bir hükümetiz. Gelecek haftadan itibaren, mevcut sosyal politikayı güçlendirmemize, eşitsizliği azaltmamıza, yolsuzlukla daha etkili mücadeleyi artırmamıza ve yasal bir şekilde huzuru inşa etmemize katkı sağlayacak ulusal müzakerelere başlayacağız." ifadelerini kullandı.</p>
      <p>Ülke çapında sosyal-siyasi bütün kesimlerin bu müzakerelere katılacağını belirten Duque, şiddet eylemlerine bulaşanların Kolombiyalıları temsil etmediğini söyledi.</p>
      <p>Duque, anayasanın ve devletin işleyişinin hedef alınmaması gerektiğine dikkati çekerek, "Protestolar üzerinden bir şeyin barışçıl bir şekilde ifade edilmesiyle kaosa neden olmak için protestolardan faydalanmak oldukça farklı şeyler." diye konuştu.</p>
      <figure>
        <img src="https://static.karar.com/img/article_detail/19-11/23/basliksiz-1-1574489686.jpg"/>
      </figure>
      <p>
        <b>BAŞKENT BOGOTA'DA SOKAĞA ÇIKMA YASAĞI</b>
      </p>
      <p>Bogota Belediye Başkanı Enrique Penalosa, nüfusu 7 milyonu aşan Kolombiya'nın başkenti Bogota'da 21.00 ile 05.00 saatleri arasında sokağa çıkma yasağı ilan edildiğini açıkladı.</p>
      <p>Penalosa, sokağa çıkma yasağı kararının şehirde meydana gelen şiddet olayları nedeniyle, halkın güvenliğini sağlamak amacıyla alındığını belirtti.</p>
      <figure>
        <img src="https://static.karar.com/img/article_detail/19-11/23/basliksiz-1-1574489718.jpg"/>
      </figure>
      <p>Penalosa, gösteriler nedeniyle başkent Bogota'da polise destek olmak için 4 bin askerin de görev yaptığını sözlerine ekledi.</p>
      <figure>
        <img src="https://static.karar.com/img/article_detail/19-11/23/basliksiz-1-1574489595.jpg"/>
      </figure>
      <p>
        <b>NE OLMUŞTU?</b>
      </p>
      <p>Ülkede çoğunluğu pasif geçen gösteriler, başkent Bogota'nın bazı bölgelerinde şiddet ve yağmalama eylemlerine dönüşmüştü. Bu eylemlerde, 13 otobüs tahrip edilmiş, bir market yağmalanmış ve şehrin bazı yollarında barikatlar kurulmuştu.</p>
      <p>Kolombiya Savunma Bakanı Carlos Trujillo, ülkede 21 Kasım'da genel grevle başlayan gösteriler nedeniyle 3 kişinin öldüğünü, 273 kişinin yaralandığını ve 98 kişinin de gözaltına alındığını açıklamış, ülke çapında 253 bin kişinin 622 gösteri ve benzeri etkinlik düzenlediğini belirtmişti.</p>
      <p>
        <b>BUENOS AIRES/AA</b>
      </p>
      <related>
        <a href="https://www.karar.com/dunya-haberleri/kolombiya-da-karisti-genel-grevde-cok-sayida-gosterici-gozaltinda-1391140"/>
      </related>
    </article>
  </body>
</html>