<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/bougainville-kan-bli-varldens-nyaste-nation-rostar-om-sjalvstandighet/"/>
    <meta property="og:site_name" content="HBL"/>
    <meta property="article:published_time" content="2019-11-23T09:03:00+00:00"/>
    <meta property="og:title" content="Bougainville kan bli världens nyaste nation – röstar om självständighet"/>
    <meta property="og:description" content="Invånare i Bougainville i Stilla havet folkomröstar om självständighet. Men det kan ta flera år innan ögruppen är en egen nation, även om självständighetsalternativet vinner."/>
  </head>
  <body>
    <article>
      <h1>Bougainville kan bli världens nyaste nation – röstar om självständighet</h1>
      <h2>Invånare i Bougainville i Stilla havet folkomröstar om självständighet. Men det kan ta flera år innan ögruppen är en egen nation, även om självständighetsalternativet vinner.</h2>
      <address><time datetime="2019-11-23T09:03:00+00:00">23 Nov 2019, 09:03</time> by <a rel="author">TT-AFP</a></address>
      <p>Invånarna i Bougainville, som i dag är en autonom del av i Papua Nya Guinea, röstar om antingen självständighet eller att ögruppen fortsatt tillhör Papua Nya Guinea, men med mer omfattande autonomi.</p>
      <p>Omkring 207 000 personer, av omkring 250 000 invånare, har registrerat sig till folkomröstningen som inleddes på lördagsmorgonen lokal tid och som pågår i två veckor.</p>
      <p>Folkomröstningen är en hörnsten i det fredsavtal från 2001 som slöts efter ett blodigt inbördeskrig vilket varade över tio år och krävde nära 20 000 dödsoffer.</p>
      <p>Det finns få pålitliga opinionsundersökningar, så båda utgångar är möjliga, men de som hoppas på självständighet är ändå segervissa. Resultatet ska presenteras den 15 december.</p>
      <p>Om självständighetssidan vinner måste beslutet ratificeras av Papua Nya Guineas parlament. Det finns oro i Papua Nya Guinea att en självständighet för Bougainville kan trigga liknande självständighetsrörelser i andra delar av önationen. Samtidigt skulle ett avslag från Papua Nya Guinea åter kunna tända oroligheterna i Bougainville.</p>
      <p>Bougainvilles regionala president <b>John Momis</b> uppmanar invånarna att ha tålamod och poängterar att folkomröstningen bara är ett första steg i en lång process. Han säger att det kan dröja flera år tills allt är klart.</p>
      <figure>
        <img src="https://doeho6k8shw5z.cloudfront.net/imengine/image.php?uuid=1ccc492b-448d-41fc-a871-b7fe0216fdce&amp;type=preview&amp;source=1ccc492b-448d-41fc-a871-b7fe0216fdce&amp;function=hardcrop&amp;width=800&amp;height=533&amp;q=80"/>
        <figcaption>Folkomröstningen om Bougainvilles självständighet är inledd.<cite>Bild: NESS KERTON/TT-AFP</cite></figcaption>
      </figure>
    </article>
  </body>
</html>