<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902023.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T09:50:00+00:00"/>
    <meta property="og:title" content="محاکمه جوانی که از دختران کلاهبرداری می‌کرد"/>
    <meta property="og:description" content="خراسان نوشت: دختر جوان که سولماز نام دارد به ماموران گفت: چندی قبل در فضای مجازی به دنبال فروشگاه‌های لباس اینترنتی بودم که یک صفحه اینستاگرامی را که نوشته شده بود لباس هایش را از خارج از کشور به ایران می‌آورد، دیدم به همین خاطر تصمیم گرفتم از آن جا خرید کنم."/>
  </head>
  <body>
    <article>
      <h1>محاکمه جوانی که از دختران کلاهبرداری می‌کرد</h1>
      <address>
        <time datetime="2019-11-23T09:50:00+00:00">23 Nov 2019, 09:50</time>
      </address>
      <p>سال ۹۶ بود که دختر جوانی سراسیمه خود را به پلیس رساند و از گرفتار شدن در دام یک جوان فریبکار که پول‌های میلیونی‌اش را بالا کشیده بود، خبر داد.</p>
      <p>خراسان نوشت: دختر جوان که سولماز نام دارد به ماموران گفت: چندی قبل در فضای مجازی به دنبال فروشگاه‌های لباس اینترنتی بودم که یک صفحه اینستاگرامی را که نوشته شده بود لباس هایش را از خارج از کشور به ایران می‌آورد، دیدم به همین خاطر تصمیم گرفتم از آن جا خرید کنم.</p>
      <p>وی افزود: در قسمت خصوصی درخواست سفارش دادم که مرد جوانی شروع به صحبت کرد او می‌گفت، چون در خارج از کشور است اگر بخواهم می‌توانم سفارش‌های دیگری بدهم و پس از رسیدن سفارش‌ها به خانه پول را برایش واریز کنم. دختر جوان ادامه داد:، چون به حرف‌های پسر جوان اعتماد کرده بودم چند سفارش دیگر دادم و جالب این که با قیمت‌های مناسبی سفارش‌ها را برای من تهیه کرد.</p>
      <p>مدتی در فضای مجازی با هم در ارتباط بودیم تا این که پسر جوان یک روز پیامی داد که به ایران آمده و پیشنهاد داد تا همدیگر را ملاقات کنیم که پیشنهادش را پذیرفتم و در نخستین قرار خیلی زود به هم علاقه‌مند شدیم و بعد از مدتی پسر شیک پوش که الیاس نام دارد به من پیشنهاد ازدواج داد.</p>
      <p>سولماز که وضعیت مالی خوبی دارد، ادامه داد: از نظر مالی هیچ مشکلی ندارم و الیاس نیز پسر خوب و پولداری به نظر می‌رسید و مدتی با هم در ارتباط بودیم و هر روز اعتمادم به او بیشتر می‌شد. تا حدی با هم نزدیک بودیم که یک بار الیاس که به سفر ترکیه می‌رفت برای من بلیت خرید و با هم به سفر رفتیم و یک هفته در آن جا بودیم. در آن جا الیاس برای سفارش به مغازه‌های زیادی می‌رفت و بیشتر فروشنده‌ها را می‌شناخت و دیگر باورم شده بود که او یک تاجر لباس است.</p>
      <p>
        <b>کلاهبرداری میلیونی</b>
      </p>
      <p>سولماز در حالی که آرام اشک می‌ریخت، گفت: من که به الیاس اعتماد کرده بودم و فکر می‌کردم با هم ازدواج می‌کنیم به حرف هایش اطمینان داشتم تا این که یک روز الیاس با من قرار ملاقاتی گذاشت و ادعا کرد حساب ارزی‌اش بسته شده و نمی‌تواند پول برداشت کند و برای خرید و گرفتن سفارش هایش از ترکیه به پول نیاز دارد. وی افزود: الیاس خواست ۱۰۰ میلیون تومان برایش دلار تهیه کنم و قول داد تا یک هفته دیگر که حسابش باز شد پول را به حسابم واریز کند، من که به حرف‌هایش اعتماد داشتم ۱۰۰ میلیون تومان پول به او قرض دادم، اما فردای آن روز دیگر خبری از او نبود و حتی هر چه زنگ می‌زدم جوابی نمی‌داد تا این که در فضای مجازی به او پیام دادم که ادعا کرد در ترکیه است و پس از پایان کارهایش به ایران باز می‌گردد، ولی بعد از آن دیگر خبری از او ندارم و تازه متوجه کلاهبرداری میلیونی او شدم.</p>
      <p>
        <b>فریبکاری‌های مشابه</b>
      </p>
      <p>بدین ترتیب تیمی از ماموران پلیس برای دستگیری الیاس وارد عمل شدند و در گام نخست تحقیقات پی بردند چند دختر جوان دیگر که به بهانه‌های ازدواج به الیاس اعتماد کرده بودند پول‌های میلیونی زیادی در اختیارش قرار داده بودند و با توجه به گسترده بودن این کلاهبرداری‌های میلیونی تیم پلیسی به صورت ویژه تحقیقات پلیسی را آغاز کردند. ماموران در تجسس‌های پلیسی پی بردند که الیاس با نام دروغین خودش را معرفی کرده است و در ادامه تصویر متهم در اختیار تیم‌های پلیسی قرار گرفت و الیاس وقتی از کشور ترکیه به ایران بازگشت از سوی ماموران دستگیر شد.</p>
      <p>
        <b>اعترافات کلاهبردار تازه کار</b>
      </p>
      <p>الیاس که نام اصلی اش منوچهر است ابتدا خود را بی گناه می‌دانست، اما وقتی در برابر شاکیان پرونده اش قرار گرفت به ناچار لب به اعتراف گشود. پسر جوان گفت: مدتی بود که در کار پوشاک مشغول بودم و از کشور ترکیه لباس به ایران می‌آوردم، اما چون شرایط بد شده بود، دیگر نمی‌توانستم به راحتی لباس به ایران بیاورم و به پول نیاز داشتم تا این که یک روز دختری در فضای مجازی درخواست لباس داد. ابتدا قصد کلاهبرداری نداشتم، اما وقتی دیدم دختر جوان وضعیت مالی خوبی دارد تصمیم به کلاهبرداری گرفتم و در نخستین پلان فریبکاری ام ۱۰۰ میلیون تومان به جیب زدم وبعد از آن با پول‌هایی که به دست آوردم خوش گذرانی کردم و عکس‌های حرفه‌ای با خودروهای لوکس در کشور ترکیه گرفتم و در صفحه اینستاگرامم منتشر و خودم را یک تاجر لباس معرفی کردم.</p>
      <p>وی ادامه داد: با عکس‌هایی که گذاشته بودم خیلی زود دختران به من اعتماد می‌کردند و در قرارهای ملاقاتی که با آن‌ها می‌گذاشتم ابتدا بررسی می‌کردم که وضعیت مالی خوبی داشته باشند و در صورت شناسایی برای اعتماد آن‌ها را همراه خود به ترکیه می‌بردم و با توجه به این که فروشنده‌های آن جا مرا می‌شناختند و با هم صمیمی بودیم دختران پولدار نیز به من اعتماد و فکر می‌کردند تاجر لباس هستم.</p>
      <p>پسر جوان ادامه داد: بعد از اعتمادسازی ماجرای مسدود شدن حسابم را پیش می‌کشیدم و از دخترانی که فکر می‌کردند قرار است با هم ازدواج کنیم پول می‌گرفتم و بعد از چند روز ناپدید می‌شدم که در این مدت توانستم نزدیک به یک میلیارد پول به دست بیاورم.</p>
      <p>الیاس گفت: اسم خودم را دروغ گفته بودم که کسی رد مرا نزند و فکر نمی‌کردم دستگیر شوم، اما وقتی از ترکیه به ایران بازگشتم، دستگیر شدم. وی افزود: با پول‌هایی که به دست آوردم خوش گذرانی می‌کردم و در کار خرید و فروش لباس هم بودم تا این که خیلی زود دستم رو شد. همزمان با اقرارهای این شیاد ماموران با پرونده‌های مشابهی روبه رو شدند که در آن زنان با همین شگرد و در خرید لباس‌های ترک به دام افتاده بودند.</p>
      <p>با مواجهه حضوری شش زن با منوچهر همگی او را شناسایی کردند و مشخص شد سه زن با این مرد به استانبول هم سفر کرده اند و او را مرد رویاهای خود می‌دانستند. منوچهر روانه زندان شد و پرونده اش در دادگاه کیفری ۲ تهران تحت رسیدگی قرار گرفت تا این که با توجه به ردمال دختران و رضایت آن‌ها جوان شیاد به خاطر فریبکاری و کلاهبرداری به شش سال زندان و به دلیل رابطه نامشروع با زنان فریب خورده به ۹۹ ضربه شلاق محکوم شد.</p>
      <p>بنابر این گزارش، حکم دادگاه بدوی بعد از اعتراض منوچهر در دادگاه تجدید نظر استان تهران تحت رسیدگی قرار گرفت و هفته گذشته مهر تایید خورد.</p>
    </article>
  </body>
</html>