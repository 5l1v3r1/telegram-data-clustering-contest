<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-budavari-siklonal-es-a-citadellanal-kerestek-a-csantaveri-bergyilkos-fegyveret-d-csabat-is-odavittek/187226"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-23T09:46:00+00:00"/>
    <meta property="og:title" content="A Budavári Siklónál és a Citadellánál keresték a csantavéri bérgyilkos fegyverét – D. Csabát is odavitték"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A Budavári Siklónál és a Citadellánál keresték a csantavéri bérgyilkos fegyverét – D. Csabát is odavitték</mark>
      </h1>
      <address><time datetime="2019-11-23T09:46:00+00:00">23 Nov 2019, 09:46</time> by <a rel="author">Bors</a></address>
      <p>Több tucatnyi rendőr zárta le szombat reggel a Clark Ádám tér melletti területet. Pontban hétkor begördültek a Budavári Sikló elé a Terrorelhárítási Központ kommandósai is, akik egy fekete ruhás, fejvédőt viselő férfit kísértek fel a Budavári Palota előtti területre.</p>
      <figure>
        <img src="http://media.borsonline.hu/cikk/20/192840/gallery-picture/645w/2032721_vt-2536.jpg"/>
        <figcaption>© Bors</figcaption>
      </figure>
      <p>A Bors információi szerint ő az a férfi, aki tavaly szeptemberben megölt egy magyar vállalkozót az újpalotai Pólus Center mögötti területen. Mint ismeretes, a gyanú szerint D. Csaba 11 kiló kokaint kínált eladásra a 49 éves V. Lászlónak, aki azonban rájött, hogy a drog helyett édesítőszer van a csomagokban, a szerb-magyar kettős állampolgárságú férfi pedig – állítása szerint védekezésből – lelőtte.</p>
      <figure>
        <img src="http://media.borsonline.hu/cikk/20/192840/gallery-picture/645w/2032723_vt-2439.jpg"/>
        <figcaption>© Bors</figcaption>
      </figure>
      <p>D. Csaba a csütörtöki vallomásában elárulta a nyomozóknak, hogy hova rejtette el azt a fegyvert, amivel a drogdíler életét kioltotta. A férfit óriási biztonsági intézkedésekkel szállították a helyszínre. A nyomozók fémdetektorokkal keresték az avarban az eszközt, de nem találtak semmit, ezért felhagytak a kutatással. Egy idő után áthajtottak a Citadellához, rövid keresés után azonban onnan is tovább álltak.</p>
      <figure>
        <img src="http://media.borsonline.hu/cikk/20/192840/gallery-picture/645w/2032725_vt-2658.jpg"/>
        <figcaption>© Bors</figcaption>
      </figure>
      <figure>
        <img src="http://media.borsonline.hu/cikk/20/192840/gallery-picture/645w/2032727_vt-2331.jpg"/>
        <figcaption>© Bors</figcaption>
      </figure>
      <p>– Az ügyfelem próbált együttműködni a hatóságokkal, de egyik esetben sem vezetett eredményre a keresés. A cselekmény már több mint egy éve történt, elképzelhető, hogy valaki megtalálta, vagy akár az eső is kimoshatta a földből – magyarázta a Borsnak d. Csaba ügyvédje, dr. Nemes B. András, aki a helyszínen szemlélte végig az eseményeket.</p>
      <p>A Bors információi szerint a Siklónál a fegyvert, míg a Citadellánál a hangtompítót keresték.</p>
    </article>
  </body>
</html>