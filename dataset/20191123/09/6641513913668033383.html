<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/rahmi-turan-erdogan-la-gorusen-muharrem-ince-politika-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T09:13:00+00:00"/>
    <meta property="og:title" content="Rahmi Turan: 'Erdoğan’la görüşen Muharrem İnce'"/>
    <meta property="og:description" content="Rahmi Turan: 'Erdoğan’la görüşen Muharrem İnce' | aydinlik.com.tr"/>
  </head>
  <body>
    <article>
      <h1>Rahmi Turan: 'Erdoğan’la görüşen Muharrem İnce'</h1>
      <address>
        <time datetime="2019-11-23T09:13:00+00:00">23 Nov 2019, 09:13</time>
      </address>
      <p>
        <b>Türkiye üç gündür Sözcü Gazetesi yazarı Rahmi Turan’ın 'Saray’da Erdoğan ile görüşen CHP’li' yazısını konuşuyor. Sozcu.com.tr, halen Londra’da tedavi gören Rahmi Turan’a ulaştı ve o ismin kim olduğunu sordu. Turan, kaynağının kendisine o ismin Muharrem İnce olduğunu söylediğini belirtti.</b>
      </p>
      <p>Sağlık sorunları için gittiği İngiltere'nin başkenti Londra'da tedavi gören Rahmi Turan, Sozcu.com.tr'nin sorularını yanıtladı. Gündeme bomba gibi düşen “Cumhurbaşkanlığı Sarayı'nda Cumhurbaşkanı Erdoğan ile görüşen CHP'li” yazısıyla ilgili konuşan Turan şunları söyledi:</p>
      <p>
        <b>'O KİŞİ MUHARREM İNCE'</b>
      </p>
      <p>“Uzun bir süredir tedavim nedeniyle Londra'dayım. Yani ortadan kaybolduğum falan yok. Son iki gündür tedavimin yoğunluğu nedeniyle Türkiye'de olan bitenle çok ilgilenemedim. Cumhurbaşkanı Erdoğan'ın sözlerini de şimdi sizden öğrendim… O zaman Saray'a yakın kaynağımın bana söylediği ismi sizin aracılığınızla açıklamak istiyorum.</p>
      <p>Kaynağımın bana söylediğine göre, Saray'da Erdoğan'la görüşen CHP'li isim Muharrem İnce'ymiş. Hatta kaynağım İnce'nin hangi araçla geldiğini, saat kaçta Saray'a girdiğini, kaçta çıktığını dakika dakika söyledi. Ben de gazetecilik refleksiyle aldığım bu önemli bilgiyi köşemde isim vermeden yazdım. Gelinen durum, bu ismi açıklamamı şart koştu. Ama önemli bir şeyi belirtmek istiyorum. Bu görüşme ve isimler, kaynağımın iddiası. Ben de bu önemli iddiayı Türkiye gündemine taşıdım. Bakalım taraflar şimdi ne diyecek."</p>
      <p>
        <b>İNCE: KANITLANIRSA TAKSİM'DE KENDİMİ YAKARIM</b>
      </p>
      <p>Muharrem İnce, aynı dakikalarda konunun canlı tartışıldığı CNN Türk kanalındaki programda konuşan CHP'li milletvekili Barış Yarkadaş aracılığıyla hakkındaki iddiaya ''Kanıtlanırsa Taksim'de kendimi yakarım'' şeklinde yanıt verdi.</p>
      <p>İnce, daha sonra sosyal medya hesabından açıklama yaptı. Muharrem İnce'nin açıklamaları şöyle:</p>
      <p>"Daha ilk günden Rahmi Turan’ın dile getirdiği iddiaların merkezine benim adımın oturtulacağını bana gelen bilgiler doğrultusunda tahmin etmiştim.</p>
      <p>Bunun benim üzerimden parti içi muhalefete yönelik bir operasyon olduğunu ve bunun Genel Merkez'in mutfağında bir çete tarafından pişirildiğini biliyordum. Tahminlerimde yanılmadım.</p>
      <figure>
        <iframe data-src="https://twitter.com/vekilince/status/1197999114526642184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız.</p>
      <p>Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir.</p>
      <figure>
        <iframe data-src="https://twitter.com/vekilince/status/1197999117831684097?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Şundan herkes emin olsun ki kimsenin yaptığı yanına kar kalmayacaktır.</p>
      <p>Ben kendimin ne olduğunu biliyorum. Madem ismimi ortaya attınız elinizdeki belgeleri de tüm Türkiye ile paylaşmanızı bekliyorum. Bu konu artık benim için siyasi bir konu olmanın çok ötesine geçmiş bulunmaktadır.</p>
      <p>CHP yönetimi bu saatten sonra konuyu geçiştiremez. Bu konuyla ilgili benim üzerimden mutlaka bir disiplin soruşturmasını da başlatmalıdır. Ya da taraf olarak konuyu yargıya taşıyıp kendi duruşunu göstermelidir".</p>
      <p>
        <b>CNN TÜRK CANLI YAYININA BAĞLANAN TURAN: İNCE DOĞRU SÖYLÜYOR OLABİLİR</b>
      </p>
      <p>CNN Türk canlı yayınına bağlanan Rahmi Turan, ''Kaynağım Saray çevrelerine yakın bir gazeteci. 20 yıldır tanıdığım bir gazeteci arkadaş. Kaynağımı sormayın. Araştırılsın, bulunsun. Benim bildiğim bu kadar. Bir gazeteci kaynağını açıklar mı? Ayıp bu. Cumhurbaşkanı doğru söylüyordur, Sayın İnce doğru söylüyordur. Bu beni ilgilendirmez, ben duyduğumu yazdım. Kaynak belki kendisi açıklar, ama kaynak kim diye zorlarsanız çok ayıp bir şey olur'' şeklinde konuştu.</p>
      <related>
        <h4>Benzer Haberler</h4>
        <a href="https://www.aydinlik.com.tr/rahmi-turan-ince-kulliye-de-erdogan-la-gorustu-iddiasinin-kaynagini-acikladi-politika-kasim-2019-1"/>
        <a href="https://www.aydinlik.com.tr/turkiye/2017-mayis/rahmi-turan-dan-operasyon-aciklamasi"/>
        <a href="https://www.aydinlik.com.tr/turan-ve-ozdil-den-ince-ye-tepki-turkiye-temmuz-2018"/>
      </related>
    </article>
  </body>
</html>