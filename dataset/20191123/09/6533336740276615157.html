<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/matrimonio-all-rsquo-italiana-ndash-ci-si-sposa-piu-rsquo-sempre-219637.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-23T09:43:00+00:00"/>
    <meta property="og:title" content="Matrimonio all’italiana-ci si sposa di piu’,sempre piu’ tardi,in comune-sorpasso dei riti civili"/>
    <meta property="og:description" content="MATRIMONIO ALL’ITALIANA – CI SI SPOSA DI PIU’, SEMPRE PIU’ TARDI E IN COMUNE - LO STORICO SORPASSO DEI RITI CIVILI SU QUELLI RELIGIOSI – CRESCONO ANCHE LE UNIONI CIVILI - IL RAPPORTO ISTAT 2018: I MATRIMONI CIVILI SCELTI SOPRATTUTTO DAGLI UNDER 30 E AL NORD. AL SUD SI VA ANCORA IN CHIESA.."/>
  </head>
  <body>
    <article>
      <h1>Matrimonio all’italiana-ci si sposa di piu’,sempre piu’ tardi,in comune-sorpasso dei riti civili</h1>
      <address>
        <time datetime="2019-11-23T09:43:00+00:00">23 Nov 2019, 09:43</time>
      </address>
      <p>
        <b>MATRIMONIO ALL’ITALIANA – CI SI SPOSA DI PIU’, SEMPRE PIU’ TARDI E IN COMUNE - LO STORICO SORPASSO DEI RITI CIVILI SU QUELLI RELIGIOSI – CRESCONO ANCHE LE UNIONI CIVILI - IL RAPPORTO ISTAT 2018: I MATRIMONI CIVILI SCELTI SOPRATTUTTO DAGLI UNDER 30 E AL NORD. AL SUD SI VA ANCORA IN CHIESA..</b>
      </p>
      <hr/>
      <p>
        <b>Mariolina Iossa per <a href="http://www.corriere.it/">il “Corriere della Sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256062/1241272.htm">
          <img src="https://cdn-static.dagospia.com/img/foto/11-2019/matrimonio-riti-civili-1241272.png"/>
        </a>
        <figcaption>matrimonio riti civili</figcaption>
      </figure>
      <p>Non ci si sposa più giovanissimi, si rinvia, si aspetta la conquista della stabilità economica ma poi, sempre più spesso dopo i 30 anni, arriva il giorno in cui si convola a nozze. Il fascino del matrimonio non perde vigore anche se ci si sposa più tardi. E sulla scia della tendenza inarrestabile da decenni a preferire il comune alla chiesa, il 2018 è stato l' anno dello storico «sorpasso»: i riti civili hanno superato quelli religiosi, sono stati il 50,1 per cento, pari a 92 mila 182 sul totale di 195 mila 778.</p>
      <p>I matrimoni aumentano, ci racconta l' Istat nel suo report su matrimoni e unioni civili, ma ci si sposa sempre più tardi: gli uomini arrivano al primo matrimonio con una età media di 33,7 anni (nel 2017 era 32,1), e le donne di 31,5 (ed era 29,4). Per l' Istat il motivo è l'«invecchiamento del Paese»: il numero di figli è drasticamente diminuito e in dieci anni la fascia della popolazione tra i 16 e i 34 anni è scesa di 12 milioni. Ci sono sempre meno giovani, quindi meno matrimoni e unioni civili tra giovani. Ma c' è anche l' aspetto economico che incide: la «prolungata permanenza dei giovani in famiglia» dovuta per buona parte al lavoro precario, ma anche a scelte di vita in netta controtendenza rispetto a 40 anni fa. Il 67,5% dei maschi (+1,3% rispetto a 10 anni fa) e il 56,4% (+3%) delle femmine tra i 18 e i 34 anni vive con i genitori. Molti giovani poi, decidono di convivere prima di convolare a nozze, e anche questo spiega il rinvio.</p>
      <figure>
        <a href="https://www.dagospia.com/mediagallery/Dago_fotogallery-256062/1241270.htm">
          <img src="https://cdn-static.dagospia.com/img/foto/11-2019/matrimonio-riti-civili-1241270.png"/>
        </a>
        <figcaption>matrimonio riti civili</figcaption>
      </figure>
      <p>Se i matrimoni sono aumentati nel 2018 (4.500 in più rispetto al 2017), crescono, e in misura maggiore, anche le libere unioni. Il trend decennale delle nozze infatti resta in discesa (nel 2008 furono 246 mila 613, nel 2018 sono state quasi 196 mila) mentre costante è la crescita delle convivenze, che sono più che quadruplicate dal 1998, passando in 20 anni da 329 mila a 1 milione e 368 mila. Aumentano anche i figli nati fuori dal matrimonio: nel 2017 furono uno su tre 3.</p>
      <figure>
        <a href="https://www.dagospia.com/mediagallery/Dago_fotogallery-256062/1241269.htm">
          <img src="https://cdn-static.dagospia.com/img/foto/11-2019/matrimonio-riti-civili-1241269.png"/>
        </a>
        <figcaption>matrimonio riti civili</figcaption>
      </figure>
      <p>Le unioni civili tra persone dello stesso sesso costituite nel corso del 2018 sono state 2 mila 808, con una prevalenza di uomini, 64,2% del totale. Il 37,2% nel Nord ovest e il 27,2% al Centro, ma è soprattutto nelle grandi città che si registrano queste unioni. A Roma e a Milano una su tre, rispettivamente 10,1 e 18,7 ogni centomila abitanti. A Napoli e a Palermo invece, il dato si attesta su una unione civile ogni 100 mila abitanti.</p>
      <p>I dati Istat rilevano dunque un' Italia spaccata a metà: al Sud ci si continua a sposare con rito religioso; è il Nord che alza la media dei matrimoni civili. Nelle regioni settentrionali le nozze con rito civile sono il 63,9% mentre nelle regioni meridionali, dove due coppie su tre preferiscono varcare la soglia della chiesa, sono meno della metà (30,4%). Vero è anche che il balzo dei matrimoni civili è in buona parte dovuto alle seconde nozze e alle successive, che sono aumentate in dieci anni dal 13,8% al 19,9%, e che il boom negli ultimissimi anni di secondi e terzi matrimoni è dovuto al divorzio breve (le seconde nozze e successive sono quasi sempre civili, 94,6%).</p>
      <figure>
        <a href="https://www.dagospia.com/mediagallery/Dago_fotogallery-256062/1241271.htm">
          <img src="https://cdn-static.dagospia.com/img/foto/11-2019/matrimonio-riti-civili-1241271.png"/>
        </a>
        <figcaption>matrimonio riti civili</figcaption>
      </figure>
      <p>Scelgono di sposarsi in comune anche la stragrande maggioranza delle coppie in cui almeno uno degli sposi è straniero (89,5%); nel Nord e nel Centro, dove la presenza degli stranieri è più radicata, parliamo di un matrimonio su quattro. Alla tradizione delle nozze in chiesa sono più legati i giovani, gli under 30, che scelgono il rito civile per il 24,8%, molti meno dei 35-40enni che per il 37,8% dicono «sì» all' ufficiale di stato civile.</p>
    </article>
  </body>
</html>