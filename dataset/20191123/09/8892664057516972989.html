<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/az-amerikai-birosag-tobb-mint-50-milliardos-karteritesre-itelte-teherant-egy-ujsagiro/p8nj089"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T09:12:00+00:00"/>
    <meta property="og:title" content="&quot;Szégyenletes dolog börtönbe vetni és megkínozni egy embert&quot; - az amerikai bíróság több mint 50 milliárdos kártérítésre ítélte Teheránt egy újságíró bebörtönzése miatt"/>
    <meta property="og:description" content="Egy washingtoni szövetségi bíróság pénteken 180 millió dolláros kártérítésre ítélte Teheránt Jason Rezaian amerikai újságíró bebörtönzése miatt."/>
  </head>
  <body>
    <article>
      <h1>"Szégyenletes dolog börtönbe vetni és megkínozni egy embert" - az amerikai bíróság több mint 50 milliárdos kártérítésre ítélte Teheránt egy újságíró bebörtönzése miatt</h1>
      <address><time datetime="2019-11-23T09:12:00+00:00">23 Nov 2019, 09:12</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>Egy washingtoni szövetségi bíróság pénteken 180 millió dolláros kártérítésre ítélte Teheránt Jason Rezaian amerikai újságíró bebörtönzése miatt.</b>
          </b>
        </i>
      </p>
      <p>Az iráni gyökerű, de Kaliforniában született Jason Rezaiant, a The Washington Post című lap újságíróját 2014 nyarán tartóztatták le feleségével együtt Teheránban. Kémkedéssel gyanúsították, a feleségét két hónap múltán szabadon bocsátották, de <b>őt 2015-ben zárt ajtók mögötti tárgyalás után kémkedés és az iráni rendszer elleni propaganda vádjával börtönre ítélték.</b></p>
      <p>A büntetés időtartamát Teheránban nem hozták nyilvánosságra, Rezaiant azonban 2016 januárjában fogolycsere eredményeként szabadon bocsátották. Ő és három másik amerikai állampolgár hagyhatta el az iráni börtönt, cserébe Washington szabadon bocsátott hét iráni állampolgárt, akit az Egyesült Államokban fogtak perbe.</p>
      <p>Döntése meghozatalakor a washingtoni szövetségi bíróság bírája, Richard Leon emlékeztetett rá, hogy Rezaiant akkor tartóztatták le, amikor Irán beleegyezett, hogy újraindítsák az atomprogramjáról folytatott - végül 2015 nyarán eredményesen zárult - nemzetközi tárgyalásokat.</p>
      <p>"Irán azért tartóztatta le és tartotta fogva Jasont, hogy ezzel is nyomást gyakorolhasson az Egyesült Államokra" - fogalmazott indoklásában Leon bíró. <b>Hozzáfűzte, hogy "szégyenletes dolog börtönbe vetni és megkínozni egy embert" csak azért, hogy ezzel egy tárgyaláson nyomást gyakorolhassanak.</b></p>
      <p><b>"Ez büntetést érdemel" </b>- szögezte le a bíró.</p>
      <p>A kártérítéssel kapcsolatos döntést elemzők jelképesnek tartják, hiszen kevéssé valószínű, hogy Teherán kifizeti az összeget az újságírónak.</p>
    </article>
  </body>
</html>