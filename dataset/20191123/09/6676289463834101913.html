<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/poveste-trista-roman-germania-spargere-327009.html"/>
    <meta property="og:site_name" content="Observator"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="Povestea tristă a unui român din Germania, prins într-o gură de canalizare, după o &quot;spargere&quot;"/>
    <meta property="og:description" content="Un român de 32 de ani a ajuns în presa germană, după ce a dat o &quot;spargere&quot; în vestiarele unui club de tenis din localitatea Hattenhofen, din sud-vestul țării."/>
  </head>
  <body>
    <article>
      <h1>Povestea tristă a unui român din Germania, prins într-o gură de canalizare, după o "spargere"</h1>
      <address><time datetime="2019-11-23T09:28:00+00:00">23 Nov 2019, 09:28</time> by <a rel="author">Daniel Murărescu</a></address>
      <p>
        <b>
          <b>Un român de 32 de ani a ajuns în presa germană, după ce a dat o "spargere" în vestiarele unui club de tenis din localitatea Hattenhofen, din sud-vestul țării.</b>
        </b>
      </p>
      <p>Alarma s-a dat joi seara, în jurul orei 20:30, după ce sistemul de siguranță al clubului de tenis din Haspelmoor a detectat că o persoană a spart un geam și a pătruns înăuntru.</p>
      <p>Patronul clubului s-a deplasat imediat la fața locului și a alertat poliția. Nu a durat prea mult până când zona a fost împânzită de agenții germani, care au venit cu mai multe mașini de patrulă și câini specializați.</p>
      <p>La scurt timp, patrupezii au făcut prima descoperire - o bicicletă de care atârnau mai multe pungi, umplute cu sticle returnabile.</p>
      <p>A devenit imediat evident că persoana care a spart fereastra, pentru a intra în vestiare, nu era "profesionist" și nici nu a avut timp să fugă prea departe. Bănuiala s-a confirmat atunci când câinii au început să dea semnale, lângă un capac de la rețeaua de canalizare.</p>
      <p>Înauntru, românul de 32 de ani încerca să se ascundă de poliție, informează <a href="https://www.merkur.de/lokales/fuerstenfeldbruck/hattenhofen-ort377143/hattenofen-in-gully-versteckt-polizei-schnappt-einbrecher-13240441.html">merkur.de</a>.</p>
      <h3>Dat afară de la serviciu și lasat fără niciun ban</h3>
      <p>Chestionat de polițiști, bărbatul a mărturisit că a lucrat pentru un prieten din Stuttgart, însă acesta l-a păcălit de bani, iar apoi l-a dat afară de la locul de muncă. Fără niciun ban în buzunare, tânărul a luat trenul, fără bilet, dar a fost prins de controlori și coborât la prima stație.</p>
      <p>De acolo a furat o bicicletă, pentru a se deplasa în continuare, strângând sticle returnabile pentru a face rost de câțiva eurocenți pentru mâncare.</p>
      <p>La clubul de tenis nu a vrut decât să doarmă în condiții rezonabile, ținând cont că este sfârșitul lunii noiembrie, iar temperaturile pe timpul nopții sunt foarte scăzute.</p>
      <p>După verificări ale poliției, s-a dovedit faptul că românul a spus adevărul. Acesta a fost luat în custodie, iar autoritățile au acum grijă de el.</p>
    </article>
  </body>
</html>