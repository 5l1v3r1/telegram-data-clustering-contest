<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/minirecenzje/test_myszki_genesis_xenon_770_z_wymiennymi_panelami_fps_i_mmo"/>
    <meta property="og:site_name" content="PurePC"/>
    <meta property="article:published_time" content="2019-11-23T09:00:01+00:00"/>
    <meta property="og:title" content="Test myszki Genesis Xenon 770 z wymiennymi panelami FPS i MMO"/>
    <meta property="og:description" content="Test niedrogiej myszki dla graczy Genesis Xenon 770 z sensorem optycznym Pixart PAW3327, która posiada wymienne panele boczne do grania w strzelaniny i mmocrpg."/>
  </head>
  <body>
    <article>
      <h1>Test myszki Genesis Xenon 770 z wymiennymi panelami FPS i MMO</h1>
      <address><time datetime="2019-11-23T09:00:01+00:00">23 Nov 2019, 09:00</time> by <a rel="author">Sebastian Oktaba</a></address>
      <figure>
        <img src="https://www.purepc.pl/files/Image/m165/27537.jpg"/>
      </figure>
      <p>Jeśli nie jesteście przywiązani do jednego gatunku gier komputerowych i lubicie różnorodność, możecie kiedyś stanąć przed trudną decyzją - wybrać klasyczną myszkę typowo pod strzelaniny czy behemota dedykowanego MMOcRPG, gdzie istotna okazuje się ilość dodatkowych przycisków? Między takimi modelami zachodzi przecież konkretna różnica... Teoretycznie Genesis Xenon 770 powinien usatysfakcjonować obydwie grupy docelowe, ponieważ pozwala zmieniać konstrukcję gryzonia zależnie od potrzeb, a wszystko dzięki wymiennym panelom bocznym. Czy takie rozwiązanie faktycznie się sprawdza? Jak wypada funkcjonalność oraz jakość niecodziennej konstrukcji? Tego dowiecie się przeglądając jego recenzję...</p>
      <h3>💬 Wybrać klasyczną myszkę typowo pod strzelaniny czy behemota z wieloma przyciskami pod MMOcRPG? Teoretycznie Genesis Xenon 770 powinien usatysfakcjonować obydwie grupy docelowe.</h3>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_9_b.png"/>
      </figure>
      <p>Mysz Genesis Xenon 770 zamknięto w typowym opakowaniu w jakim zazwyczaj otrzymujemy podobne urządzenia - kartonowym pudełku o niewielkich wymiarach, które zawiera infografiki przedstawiające najważniejsze cechy urządzenia. Zachowawcza stylistyka i grafitowo-czerwona kolorystyka jest charakterystyczna dla produktów Genesis. Wewnątrz znajdziemy bohatera niniejszej recenzji wciśniętego w plastikowy blister, którego zadaniem jest chronić Xenon 770 przed uszkodzeniami w transporcie, a także komplet wyposażenia dodatkowego obejmującego zapasowe ślizgacze i wymienne nakładki przeznaczone do montowania na obydwu bokach.</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_10_b.jpg"/>
      </figure>
      <p>Genesis Xenon 770 to ergonomiczny gryzoń dedykowany osobom praworęcznym, którego podstawowe wymiary wynoszą 128 x 69 x 39 mm przy całkowitej wadze około 110 gramów. Celowo napisałem o podstawowych gabarytach, ponieważ niektóre można w określonym stopniu modyfikować, co zostanie dokładniej omówione w kolejnych akapitach. Generalnie - jest to gamingowa myszka średnich rozmiarów, docelowo przeznaczona do młócenia w strzelanki i MMOcRPG. Hola! Hola! Pewnie komuś niespecjalnie zgadza się tutaj zestawienie gatunków, niemniej wszystko jest w porządku, bowiem Genesis Xenon 770 skrywa pewien sekret...</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_11_b.jpg"/>
      </figure>
      <p>Największym bajerem wprowadzonym w Genesis Xenon 770 okazują się wymienne panele, pozwalające odmienić charakterystykę urządzenia tzn. dostosować ilość przycisków do preferowanego gatunku gier komputerowych. Nakładka dla MMOcRPG zapewnia 9 programowalnych klawiszy dostępnych pod kciukiem, które osoba o przeciętnej wielkości dłoni powinna spokojnie wykorzystać bez przypadkowego klikania w pozostałe, niemniej pierwszy klawisz dolnego rzędu mógłby być większy. Same przyciski działają bez zarzutów, wydając słyszalne kliknięcie i błyskawicznie odbijając - dokładnie czuć kiedy następuje aktywacja. Wciśnięcie wymaga użycia odrobiny siły, dlatego od trzymania nań kciuka przypadkowe wywołanie interakcji raczej nie powinno grozić, chyba że przy gwałtownych ruchach.</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_12_b.jpg"/>
      </figure>
      <p>Podobny pomysł z panelem forsowały chociażby Logitech G600, Razer Naga czy Corsair Scimitar, będące stosunkowo drogimi konstrukcjami, aczkolwiek cenowo Genesis Xenon 770 bliżej do Redragon Perdition albo Lioncast LM30. Tutaj możemy jednak wymienić wkładkę MMO na taką dedykowaną FPS-om, gdzie znajdziemy trzy dodatkowe przyciski - wystarczy podważyć plastikowy element i włożyć zamiennik, którego pozycję przypieczętują dwa magnesy umieszczone w korpusie. Cały proces jest dziecinnie prosty, trwa maksymalnie pięć sekund, a wymienne elementy zostały bardzo dobrze spasowane. Funkcjonalność drugiej nakładki dodaje trzy przyciski: dwa umieszczone standardowo nieco poniżej głównego, natomiast trzeci bardziej w głębi. Skutkiem tego właśnie ten trzeci jest trudno dostępny, użyteczny głównie podczas korzystania z uchwytu palm claw lub palm grip, a nawet wówczas kluczowa okazuje się długość kciuka użytkownika, bo przy pierwszym wariancie dotykałem go dosłownie opuszkiem palca.</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_13_b.jpg"/>
      </figure>
      <p>Genesis Xenon 770 pozwala też wymienić prawe boczki obudowy, aby jeszcze lepiej dostosować gabaryty urządzenia do własnych preferencji. Producent załączył w opakowaniu dwa kolejne panele - chudszy będący odpowiednikiem korpusu występującego u większości gryzoniów, a także grubszy dodający trochę ciałka, poszerzający obudowę wzorem Razer Naga (dodając zarazem miejsce na palec serdeczny). Mechanizm zmiany jest identyczny jak w przypadku paneli z klawiszami. Ogólnie mamy więc cztery konfiguracje do wyboru. Chociaż nie wszystkie aspekty Genesis Xenon 770 wyszły idealnie, zresztą trudno byłoby tutaj spełnić oczekiwania każdego użytkownika, możliwości personalizacji oraz funkcjonalność zasługuje na uznanie. Myszką można efektywnie opracować zarówno przy ułożeniu palców 1+2+2 oraz 1+3+1.</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_14_b.jpg"/>
      </figure>
      <p>Główne przyciski oraz górna obudowa łącznie z miejscem na środkową część dłoni, zostały wykonane z jednego kawałka matowego plastiku, który okazuje się odporny na zabrudzenia. Przyciskom LPM i PPM (pochodzących od Huano) brakuje jednak delikatnego wyprofilowania, wydawałoby się czegoś absolutnie podstawowego w gamingowych myszkach, aczkolwiek nie nazwałbym tego wielkim problemem. Jakość zastosowanych materiałów jest bardzo dobra, produkt nie sprawia wrażenia gorszego klasowo od droższej konkurencji. Szkoda jedynie, że Genesis Xenon 770 pomimo swojej modularności nie otrzymała żadnych opcji regulacji wagi, których wprowadzenie z racji zdejmowanych boczków, powinno być stosunkowo łatwym zadaniem dla konstruktorów (zwłaszcza iż miejsce we wnękach czeka na zagospodarowanie).</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_15_b.jpg"/>
      </figure>
      <p>Genesis Xenon 770 posiada trzy całkiem duże (wymienne) ślizgacze, dające gryzoniowi odpowiedni poślizg, niemniej preferowane są twardsze podkładki. Komunikacja z komputerem odbywa się poprzez kabel USB w materiałowym oplocie o długości 180 centymetrów (nie zapomniano także o dławiku i rzepie do spinania). W kwestii pozostałych przycisków - rolka działa dość opornie, przeskok jest wyraźnie wyczuwalny, ale wciśnięcie jej przychodzi z dużą łatwością, wymagając minimalnej siły. Zaraz obok na grzbiecie umieszczono dwa klawisze do regulacji DPI, które w żaden sposób nie przeszkadzają podczas typowego grania. Genesis Xenon 770 może się także pochwalić trzema podświetlonymi miejscami - rolką, logotypem i dolną krawędzią, a wymieniona na końcu jest paskiem RGB (reszta to kolor statyczny z palety RGB).</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_16_b.jpg"/>
      </figure>
      <p>Myszka wykorzystuje sensor optyczny Pixart PAW3327 pozwalając ustawić DPI w zakresie 200-10200, natomiast akceleracja wynosi 30G. Ponieważ model Xenon 750 bazował na PMW3330, można było oczekiwać takiego samego sensora w Xenon 770, aczkolwiek różnica w działaniu jest raczej trudna do wychwycenia. W zasadzie, to maksymalna rzeczywista rozdzielczość sensowa wynosi 6200 DPI, a podbicie tejże wartości następuje poprzez interpolację. Ot, marketingowa zagrywka jaką od dawna uprawiają producenci peryferiów, podczas gdy nawet podstawowe wartości są całkowicie wystarczające dla większości użytkowników. Wszystkie przyciski są oczywiście programowalne, do czego służy autorska aplikacja Genesis, której omówieniem zajmę się dosłownie za momencik. Kompletna specyfikacja techniczna wygląda następująco:</p>
      <ul>
        <li>Sensor optyczny - Pixart PAW3327</li>
        <li>Maksymalnie 14 konfigurowalnych przycisków</li>
        <li>Częstotliwość próbkowania - 1000 Hz</li>
        <li>Zakresy DPI - 200-10200</li>
        <li>Maksymalna akceleracja - 30G</li>
        <li>Waga - 110 gramów</li>
        <li>Wymiary - 121 x 65 x 38 mm</li>
        <li>Długość przewodu - 180 cm</li>
        <li>Podświetlenie RGB Prismo (trzy strefy)</li>
        <li>Wyjmowane boczne panele</li>
        <li>Wbudowana pamięć</li>
      </ul>
      <p>Oprogramowanie dostarczane do Genesis Xenon 770 jest bardzo proste w obsłudze i posiada standardowy zakres opcji m.in.: regulację DPI, prędkości dwukliku, szybkości scrollowania itp. Zaprogramować przyciski lub stworzyć schematy macro można od razu dla obydwu nakładek, ponieważ zostawały trwale przypisane do aplikacji. Każdy przycisk posiada zakres predefiniowanych operacji, jakie gryzoń do wykonania m.in. multimediów albo regulacji DPI. Podświetlaną listwę na krawędzi myszki można wyłączyć i dowolnie konfigurować (efektów jest około dziesięciu), jednak podświetlenie rolki i logotypu zmienia się dopiero przy zmianie DPI - kolory chociaż do ustawienia w aplikacji, przypisane są konkretnym wartościom. Tutaj nie przewidziano także zmiany efektu oddychania na inny, niemniej jakość podświetlenia, jego intensywność oraz równomierność nie wzbudzają żadnych zastrzeżeń.</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_0_b.png"/>
      </figure>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_1_b.png"/>
      </figure>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_2_b.png"/>
      </figure>
      <p>Przejdźmy teraz do testów, które poświęcone będą głównie ustawieniom 2400 i 3600 DPI, moim zdaniem najbardziej „używalnym” z dostępnych presetów. Wyższe wartości sprawiają bowiem, że trudno zapanować nad kursorem. Ogólna precyzja Genesis Xenon 770 przy natywnych rozdzielczościach Pixart PAW3327 stoi natomiast na bardzo dobrym poziomie, dlatego interpolowane (sięgające 10200 DPI) proponuję sobie zwyczajnie odpuścić. Wartość LOD wynosi około 1,8 mm, czyli całkiem nieźle, gryzoń jest również wolny od zjawisk predykcji, interpolacji czy jitteringu. Programy testowe zgodnie wykazały, że parametry deklarowane przez producenta pokrywają się z rzeczywistością. Chociaż Pixart PAW3327 to sensor optyczny raczej ze średniej półki, jego działanie jest całkowicie satysfakcjonujące podczas grania i typowych zastosowań. Myszka dobrze spisywała się zarówno w Call of Duty: Modern Warfare, World of Warcraft, jak również strategiach gdzie dodatkowe klawisze pozwalały szybciej zarządzać oddziałami.</p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_4_b.png"/>
      </figure>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_5_b.png"/>
      </figure>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_6_b.png"/>
      </figure>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_7_b.png"/>
      </figure>
      <h3>💬 Duża funkcjonalność, dobrej jakości materiały, precyzyjny sensor optyczny, ergonomiczny kształt czy wreszcie efektowne podświetlenie - Genesis Xenon 770 to całkiem fajny i opłacalny sprzęt dla szerokiego spektrum graczy.</h3>
      <p>Genesis Xenon 770 dostępna jest w sprzedaży w cenie 150 złotych, co stanowi bardzo ciekawą propozycję w konfrontacji z możliwościami tego gryzonia. Modularna obudowa pozwalająca wybrać lewą nakładkę z ilością programowalnych przycisków (FPS / MMO) i prawą dostosowaną do szerokości dłoni, to naprawdę funkcjonalne rozwiązanie. Dobrej jakości materiały, precyzyjny sensor optyczny, ergonomiczny kształt czy wreszcie efektowne podświetlenie dolnego paska, stanowią kolejne istotne plusy urządzenia. Oczywiście, myszka ze względu na charakterystykę nie będzie pasować każdemu, warunkiem jest wykorzystanie tych dodatkowych opcji, inaczej kupowanie Genesis Xenon 770 nie miałoby większego sensu. Jakaś bezpośrednia konkurencja? Redragon Perdition M910 i Lioncast LM30 oferują wprawdzie więcej przycisków i regulację obciążenia, jednak bez możliwości wymieniania paneli, kosztując odpowiednio więcej (~180 zł), mając jeszcze większe gabaryty i niekoniecznie lepszą jakość wykonania. Wśród bardziej renomowanych marek za podobne pieniądze dostaniemy natomiast tylko podstawowe modele, zatem Genesis Xenon 770 to całkiem opłacalny sprzęt dla szerokiego spektrum graczy.</p>
      <figure>
        <img src="https://www.purepc.pl/files/Image/Oceny_dla_recenzji/ppc_oplacalnosc.png"/>
      </figure>
      <p><b>Genesis Xenon 770</b><br/>Cena: <b>149 zł</b></p>
      <table bordered="">
        <tr>
          <td>
            <pic src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_8.jpg"/>
          </td>
          <td>✅ Dobrej jakości sensor optyczny<br/>✅ Duże możliwości konfiguracji obudowy<br/>✅ Przyjemny plastik i jakość wykonania<br/>✅ Zapasowe ślizgacze w komplecie<br/>✅ Ergonomiczny kształt korpusu<br/>✅ Rozsądnie wykalkulowana cena<br/>❌ Panel MMO nie dla osób z grubymi palcami<br/>❌ Trzeci przycisk panelu FPS daleko wysunięty<br/>❌ Szkoda że nie wprowadzono regulacji wagi<br/>❌ Dość toporna aplikacja producenta</td>
        </tr>
      </table>
      <p>
        <b>Sprzęt do testów dostarczyła firma:</b>
      </p>
      <figure>
        <img src="https://www.purepc.pl/image/mini_recenzja/2019/11/21_test_myszki_genesis_xenon_770_z_wymiennymi_panelami_fps_i_mmo_nc0.png"/>
      </figure>
      <related>
        <h4>Powiązane publikacje</h4>
        <a href="https://www.purepc.pl/minirecenzje/test_klawiatury_xpg_summoner_wygodny_mechanik_dla_graczy"/>
        <a href="https://www.purepc.pl/minirecenzje/recenzja_teclast_f5r_tbook_sprawdzamy_taniego_laptopa_z_chin"/>
        <a href="https://www.purepc.pl/minirecenzje/intel_core_i710710u_porownanie_wydajnosci_15w_vs_25w"/>
        <a href="https://www.purepc.pl/minirecenzje/test_alpenf_hn_black_ridge_niskie_chlodzenie_ale_czy_wydajne"/>
        <a href="https://www.purepc.pl/minirecenzje/test_chlodzenia_deepcool_assassin_iii_nowy_krol_wydajnosci"/>
      </related>
    </article>
  </body>
</html>