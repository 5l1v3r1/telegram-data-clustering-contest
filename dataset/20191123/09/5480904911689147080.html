<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesko-by-melo-venovat-50-milionu-korun-mezinarodnim-organizacim/1824338?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T09:15:00+00:00"/>
    <meta property="og:title" content="Česko by mělo věnovat 50 milionů korun mezinárodním organizacím"/>
    <meta property="og:description" content="Praha - Česko by do konce roku mělo věnovat 50 milionů korun třem mezinárodním organizacím, které se věnují humanitární pomoci. Peníze by měly posloužit na zdravotnickou pomoc na Ukrajině, na řešení problému s migrací v Zambii a na prevenci katastrof. Návrh ministerstva zahraničí projedná v pondělí vláda."/>
  </head>
  <body>
    <article>
      <h1>Česko by mělo věnovat 50 milionů korun mezinárodním organizacím</h1>
      <address><time datetime="2019-11-23T09:15:00+00:00">23 Nov 2019, 09:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česko by do konce roku mělo věnovat 50 milionů korun třem mezinárodním organizacím, které se věnují humanitární pomoci. Peníze by měly posloužit na zdravotnickou pomoc na Ukrajině, na řešení problému s migrací v Zambii a na prevenci katastrof. Návrh ministerstva zahraničí projedná v pondělí vláda.</p>
      <p>Podle návrhu je deset milionů korun určeno pro Mezinárodní výbor Červeného kříže. Peníze jsou vázány na zdravotnickou pomoc v konfliktních oblastech na východě Ukrajiny. České velvyslanectví v Kyjevě bude využití daru monitorovat a bude hledat možnosti, jak činnost Červeného kříže koordinovat s dalšími českými humanitárními projekty.</p>
      <p>Dvacet milionů korun by měl dostat Úřad Vysokého komisaře OSN pro uprchlíky (UNHCR) a využít je pro řešení problému s migrací v Zambii. Africká země, která patří mezi prioritní státy české zahraniční rozvojové pomoci, se potýká s přílivem uprchlíků ze sousedního Konga, uprchlické tábory v Zambii provozují i české neziskové organizace.</p>
      <p>Zbývajících 20 milionů korun dostane Úřad OSN pro snižování rizika katastrof (UNDRR). Peníze poslouží na snižování rizika katastrof a zlepšování odolnosti vůči nim ve všech šesti prioritních zemích české rozvojové pomoci, kterými jsou vedle Zambie Bosna, Gruzie, Moldavsko, Etiopie a Kambodža. Česko s UNDRR spolupracuje dlouhodobě, čeští experti se podílejí na vyhodnocování rizik přírodních katastrof.</p>
    </article>
  </body>
</html>