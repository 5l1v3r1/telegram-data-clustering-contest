<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/egitim/egitim-genel/usta-sefler-ogrencilere-ilham-verdi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-23T09:41:00+00:00"/>
    <meta property="og:title" content="Usta şefler, öğrencilere ilham verdi"/>
    <meta property="og:description" content="Gastronomi Topluluğu’nun düzenlediği “Yaratıcı Şefler ve Girişimcilik Yönelimi” konferansında öğrenciler ile bir araya gelen usta şefler deneyimlerini paylaştı, tavsiyelerde bulundu."/>
  </head>
  <body>
    <article>
      <h1>Usta şefler, öğrencilere ilham verdi</h1>
      <h2>Gastronomi Topluluğu’nun düzenlediği “Yaratıcı Şefler ve Girişimcilik Yönelimi” konferansında öğrenciler ile bir araya gelen usta şefler deneyimlerini paylaştı, tavsiyelerde bulundu.</h2>
      <address><time datetime="2019-11-23T09:41:00+00:00">23 Nov 2019, 09:41</time> by <a rel="author">Haber Merkezi</a></address>
      <p>Pamukkale Üniversitesi Turizm Fakültesi Hierapolis Konferans Salonu’nda düzenlenen konferansa; Turizm Fakültesi Dekanı Prof. Dr. Kasım İnce, Turizm Fakültesi Dekan Yardımcısı ve Gastronomi ve Mutfak Sanatları Bölüm Başkanı Prof. Dr. Nurten Çekal, Turizm Fakültesi Dekan Yardımcısı Dr. Öğr. Üyesi Murat Bayram, Gastronomi ve Mutfak Sanatları Bölümü öğretim üyeleri, öğrenciler ve etkinliğe katkı sunan firma temsilcileri katıldı.</p>
      <figure>
        <img src="https://www.denizlihaber.com/medya/2019/11/denizli-pau-gastronomi-haber1.jpg"/>
      </figure>
      <p><b>“ÇOK ÇALIŞIN, FARKLI AÇILARDAN BAKIN”</b><br/>Konferansın ilk konuşmacısı olan Ankara Hacı Bayram Veli Üniversitesi Öğretim Üyesi ve aynı zamanda “Kings&amp;Queens Catering” firması kurucusu Doç. Dr. Ece Konaklıoğlu, firmasını kurarken yaşadığı zorluklar ve bu zorlukların üstesinden nasıl geldiğini anlattı, öğrencilere önemli tavsiyelerde bulundu. İşletmeci olmak isteyenlerde öncelikle cesaret ve ikna gücünün olması gerektiğini anlatan Doç. Dr. Konaklıoğlu, hazırlanan yemek sunumlarında lezzetin yanında estetik kaygısı ve renk uyumunun da olması gerektiğini vurguladı. Öğrencilik yıllarının iyi değerlendirmesi gerektiğini ve yaz aylarında yapılan stajların iş yaşantısı için bir birikim olduğunu ifade eden Doç. Dr. Ece Konaklıoğlu, öğrencilere gastronomi sektöründe başarılı olabilmeleri için çok çalışmalarını ve farklı açılardan bakmalarını tavsiye etti.</p>
      <figure>
        <img src="https://www.denizlihaber.com/medya/2019/11/denizli-pau-gastronomi-haber2.jpg"/>
      </figure>
      <p>Türkiye Aşçılar Federasyonu Yönetim Kurulu Üyesi Elif Denizci ise gastronomi sektöründe kadınların karşılaştığı sorunları anlattı, gastronomi eğitimi alanların yaklaşık yarısının kadın olmasına karşın, daha sonra başka mesleklere yönelmelerinden dolayı bu sektördeki kadınların iş gücüne katılım oranının düşük olduğunu belirtti. Diğer çalışma alanlarında olduğu gibi gastronomide de yabancı dil bilmenin ve insanlarla doğru iletişim kurabilme becerilerinin önemli olduğunu ifade eden Denizci, öğrencilere başarılı olabilmeleri için çok çalışmaları ve sektördeki yenilikleri yakından takip etmeleri gerektiğini hatırlattı.</p>
      <p>Konferansın son konuşmacısı “Just Food” İşletme Kurucusu Şef Sahra Tuncer oldu. Tuncer, bankacılık sektöründen aşçılığa geçiş hikâyesini aktardı. Kurucusu olduğu “Just Food” işletmesi fikrinin nasıl ortaya çıktığını anlatan Sahra Tuncer, sektör deneyimlerini öğrencilerle paylaştı.</p>
      <figure>
        <img src="https://www.denizlihaber.com/medya/2019/11/denizli-pau-gastronomi-haber3.jpg"/>
      </figure>
      <p>Konferansın sonunda konuşmacılar öğrencilerden gelen soruları yanıtladı.</p>
    </article>
  </body>
</html>