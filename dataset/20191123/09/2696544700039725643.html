<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191123_Alomvolgy_vedett_teruleten_zajlo_beruhazas_ellen_tiltakoztak_Budakeszin"/>
    <meta property="og:site_name" content="HVG.hu"/>
    <meta property="article:published_time" content="2019-11-23T09:48:00+00:00"/>
    <meta property="og:title" content="Álomvölgy: védett területen zajló beruházás ellen tiltakoztak Budakeszin"/>
    <meta property="og:description" content="Mikrofarmokat építene egy befektetői csoport Budakeszin abban az Álomvölgyben, ahol évezredes szakrális kaptárkövek maradványai vannak, ez ellen tiltakoztak helyiek és szimpatizánsok."/>
  </head>
  <body>
    <article>
      <h1>Álomvölgy: védett területen zajló beruházás ellen tiltakoztak Budakeszin</h1>
      <address><time datetime="2019-11-23T09:48:00+00:00">23 Nov 2019, 09:48</time> by <a rel="author">hvg.hu</a></address>
      <p>
        <b>Mikrofarmokat építene egy befektetői csoport Budakeszin abban az Álomvölgyben, ahol évezredes szakrális kaptárkövek maradványai vannak, ez ellen tiltakoztak helyiek és szimpatizánsok.</b>
      </p>
      <p>Tüntettek a budakeszi Álomvölgyben feltételezett beruházások ellen, a tüntetők lakatokat helyeztek el (hogy a terület lakatlan maradjon, és hogy lelakatolják jelképesen a munkagépek előtt), és beszédek hangzottak el. Az Álomvölgyben kaptárkövek vannak, ez évezredekkel ezelőtt szakrális térként használt sziklába vájt tereket, fülkéket jelent. A Natura 2000-es védett területen munkagépek dolgoznak az Átlátszó <a href="https://atlatszo.hu/2019/11/21/a-hatosagok-tetlenul-nezik-a-termeszetvedelmi-terulet-beepiteset-a-budakeszi-alomvolgyben/">cikke </a>szerint, a terület tulajdonosai kutat fúrnak saját bevallásuk szerint, de később építkezni szeretnének. A kaptárkövek korábban lőtérhasználat miatt megsérültek, a világban található hasonló kaptárkövek világörökségi védelmet élveznek. A tüntetők attól tartanak, elpusztulnak az őskori maradványok. Az önkormányzat változtatási tilalmat rendelt el a területre.</p>
      <p>Budakeszi polgármestere, Győri Ottília azt mondta, megvédik kulturális értékeiket, az önkormányzat mindent megtesz a folyó munkálatok leállítására. A Magyarságkutató Intézet pedig régészeti lelőhellyé akarja nyilváníttatni a területet. "Nem engedjük, hogy ez a kis helyi csoda tovább sérülön", zárta a polgármester asszony beszédét.</p>
      <p>Szél Bernadett is megszólalt, úgy látja, az egyik oldalon ott van a pénz, a hatalom, a rombolás, a másik oldalon pedig azok, akiknek fontos az Álomvölgy.</p>
      <p>A tüntetésen elsorolták, mennyi különleges és védett állat- és növényfaj él itt, ugyanakkor ezek pusztulnak, mert a területen filmforgatás volt, díszletfalu épült, eltűntek egy éjszaka alatt védett virágok, miután kiásták őket, és most mikrofarmok létesülnének, "juhászlakások épülnek". Már az előkészítő munkák okozhattak visszaállíthatatlan károkat, kábelek, csövek lefektetése történt meg a védett területen.</p>
      <p>A tüntetők szerint a jogi védelem nem elég, a rendőrségnek is lépni kellene. A terület tulajdonosa Baumgartner Antal és Takács István üzletemberek.</p>
      <p><a href="https://www.facebook.com/watch/live/?v=513285029519906&amp;notif_id=1574500301513739&amp;notif_t=live_video_explicit">A tüntetést itt lehet élőben követni</a>.</p>
    </article>
  </body>
</html>