<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/rusza-wygaszanie-wielkiego-pieca-w-krakowskiej-hucie-zwiazkowcy-protestuja/"/>
    <meta property="og:site_name" content="Polsat News"/>
    <meta property="article:published_time" content="2019-11-23T09:51:00+00:00"/>
    <meta property="og:title" content="Rusza wygaszanie wielkiego pieca w krakowskiej hucie. Związkowcy protestują"/>
    <meta property="og:description" content="W sobotę zaczyna się proces wygaszania jedynego wielkiego pieca w krakowskiej hucie ArcelorMittal. Związane jest to z tymczasowym wstrzymaniem pracy części surowcowej tego zakładu, czyli wielkiego pieca i stalowni. Przeciwko temu protestują hutniczy związkowcy."/>
  </head>
  <body>
    <article>
      <h1>Rusza wygaszanie wielkiego pieca w krakowskiej hucie. Związkowcy protestują</h1>
      <address>
        <time datetime="2019-11-23T09:51:00+00:00">23 Nov 2019, 09:51</time>
      </address>
      <p>
        <b>W sobotę zaczyna się proces wygaszania jedynego wielkiego pieca w krakowskiej hucie ArcelorMittal. Związane jest to z tymczasowym wstrzymaniem pracy części surowcowej tego zakładu, czyli wielkiego pieca i stalowni. Przeciwko temu protestują hutniczy związkowcy.</b>
      </p>
      <related>
        <a href="https://www.polsatnews.pl/wiadomosc/2019-11-18/najwiekszy-szpital-w-polsce-wlasnie-sie-przeprowadza/"/>
      </related>
      <p>ArcelorMittal Poland ogłosił 12 listopada, że od soboty tymczasowo wstrzyma pracę części surowcowej w krakowskiej hucie, czyli wielkiego pieca i stalowni. Jak zapowiedział prezes spółki Geert Verbeeck, zamknięcie potrwa "przynajmniej kilka miesięcy".</p>
      <p>Prezes poinformował, że spółka nie zamierza zwalniać około 800 własnych pracowników zatrudnionych w części surowcowej. W sumie pracuje w niej około 1,1 tys. osób, ale 300 to pracownicy firm zewnętrznych. Część pracowników AMP będzie się zajmować konserwacją krakowskiego wielkiego pieca, część otrzyma propozycję pracy przy podobnej instalacji w hucie w Dąbrowie Górniczej, a niewielka część – jak ocenili przedstawiciele koncernu - otrzyma obniżone wynagrodzenie, tzw. "postojowe".</p>
      <p>Jak poinformowała w sobotę Marzena Rogozik z biura prasowego AMP, przygotowania do „wydmuchania” i zatrzymania wielkiego pieca nr 5 trwają od 12 listopada, po decyzji o tymczasowym wstrzymaniu pracy części surowcowej w krakowskiej hucie. - Instalacja była starannie przygotowywana do wyłączenia: trzeba było m.in. zmienić parametry pracy instalacji oraz skład wsadu, tak, by oczyścić wnętrza gara, w którym powstaje surówka - wyjaśniła.</p>
      <p>
        <a href="https://www.polsatnews.pl/wiadomosc/2019-11-23/niezwykly-przewodnik-po-nowej-hucie-moim-marzeniem-jest-dach-nad-glowa/">
          <b>ZOBACZ: Niezwykły przewodnik po Nowej Hucie. "Moim marzeniem jest dach nad głową"</b>
        </a>
      </p>
      <p>Proces "wydmuchiwania" wielkiego pieca rozpocznie się w godzinach popołudniowych i będzie trwał kilkanaście godzin.</p>
      <p>- Będziemy wdmuchiwać przez dysze do pieca gorące powietrze, by spalić znajdujący się w garze koks i pozostałe materiały wsadowe. Kiedy wsad będzie znajdował się poniżej poziomu dysz przerwiemy wydmuchiwanie i zaczniemy tzw. spuszczanie "wilka", czyli opróżnianie pieca z pozostałości surówki i żużla - zaznaczyła Rogozik.</p>
      <p>Opróżnianie pieca z pozostałości surówki i żużla rozpocznie się w niedzielę; proces ten potrwa również potrwa kilkanaście godzin. Wielki piec – wskazała przedstawicielka AMP - zostanie zgaszony tzw. technologią azotową, czyli znacznie bezpieczniejszą dla instalacji, jak np. gaszenie samą wodą. Pozwoli to na szybsze i bezpieczniejsze ponowne uruchomienie pieca po postoju.</p>
      <p>
        <b>"Wysokie ceny surowców"</b>
      </p>
      <p>Zgaszenie pieca potrwa ok. 24 godzin, ale jego całkowite bezpieczne wyłączenie od 7 do 10 dni.</p>
      <p>Jak przypomniała Rogozik, wraz z pracą wielkiego pieca zostanie zatrzymana również praca stalowni i linii ciągłego odlewania stali. - Wszystkie instalacje wielkopiecowe i stalownicze zostaną odpowiednio zabezpieczone na czas postoju, zwłaszcza, że zbliża się okres zimowy. Będą zabezpieczane m.in. przed korozją i zamarznięciem, a bieżący nadzór nad nimi obejmie część pracowników, którzy na czas postoju pozostaną w hucie w Krakowie - podkreśliła.</p>
      <p>Przedstawiciele AMP, argumentując w zeszłym tygodniu decyzję o tymczasowym wstrzymaniu pracy części surowcowej krakowskiej huty wskazywali na wyzwania, z jakimi mierzy się europejskie hutnictwo. Są to wysokie ceny surowców, rosnące koszty uprawnień do emisji CO2 i niewystarczające środki ochrony europejskiego rynku, co bezpośrednio przekłada się na ogromny wzrost importu z krajów trzecich. Ponadto – przypomniano - wszystkie te czynniki występują przy globalnej nadwyżce zdolności produkcyjnych w hutnictwie, która obecnie wynosi ponad 400 mln ton.</p>
      <p>Geert Verbeeck podtrzymał deklarację, że spółka chce ponownie uruchomić krakowską instalację, "jak tylko powróci koniunktura i będzie opłacalna produkcja w hucie w Krakowie".</p>
      <p>- Ponowne uruchomienie zależy od sytuacji rynkowej, ale prognozy krótkoterminowe nie napawają optymizmem - nie jesteśmy w stanie podać daty, będziemy uważnie przyglądać się temu, co się dzieje na rynku - powiedział prezes w zeszłym tygodniu, a dopytywany dookreślił, że "na pewno mówimy o przynajmniej kilku miesiącach". Według Verbeecka ułatwieniem dla ponownego uruchomienia instalacji wielkiego pieca będzie fakt, że w 2016 roku przeszedł on generalny remont.</p>
      <p>
        <a href="https://www.polsatnews.pl/wiadomosc/2019-10-19/katastrofa-w-kopalni-zlota-wielka-fala-porwala-robotnikow/">
          <b>ZOBACZ: Katastrofa w kopalni złota. Wielka fala porwała robotników</b>
        </a>
      </p>
      <p>
        <b>Petycja do premiera</b>
      </p>
      <p>Przeciwko tej decyzji protestują wszystkie związki zawodowe działające w krakowskiej hucie. Pikietowali przed siedzibą zakładu i Małopolskim Urzędem Wojewódzkim.</p>
      <p>Szefowie związków zawodowych złożyli na ręce wojewody małopolskiego Piotra Ćwika petycję adresowaną do premiera Mateusza Morawieckiego, w której występują o podjęcie działań, aby spowodować wycofanie decyzji zarządu AMP o czasowym wyłączeniu pracy ostatniego wielkiego pieca w krakowskiej hucie.</p>
      <p>Jak wskazano w piśmie, wygaszenie wielkiego pieca w Krakowie to "ogromne zagrożenie dla tysięcy miejsc pracy i egzystencji rodzin pracowników zatrudnionych w ArcerolMittal Poland oraz podmiotach współpracujących".</p>
      <p>"Nie ukrywamy, że pracownicy, jak i my, ich przedstawiciele, czujemy się oszukani, tak przez zarząd ArcelorMittal Poland, jak i ministrów pańskiego rządu, którzy przed wyborami parlamentarnymi zapewniali, że wielki piec w Krakowie nie zostanie wygaszony" - zaznaczyli w piśmie związkowcy.</p>
      <p>Wskazali też, że poprawa sytuacji przemysłu stalowego wymaga działań na forum europejskim. "Dalsza stagnacja w decyzjach i działaniach, jakie powinny zostać podjęte przez UE w obszarze europejskiego hutnictwa, może spowodować upadek tej gałęzi przemysłu w Europie - oceniono.</p>
      <p>
        <a href="https://www.polsatnews.pl/wideo/nowa-inwestycja-orlenu-w-trzebini-znaczaco-ograniczy-koszty-logistyki_6760197/">WIDEO - Nowa inwestycja Orlenu w Trzebini. "Znacząco ograniczy koszty logistyki"</a>
      </p>
      <figure>
        <img src="https://r.dcs.redcdn.pl/http/o2/redefine/cp/hf/hfgoamtn1wuvnsnwz14ps6v9ebkt7vq4.jpg"/>
      </figure>
    </article>
  </body>
</html>