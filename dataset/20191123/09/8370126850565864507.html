<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/136216/akpnin-yatirimi-din-egitimine-kuran-kursu-sayisi-5-kat-artti"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-23T09:06:00+00:00"/>
    <meta property="og:title" content="AKP'nin yatırımı din eğitimine: Kuran kursu sayısı 5 kat arttı"/>
    <meta property="og:description" content="Kaynak yetersizliği gerekçesiyle ikili eğitim sorununu bir türlü çözemeyen iktidar, 2002 yılından bugüne kadar yalnızca 5 bin 565 yeni lise inşa edebildi. Buna karşın 11 bin 809 Kuran kursu hizmete açıldı."/>
  </head>
  <body>
    <article>
      <h1>AKP'nin yatırımı din eğitimine: Kuran kursu sayısı 5 kat arttı</h1>
      <h2>Kaynak yetersizliği gerekçesiyle ikili eğitim sorununu bir türlü çözemeyen iktidar, 2002 yılından bugüne kadar yalnızca 5 bin 565 yeni lise inşa edebildi. Buna karşın 11 bin 809 Kuran kursu hizmete açıldı.</h2>
      <address>
        <time datetime="2019-11-23T09:06:00+00:00">23 Nov 2019, 09:06</time>
      </address>
      <p>AKP iktidarı döneminde Kuran kursu ve ortaöğretim kurumu sayısındaki değişim, iktidarın siyasi tercihlerini bir kez daha gözler önüne serdi.</p>
      <p><b>Birgün'den Mustafa Mert Bildircin'in haberine göre</b>, AKP iktidarının birinci yılında 6 bin 210 olan lise sayısı, 2019 yılında 12 bin 506’ya yükselirken aynı dönemde Kuran kursu sayısı 3 bin 984’ten 15 bin 796’ya fırladı. Türkiye’deki Kuran kurslarının sayısı 2002 yılına göre 2019’da yüzde 296 arttı.</p>
      <p>Eğitimin giderek derinleşen sorunlarından biri olan ikili eğitimi kaynak yetersizliği gerekçesiyle bir türlü çözmeyen iktidar, 2002 yılından 2019 yılına kadar yalnızca 5 bin 565 lise inşa edebildi. Aynı dönemde inşa edilen Kuran kursu sayısı ise 11 bin 809 oldu.</p>
      <h3>2013’TE 10 BİN LİSE</h3>
      <p>AKP’nin iktidara geldiği 2002 yılında, Türkiye’de 6 bin 210 ortaöğretim kurumu bulunuyordu. Ortaokuldan ortaöğretime geçen öğrenci sayısının artması ile birlikte yeni okul inşaatı da zorunlu hale geldi. Bu kapsamda, 2012-2013 eğitim öğretim yılının sonuna kadar 4 bin 208 yeni lise eğitime kazandırıldı. 2013 yılında 10 bin 198 olan lise sayısına karşın ortaöğretimdeki öğrenci sayısı açık öğretim lisesindeki öğrenciler de dahil 4 milyon 420 bine ulaştı.</p>
      <h3>LİSELERDE YIĞILMA</h3>
      <p>Milli Eğitim Bakanlığı, eğitim sendikalarının ve velilerin tüm tepkilerine karşın 2013 yılında zorunlu eğitime, “4+4+4” sistemini getirdi. Yeni sistem ile birlikte ortaöğretimdeki öğrenci sayısında yığılma yaşandı. Mevcut okulların kapasitesi, örgün eğitimdeki lise öğrenci sayısını karşılamayınca, uzun yıllardır var olan ikili eğitim sorunu daha da derinleşti.</p>
      <h3>İKİLİ EĞİTİM SORUNU</h3>
      <p>Uzman görüşü alınmaksızın getirilen, “4+4+4” sisteminin ilk yılında Türkiye’deki lise sayısı 10 bin 955 iken bu sayı 2018-2019 eğitim öğretim yılında 12 bin 506’ya çıktı. Böylelikle, 2014 yılından 2019 yılına kadar geçen beş yılda inşa edilen okul sayısı bin 551’de kaldı. Ortaöğretimdeki öğrenci sayısının ise 5 milyon 594 bin olduğu bildirildi. Birçok okul, kapasite yetersizliği nedeniyle ikili eğitime geçmek zorunda bırakıldı.</p>
      <h3>BİR YILDA 5 BİN KURAN KURSU</h3>
      <p>Türkiye’deki Kuran kursu sayısındaki en çarpıcı artış 2010-2011 ile 2011-2012 eğitim öğretim dönemlerinde yaşandı. 2010-2011’de 9 bin 485 olan Kuran kursu sayısı, bir yılda yüzde 54 artırılarak 14 bin 676’ya ulaştı.</p>
      <h3>YATIRIM DİN EĞİTİMİNE</h3>
      <p>İktidarının ilk yılından 2018 yılı sonuna kadar yalnızca 5 bin 565 lise inşa eden AKP, kamu kaynaklarının büyük bölümünü din eğitimine ayırdı. 2002 yılında 3 bin 984 olan Kuran kursu sayısı şöyle arttı:</p>
      <p>2007: 7 bin 230<br/>2012: 14 bin 676<br/>2017: 15 bin 796’ya çıktı.</p>
      <h3>YATIRIMLARDA KESİNTİ</h3>
      <p>Cumhurbaşkanı Recep Tayyip Erdoğan’ın her fırsatta dile getirdiği, “Eğitime ayrılan payı artırdık” söylemi de 2019 yılında MEB bütçesinden eğitim yatırımları için ayrılan payda karşılık bulmadı. 2019 yılında 113,8 milyar TL olan MEB bütçesinde eğitim yatırımlarının payı 5,6 milyar TL oldu. Eğitim yatırımları bütçesi 2018 yılına göre 2019 yılında 2,2 milyar TL azaltıldı.</p>
    </article>
  </body>
</html>