<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549502.html/30-%D8%AF%D8%B1%D8%B5%D8%AF-%D8%B1%D9%88%D8%B3%D8%AA%D8%A7%D9%87%D8%A7%DB%8C-%D8%A8%D8%A7%D9%84%D8%A7%DB%8C-200-%D8%AE%D8%A7%D9%86%D9%88%D8%A7%D8%B1-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D9%81%D8%A7%D9%82%D8%AF-%D8%B1%D9%88%D8%AD%D8%A7%D9%86%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T16:27:00+00:00"/>
    <meta property="og:title" content="30 درصد روستاهای بالای 200 خانوار در خراسان رضوی فاقد روحانی هستند"/>
    <meta property="og:description" content="مدیرکل سازمان تبلیغات اسلامی خراسان رضوی با بیان اینکه حدود 1000 روحانی هجرت، مستقر و هدایت در خراسان رضوی وجود دارد، گفت: طبق برنامه توسعه 70 درصد روستاهای بالای 200 خانوار روحانی دارد و 30 درصد نیز روحانی ندارند."/>
  </head>
  <body>
    <article>
      <h1>30 درصد روستاهای بالای 200 خانوار در خراسان رضوی فاقد روحانی هستند</h1>
      <h2>مدیرکل سازمان تبلیغات اسلامی خراسان رضوی:</h2>
      <address>
        <time datetime="2019-11-23T16:27:00+00:00">23 Nov 2019, 16:27</time>
      </address>
      <p>مدیرکل سازمان تبلیغات اسلامی خراسان رضوی با بیان اینکه حدود 1000 روحانی هجرت، مستقر و هدایت در خراسان رضوی وجود دارد، گفت: طبق برنامه توسعه 70 درصد روستاهای بالای 200 خانوار روحانی دارد و 30 درصد نیز روحانی ندارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام هادی صاحبقرانی، مدیرکل سازمان تبلیغات اسلامی خراسان رضوی، در گفت و گو با خبرنگار <a href="http://sobhtoos.ir/">صبح توس</a>، اظهار داشت: خراسان رضوی به لحاظ وجود روحانی در روستاها نسبت به سایر استان ها وضعیت بهتری دارد ولی نیاز این استان نیز بسیار بیشتر است.</p>
      <p>وی با بیان اینکه حدود 1000 روحانی هجرت، مستقر و هدایت در خراسان رضوی وجود دارد ولی در عین حال شهرها و روستاهای استان نیاز بیشتر از این به روحانی دارند، خاطرنشان کرد: مشارکت مردمی اگر پای کار باشد و اعتبارات حضور روحانی را فراهم کنند مطمئناً ما آمادگی داریم که روحانی معرفی کنیم و گرنه با این اعتبارات اندک نمی توان برای همه روستاها نیز روحانی مستقر در نظر گرفت.</p>
      <p>مدیرکل سازمان تبلیغات اسلامی خراسان رضوی با تأکید بر اینکه در روستاهایی که روحانی حضور دارد و خدمات دهی می کند آسیب های اجتماعی کمتر شده است و می طلبد مردم پای کار باشند و برای دین هزینه کنند، تصریح کرد: طبق برنامه توسعه 70 درصد روستاهای بالای 200 خانوار روحانی دارد و 30 درصد نیز روحانی ندارند.</p>
      <p>وی با اشاره به اینکه شوراهای هیئت های مذهبی با انگیزه خوبی تشکیل شده است و تشکل های ما باید به سمت جبهه شدن و اشتراک گذاشتن تجربیات خود حرکت کنند، اذعان کرد: شوراهای هیئت های مذهبی تازه شکل گرفته و باید در ابتدای گام دوم انقلاب یک حرکت تحولی عمیقی در این زمینه اتفاق بیفتد و بخشی از کار که توسط ما باید انجام می شده، پیشنهادات خود را به تهران ارسال کرده ایم.</p>
      <p>صاحبقرانی با بیان اینکه اگر آیین نامه شوراهای هیئت های مذهبی به ادارات کل و شهرستانی ابلاغ شود مطمئناً تحول عمیق خوبی در این زمینه خواهیم داشت و هدف ما این است که از همه ظرفیت های مردمی استفاده کنیم، عنوان کرد: یکی از راهبردهایی که برای اداره کل تبلیغات اسلامی تعیین کرده ایم واسپاری امور به مردم و پرهیز از تصدی گری است و این تصدی‌گری باید به صفر برسد و همه را به مردم واگذار کنند و یکی از بهترین مدل های آن مجمع ها است.</p>
      <p>وی همچنین در ادامه تشریح کرد: استان خراسان رضوی به دلیل وجود رویکرد دینی مذهبی و وجود امام رضا (ع) رویکردهای کارهای گروهی و کانون های فرهنگی تبلیغی از شعاع نورانی حضرت رضا (ع) برخوردار است و کانون های زیاد مردمی بسیار فعالی وجود دارد.</p>
      <p>مدیرکل سازمان تبلیغات خراسان رضوی با تأکید بر اینکه اگر این رخ دهد مطمئناً تحولات خوبی در ساحت تشکل های مردمی، هیئت های مذهبی و رسیدن به هیئت های تراز انقلاب حاصل می شود، بیان کرد: رویکرد سازمان تبلیغات در این فصل نو، رویکرد خدمت رسانی به مردم در ساحت فرهنگ، آن هم فرهنگ دینی با رویکرد اسلام ناب و خدمات اجتماعی است.</p>
      <p>وی در پایان با اشاره به اینکه خدمات اجتماعی یکی از ساحت های مورد تأکید مقام معظم رهبری به طلاب برای ورود به آن است، خاطرنشان کرد: طبیعتاً ادارات تبلیغات اسلامی با رویکرد تحولی قطعاً خدمات اجتماعی بیشتری خواهد داشت و محور حرکت های اجتماعی ما مردم هستند و ما جدای از مردم برای مردم باشیم بلکه با مردم و تمام ظرفیت هایی که وجود دارد مسائل اجتماعی را حل کنیم.</p>
      <p>انتهای پیام/</p>
    </article>
  </body>
</html>