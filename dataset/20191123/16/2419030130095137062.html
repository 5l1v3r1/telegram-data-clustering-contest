<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191123/leden-cu-willen-geesteswetenschappen-sparen/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-23T16:31:24+00:00"/>
    <meta property="og:title" content="Leden CU willen geesteswetenschappen sparen"/>
    <meta property="og:description" content="UTRECHT (ANP) - De leden van de ChristenUnie willen dat het kabinet voorlopig geen geld van de geesteswetenschappen naar bèta-technische opleidingen overhevelt. Een motie van die strekking werd zaterdag op het partijcongres tegen de zin van het partijbestuur aangenomen."/>
  </head>
  <body>
    <article>
      <h1>Leden CU willen geesteswetenschappen sparen</h1>
      <address><time datetime="2019-11-23T16:31:24+00:00">23 Nov 2019, 16:31</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De leden van de ChristenUnie willen dat het kabinet voorlopig geen geld van de geesteswetenschappen naar bèta-technische opleidingen overhevelt. Een motie van die strekking werd zaterdag op het partijcongres tegen de zin van het partijbestuur aangenomen.</b>
      </p>
      <p>De commissie-Van Rijn kwam eerder dit jaar met het voorstel om meer te investeren in technische opleidingen. Dat idee werd door het kabinet positief ontvangen. De commissie keek in opdracht van het kabinet naar de bekostiging van universiteiten en hogescholen.</p>
      <p>De Vereniging van Universiteiten VSNU vreest echter dat het zal leiden tot forse en pijnlijke bezuinigingen bij de alfa-, gamma- en medische wetenschappen. Op verzoek van de Tweede Kamer gaat een nieuwe commissie kijken of de bekostiging voor het mbo, hbo en universiteiten voldoende is.</p>
      <p>Dat rapport komt volgend jaar december. Tot die tijd moet er geen geld van de geesteswetenschappen naar de technische opleidingen gaan, aldus de leden van de ChristenUnie. Verder moeten tekorten bij bèta-opleidingen worden aangevuld met geld van buiten de onderwijsbegroting, aldus de motie.</p>
    </article>
  </body>
</html>