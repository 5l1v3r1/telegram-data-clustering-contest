<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/359739-nba-zvaigznes-kazinsa-lieta-par-naves-draudu-izteiksanu-bijusajai-draudzenei-izbeigta"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T16:25:00+00:00"/>
    <meta property="og:title" content="NBA zvaigznes Kazinsa lieta par nāves draudu izteikšanu bijušajai draudzenei izbeigta"/>
    <meta property="og:description" content="Apsūdzības pret Nacionālās basketbola asociācijas (NBA) spēlētāju Demarkusu Kazinsu par nāves draudu izteikšanu savai bijušajai draudzenei ir atsauktas, tādējādi izmeklēšana tika apturēta, piektdien paziņoja basketbolista advokāts Mošajs Donalds."/>
  </head>
  <body>
    <article>
      <h1>NBA zvaigznes Kazinsa lieta par nāves draudu izteikšanu bijušajai draudzenei izbeigta</h1>
      <address><time datetime="2019-11-23T16:25:00+00:00">23 Nov 2019, 16:25</time> by <a rel="author">Jauns.lv / LETA</a></address>
      <p>
        <b>Apsūdzības pret Nacionālās basketbola asociācijas (NBA) spēlētāju Demarkusu Kazinsu par nāves draudu izteikšanu savai bijušajai draudzenei ir atsauktas, tādējādi izmeklēšana tika apturēta, piektdien paziņoja basketbolista advokāts Mošajs Donalds.</b>
      </p>
      <p>Jau ziņots, ka Losandželosas "Lakers" traumētais spēlētājs Kazinss esot izteicis nāves draudus savai bijušajai draudzenei Kristijai Vestai, bet viņa pārstāvētā komanda uzsākusi izmeklēšanu par izskanējušajām baumām.</p>
      <p>Lietus mākoņi virs Kazinsa galvas savilkās, kad portāls "TMZ.com" publicēja audio ierakstu, kurā it kā dzirdams Kazinss, kurš sarunājas ar savu bijušo draudzeni Vestu. Vēlāk apstiprinājies, ka ierakstā dzirdamā vīrieša balss piederot Kazinsam, bet sarunas laikā viņš izteicis draudus Vestai, kura nav ļāvusi viņu kopīgajam dēlam apmeklēt basketbolista kāzas Atlantā, kas notika augusta vidū.</p>
      <p>"Ar prieku varu paziņot, ka visas apsūdzības pret Kazinsu ir atsauktas," pavēstīja viņa advokāts. "Lieta ir izbeigta un Kazinss centīsies aizmirst notikušo, strādājot pie savām basketbolista prasmēm un karjeras izaugsmes."</p>
      <p>Laikraksts "The Los Angeles Times" vēstīja, ka, kāda izmeklēšanai tuvu stāvoša persona atklāja, ka orderis par Kazinsa aizturēšanu neilgi pēc tā izdošanas tika anulēts, bet Mobilas pilsētas advokāti nolēma atsaukt apsūdzības.</p>
      <p>Tikmēr NBA jau iepriekš paziņoja, ka izmeklēs šo lietu, tomēr vēl nav skaidrs, vai spēlētājam nāksies stāties līgas Disciplinārās komitejas priekšā.</p>
      <p>Kazinss jūlija sākumā pievienojās "Lakers" rindām, bet nepilnu mēnesi vēlāk saplēsa krusteniskās saites, tādējādi viņam šī sezona, visticamāk, būs jāizlaiž pavisam.</p>
    </article>
  </body>
</html>