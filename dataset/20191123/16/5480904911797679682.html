<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/opava-pri-debutu-balcarka-zdolala-boleslav-1-0-a-uz-neni-posledni/1824445?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T16:51:00+00:00"/>
    <meta property="og:title" content="Opava při debutu Balcárka zdolala Boleslav 1:0 a už není poslední"/>
    <meta property="og:description" content="Opava - Fotbalisté Opavy při prvoligové premiéře nového trenéra Jiřího Balcárka v 17. kole doma zdolali třetí Mladou Boleslav 1:0 a opustili poslední místo. Slezané v nejvyšší soutěži vyhráli poprvé po 14 zápasech a v tabulce poskočili na 15. pozici o dva body před Karvinou, která v neděli hostí Plzeň. O opavském triumfu rozhodl v 10. minutě Karol Mondek, který vstřelil první ligový gól svého týmu po 500 minutách. Hostující Nikolaj Komličenko v úvodním poločase neproměnil penaltu."/>
  </head>
  <body>
    <article>
      <h1>Opava při debutu Balcárka zdolala Boleslav 1:0 a už není poslední</h1>
      <address><time datetime="2019-11-23T16:51:00+00:00">23 Nov 2019, 16:51</time> by <a rel="author" href="http://www.ctk.cz/" target="_blank">ČTK</a></address>
      <p>Opava - Fotbalisté Opavy při prvoligové premiéře nového trenéra Jiřího Balcárka v 17. kole doma zdolali třetí Mladou Boleslav 1:0 a opustili poslední místo. Slezané v nejvyšší soutěži vyhráli poprvé po 14 zápasech a v tabulce poskočili na 15. pozici o dva body před Karvinou, která v neděli hostí Plzeň. O opavském triumfu rozhodl v 10. minutě Karol Mondek, který vstřelil první ligový gól svého týmu po 500 minutách. Hostující Nikolaj Komličenko v úvodním poločase neproměnil penaltu.</p>
      <slideshow>
        <figure>
          <img src="https://i3.cn.cz/6/1574528844_P201911230550401.jpg"/>
        </figure>
        <figure>
          <img src="https://i3.cn.cz/6/1574523957_P201911230478501.jpg"/>
        </figure>
        <figure>
          <img src="https://i3.cn.cz/6/1574519829_P201911230417501.jpg"/>
        </figure>
        <figure>
          <img src="https://i3.cn.cz/6/1574519049_P201911230404701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>"Měli jsme i štěstí, ale mužstvo tenhle výsledek potřebovalo," řekl Balcárek na tiskové konferenci. "Domácím patří gratulace. Podali velice bojovný a disciplinovaný výkon, v defenzivě byli pevní," doplnil mladoboleslavský kouč Jozef Weber.</p>
      <p>V Městských sadech se začalo zostra. Hned v úvodu Budínský vysunul chytrou přihrávkou mezi obránci Mešanoviče, jehož ránu vytěsnil brankář Fendrich na roh. Vzápětí ale udeřili Slezané. Jejich čekání na vstřelený gól v nejvyšší soutěži ukončil po více než osmi hodinách Mondek, kterého přesným centrem na zadní tyč našel Hrabina. Pro slovenského záložníka to byl premiérový ligový zásah v sezoně.</p>
      <p>"Pauza byla krátká, ale pracovali jsme na tom, abychom byli živější a odvážnější v koncovce, což se potvrdilo třeba u toho gólu. Nechtěli jsme hrát zanďoura, ale chtěli jsme na soupeře vletět a dát gól, což se nám podařilo," uvedl Balcárek.</p>
      <p>Krátce nato mohli domácí přidat druhou branku, po Schaffartzikově centru hlavičkoval Souček jen těsně nad břevno Stejskalovy brány. Utkání pokračovalo ve vysokém tempu a Středočeši byli blízko vyrovnání. Opavská obranná linie si nepohlídala Mešanoviče, jenž se vyhnul ofsjadové pasti a upaloval sám na Fendricha. Ten však i ve druhém souboji na mladoboleslavského útočníka vyzrál a vyrazil jeho střelu mimo tyče.</p>
      <p>V závěru první půle Mešanovič v šestnáctce upadl po kontaktu s Hrabinou a rozhodčí Franěk nařídil pokutový kop. Míč si vzal střelec Komličenko, ale Fendrich jeho pokus vytáhnul na tyč. Ruský útočník tak nevyužil šanci se desátým gólem v ligovém ročníku osamostatnit v čele tabulky střelců před sparťanem Guélorem Kangou.</p>
      <p>"Vytáhl jsem to na tyčku. Nevěděl jsem, kam to kopne. S trenérem brankářů procházíme penalty. Říkal mi, že Komličenko kope po levé ruce. Já u něj viděl kratší rozběh, tak jsem si říkal, že to bude kopat po pravé ruce a byla to dobrá volba," popsal situaci Vilém Fendrich.</p>
      <p>Mladoboleslavský tým byl směrem dopředu nebezpečnější a další obrovskou příležitost v nastavení první půle neproměnil Mešanovič, když po prudké přihrávce Budínského zblízka ve skluzu přestřelil.</p>
      <p>Domácí v 57. minutě přišli o svého nejzkušenějšího hráče, Zavadil si poranil koleno a hřiště opustil na nosítkách. Hosté se hnali za vyrovnáním. Velkou šanci měl po Matějovského přihrávce Ladra, ale z ideální pozice vystřelil doprostřed brány do náručí připraveného Fendricha. Opavský gólman následně vytáhl na roh i nebezpečnou hlavičku Komličenka.</p>
      <p>"Ani jsem nevěřil, že tady budeme mít tolik šancí, a zároveň že jsme schopni tolik příležitostí zahodit. Přispěl k tomu samozřejmě i fantastický výkon opavského brankáře Fendricha," konstatoval Weber.</p>
      <p>Opavští si těsný náskok pohlídali, dočkali se třetí výhry v aktuálním ročníku nejvyšší soutěže a první od 20. července, kdy doma stejným poměrem porazili Příbram. Boleslavské mužstvo prohrálo i třetí vzájemný ligový souboj na stadionu Slezanů.</p>
      <h3>Hlasy po utkání:</h3>
      <p><b>Jiří Balcárek</b> (trenér Opavy): <i>"Když jsem k mužstvu přišel, věděl jsem, že v určitých pasážích zápasů byli kluci lepším týmem. Nebyla tam ale dravost na posledních dvaceti metrech. Pauza byla krátká, ale pracovali jsme na tom, abychom byli živější a odvážnější v koncovce, což se potvrdilo třeba u toho gólu. Nechtěli jsme hrát zanďoura, ale chtěli jsme na soupeře vletět a dát gól, což se nám podařilo. Souček mohl přidat hlavou druhou branku. Jsem rád, že se dostal i do zakončení, což jsem po něm vyžadoval na trénincích. Měli jsme i štěstí, ale mužstvo tenhle výsledek potřebovalo."</i></p>
      <p><b>Jozef Weber</b> (trenér Mladé Boleslavi) <i>"Domácím patří gratulace. Podali velice bojovný a disciplinovaný výkon, v defenzivě byli pevní. Ani jsem nevěřil, že tady budeme mít tolik šancí, a zároveň že jsme schopni tolik příležitostí zahodit. Přispěl k tomu samozřejmě i fantastický výkon opavského brankáře Fendricha. Jsem zklamaný, protože jsem se podobného výsledku bál. Celý týden jsme se připravovali na to, že Opava má kvalitu, byť je v tabulce poslední. V posledních zápasech nás zdobila produktivita, teď v ní hráči selhali, ale to se prostě stává."</i></p>
      <h3>SFC Opava - FK Mladá Boleslav 1:0 (1:0)</h3>
      <p>Branka: 10. Mondek. Rozhodčí: Franěk - Vitner, Myška. ŽK: Svozil - Matějovský, Bucha. Diváci: 2 687.</p>
      <p>Sestavy:</p>
      <p>Opava: Fendrich - Hrabina, Simerský, Svozil, Žídek - Zavadil (57. Řezníček) - Sus, Schaffartzik, Souček (82. Jursa), Mondek - Dedič (76. Juřena). Trenér: Balcárek.</p>
      <p>M. Boleslav: Stejskal - Jakub Klíma, Tatajev, Pudil (72. Jiří Klíma), Fulnek - Hubínek, Budínský, Matějovský, Ladra (80. Auer) - Mešanovič (57. Bucha), Komličenko. Trenér: Weber.</p>
    </article>
  </body>
</html>