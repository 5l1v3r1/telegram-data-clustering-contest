<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/kosarka/170765/svi-treba-pomognemo-kokoskovu-ceka-tezak-zadatak"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T16:55:00+00:00"/>
    <meta property="og:title" content="&quot;Svi treba da pomognemo Kokoškovu, čeka ga težak zadatak!&quot;"/>
    <meta property="og:description" content="Božidar Maljković, predsednik Olimpijskog komiteta Srbije, rekao je da svi treba da pruže podršku novom selektoru Srbije Igoru Kokoškovu."/>
  </head>
  <body>
    <article>
      <h1>"Svi treba da pomognemo Kokoškovu, čeka ga težak zadatak!"</h1>
      <h2>Božidar Maljković, predsednik Olimpijskog komiteta Srbije, rekao je da svi treba da pruže podršku novom selektoru Srbije Igoru Kokoškovu.</h2>
      <address><time datetime="2019-11-23T16:55:00+00:00">23 Nov 2019, 16:55</time> by <a rel="author">Republika</a></address>
      <p>- Bio sam tri godine selektor Slovenije i na moj predlog izabran je Igor Kokoškov da me nasledi. Oni su želeli da ja nastavim, ali ja nisam hteo. Poslušali su me na njihovu sreću, a na našu nesreću jer su nas posle dobili u finalu Evropskog prvenstva. On je ozbiljan trener, sa velikim znanjem, sa najnovijim poznavanjima kada su u pitanju moderni košarkaški trendovi. Svi mi treba da mu pomognemo, čeka ga težak zadatak. Publika ne odlučuje utakmicu, oni pomognu, ali iako je u Beogradu kvalifikacioni turnir za plasman na Olimpijske igre, mi moramo da igramo najbolje što možemo i očekujemo od igrača da odigaju onoliko koliko njihovi individualni rejtinzi pokazuju- rekao je Maljković na Sajmu za sport gostujući u TV studiju Fakultet za sport Univerziteta "Union – Nikola Tesla".</p>
      <p>On je izneo svoja očekivanja o učešću srpskih sportista na predstojećim Olimpijskim igama u Tokiju:</p>
      <p>- U Riju je bilo 106 sportista, sledeće godine u Japanu očekujemo oko 100, možda i više. Mnogo toga nam zavisi od rezultata i muške i ženske košarkaške reprezentacije i od rezultata odbojkaša na kvalifikacionom turniru. To će biti veoma teška takmičenja bez obzira što košarkaške selekcije igraju u Beogradu. Odbojkaši će svoje kvalifikacije za Olimpijske igre imati u Berlinu gde će biti motiv svim drugim reprezentacijama da pobede prvake Evrope iz Pariza ove godine- rekao je Maljković.</p>
      <p>Maljković nije želeo da licitira o broju medalja sa najveće sportske smotre.</p>
      <p>- Veoma teško pitanje, na to odgovor niko ne može da da. Ja prognoze prepuštam meteorolozima, a i oni često promaše. Na nama je da ih spremimo što bolje možemo, da im obezbedimo najbolje uslove za rad, da njihovi treneri imaju sve što požele i da napravimo najbolje moguće programe. To da li će košarkaš dati trojku, da li će džudista baciti nekoga, ili odbojkaš smečovati kako treba nije do nas, već do naših sportskih heroja".</p>
      <p>Kada je sagovornik jedan Božidar Maljković, neophodna tema je košarka, a na tom polju najaktuelnije pitanje je izbor novog selektora reprezentacije Srbije.</p>
      <p>- Od kada sam predsednik Olimpijskog komiteta izbegavam da pričam o košarci, ali jeste, ja sam se pomalo bavio trenerskim poslom- u svom stilu izjavio je Boža Maljković, četvorostruki klupski šampion Evrope, i dodao.</p>
      <p>On ističe da mu mnogo znači što ga mnogi igrači svrstavaju u najbolje trenere sa kojima su radili.</p>
      <p>- Rađa, Perasović, Kukoć, Majkl Jang… Kada neko sa kim dugo niste radili, odnosno sa neke vremenske distance kaže da ste vi najbolji to zaista mnogo znači. Perasoviću sam dušu vadio, da bih ubio njegov egoizam, niko u Španiji nije igrao kao on. Meni je drago da su svi ti moji bivši igrači postali treneri ili menadžeri, ali da su ostali u košarci. A u svemu tome ima zrnce i moje zasluge- rekao je Maljković.</p>
      <related>
        <h4>Pročitajte još:</h4>
        <a href="http://republika.rs/sport/kosarka/170746/Sakota-Zvezda-veliki-klub-ogroman-izazov-koji-sam-cekao-selekcija-tima-dobra"/>
        <a href="http://republika.rs/sport/kosarka/170752/Nebojsa-Covic-stao-odbranu-sina-Neke-stvari-brzo-zaboravljaju-Filip-ide-nigde"/>
        <a href="http://republika.rs/sport/kosarka/170760/Mijailovic-obelodanio-zavrsnoj-fazi-pregovora-smo"/>
      </related>
    </article>
  </body>
</html>