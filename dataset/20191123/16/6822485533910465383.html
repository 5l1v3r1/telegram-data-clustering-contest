<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902129.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T16:23:00+00:00"/>
    <meta property="og:title" content="جزئیات سازوکار فعالیت شورای ائتلاف از زبان حدادعادل"/>
    <meta property="og:description" content="به گزارش مهر، غلامعلی حداد عادل رئیس شورای ائتلاف نیروهای انقلاب اسلامی در همایش اساتید دانشگاه و مراکز آموزش عالی این شورا که در سالن همایش «طهران» برگزار شد، به تشریح روند شکل‌گیری شورای ائتلاف و برنامه‌های انتخاباتی این شورا برای انتخابات مجلس یازدهم پرداخت. "/>
  </head>
  <body>
    <article>
      <h1>جزئیات سازوکار فعالیت شورای ائتلاف از زبان حدادعادل</h1>
      <address>
        <time datetime="2019-11-23T16:23:00+00:00">23 Nov 2019, 16:23</time>
      </address>
      <p>رئیس شورای ائتلاف نیروهای انقلاب اسلامی، سازوکار انتخاب گزینه‌های نهایی این شورا برای انتخابات آتی مجلس شورای اسلامی را تشریح کرد.</p>
      <p>به گزارش مهر، غلامعلی حداد عادل رئیس شورای ائتلاف نیروهای انقلاب اسلامی در همایش اساتید دانشگاه و مراکز آموزش عالی این شورا که در سالن همایش «طهران» برگزار شد، به تشریح روند شکل‌گیری شورای ائتلاف و برنامه‌های انتخاباتی این شورا برای انتخابات مجلس یازدهم پرداخت. </p>
      <p>وی انتخابات مجلس شورای اسلامی را مسیر حساسی دانست و گفت: ما در دو انتخابات گذشته ریاست جمهوری و مجلس پیروزی نداشتیم که البته نتیجه انتخابات سال ۹۶ به دلیل رقابت با رئیس‌جمهور مستقر قابل پیش بینی بود، اما با این وجود در این انتخابات ما به تجربه خوب وحدت دست یافتیم.</p>
      <p>
        <b>*روند تشکیل شورای ائتلاف در دو سال گذشته</b>
      </p>
      <p>رئیس شورای ائتلاف نیروهای انقلاب در ادامه به ریشه‌های شکل‌گیری شورای ائتلاف پرداخت و با اشاره به رای ۱۶ میلیونی آیت الله رئیسی در انتخابات ریاست جمهوری سال ۹۶ گفت: پس از انتخابات همه بر مدیریت این ظرفیت مردمی تاکید داشتند و بر همین مبنا، از دو سال قبل سلسله جلساتی با محوریت آیت الله رئیسی و حضور سایر نامزدهای انتخابات ریاست جمهوری و برخی فعالان سیاسی انقلابی آغاز شد که در این نشست‌ها مسائل روز مطرح و بحث و بررسی می‌شد.</p>
      <p>وی افزود: در بهمن سال گذشته قرار شد از ظرفیت این شورا برای انتخابات آینده بهره گیری شود و همه پذیرفتند و از این رو آیین‌نامه‌ و اصول فعالیت شورا مدون شد.</p>
      <p>رئیس شورای ائتلاف نیروهای انقلاب گفت: پس از انتصاب آیت الله رئیسی به ریاست قوه قضائیه، او حضور در این شورا و جلسات آن را صلاح ندیدند و بنابراین با نظر اعضای جلسه، مسئولیت بر عهده بنده قرار گرفت.</p>
      <p>
        <b>* اصول حاکم و بایدها و نبایدهای شورای ائتلاف</b>
      </p>
      <p>حدادعادل در ادامه به تشریح اصول فعالیت این شورا پرداخت و اظهار داشت: این شورا بر اساس چند راهبرد و اصول شکل گرفته و فعالیت می کند که اصل اولیه، وحدت فراگیر است که قدم‌های بسیاری برای تحقق آن برداشت شده است.</p>
      <p>وی اصل دوم فعالیت شورا را موضوع جوان‌گرایی عنوان و تصریح کرد: این اصل برگرفته از پیام «گام دوم انقلاب» مقام معظم رهبری است که بر همین اساس در تشکیل این شورا به حضور جوانان توجه ویژه ای شد و جمع قابل توجهی از جوانان انقلابی و متخصص به عضویت شورا درآمدند.</p>
      <p>رئیس شورای ائتلاف نیروهای انقلاب، اصل سوم را حضور زنان در شورا عنوان کرد و یادآور شد: ما در آسیب‌شناسی اجتماعی به موضوع حضور کمرنگ زنان رسیده بودیم. درحالی که زنان همواره در انقلاب حضور پررنگی داشته اند اما در سازماندهی، توجه زیادی به حضور آنان نمی شد ولذا در شورای ائتلاف، سهم قابل توجهی به زنان و بانوان داده شد.</p>
      <p>حدادعادل به تشریح بایدها و نبایدهای شورای ائتلاف پرداخت و اظهار داشت: یکی از «نبایدها» در این شورا، تصمیم‌گیری از بالا به پایین است. به نظر ما دوره این نوع تصمیم‌گیری گذشته و از اول هم شاید این مدل تصمیم‌گیری از بالا به پایین در کارهای تشکیلاتی درست نبوده است.</p>
      <p>وی افزود: بر اساس همین نگاه، قرار شد، شورای ائتلاف نامزد معرفی نکند و صرفاً راه انتخاب نامزد را تعیین نماید و «نباید» دوم نیز عدم سهم‌دهی و سهم خواهی است.</p>
      <p>
        <b>* تشریح چگونگی تشکیل شورای ائتلاف در کشور </b>
      </p>
      <p>رئیس شورای ائتلاف نیروهای انقلاب با بیان اینکه قرار شده در سراسر کشور حرکتی برای تصمیم‌گیری از پایین به بالا ایجاد شود، تصریح کرد: از سوی دیگر یک تحقیق علمی مبتنی بر جامعه‌شناسی سیاسی توسط برخی جوانان صاحب نظر در این رشته درباره الگوی رفتار انتخاباتی صورت گرفته است که  این تحقیق جامع اجتماعی باعث می‌شود چشم و گوش بسته تصمیم‌گیری نشود.</p>
      <p>حدادعادل گفت: یک دبیرخانه فعال نیز برای شورا ایجاد شده که چندین نفر از داخل و بیرون شورا در آن حضور داشته و در آنجا دستور کارهای شورا را آماده می‌کنند.</p>
      <p>وی افزود: اولین قدم ما توسعه مدل شورا در کل کشور بود از این رو در هر مرکز استان، سه نفر را شناسایی کردیم که همه افراد، آنها را به انقلابی و بی غرض بودن، بشناسند.</p>
      <p>رئیس شورای ائتلاف نیروهای انقلاب اسلامی با بیان اینکه نظر معتمدان مردمی را نیز درباره این افراد جویا شده ایم، یادآور شد: در یک روز همه این افراد را به تهران دعوت و نسبت به ابعاد فعالیت شورای ائتلاف توجیه کردیم که خوشبختانه با فعال شدن این عزیزان، تاکنون در ۹۰ درصد استان‌ها این شورا شکل گرفته است.</p>
      <p>
        <b>* حداقل دوبار نظرسنجی صورت می‌گیرد</b>
      </p>
      <p>حدادعادل خاطرنشان کرد: ما در قدم بعدی سراغ حوزه‌های انتخابیه می رویم و در این نوبت، آغاز فعالیت خود را حوزه‌های انتخابیه قرار داده‌ایم.</p>
      <p>وی با بیان اینکه در کشور ۲۰۷ حوزه انتخابیه داریم که ۵ حوزه متعلق به اقلیت‌ها و ۲۰۲ حوزه مدنظر ماست، افزود: پیشنهاد کردیم برای هر حوزه انتخابیه، مجمع عمومی با حضور حداقل ۱۵۰ نفر از فعالان انقلابی استان تشکیل شود و این رقم می‌تواند تا ۱۰۰۰ نفر هم افزایش یابد و مانعی وجود ندارد.</p>
      <p>رئیس شورای ائتلاف نیروهای انقلاب اسلامی اضافه کرد: این افراد از بین خود یک «شورای ائتلاف حوزه انتخابیه» به تعداد ۱۷ نفر انتخاب می‌کنند  که البته این شورا خود نامزد تعیین نمی‌کند بلکه مدیریت می‌کند تا از دل مجمع عمومی، نامزد نهایی مشخص شود و در واقع این شورا نقش نظارتی دارد.</p>
      <p>حدادعادل با بیان اینکه این شوراها برخی افراد را معرفی و برخی داوطلبان نیز خود را عرضه می‌کنند، گفت: ما نیز فهرستی از اصول و ضوابط را تعیین کرده‌ایم که برای آنها می‌فرستیم. </p>
      <p>به گفته وی در قدم اول، سه یا پنج برابر نماینده مورد نیاز حوزه انتخابیه معرفی شده و با فرآیندی سعی می‌شود تا نزیک انتخابات به وحدت برسند؛ بنابراین در فرآیند رسیدن از کثرت به وحدت حداقل دوبار نظرسنجی صورت می‌گیرد تا هیچ کشمش و دعوایی ایجاد نشود.</p>
      <p>
        <b>* ترکیب سیاسی و تخصصی شورای ائتلاف</b>
      </p>
      <p>رئیس شورای ائتلاف نیروهای انقلاب اسلامی در ادامه درباره اعضای شورای مرکزی ائتلاف نیز گفت: این شورا ۳۷ عضو دارد و جلسات با حضور حداقل ۳۰ نفر تشکیل می‌شود که حداقل ۶ نفر از آنها خانم با تحصیلات دانشگاهی و تجربه کار تشکلی هستند.</p>
      <p>حدادعادل از تشکیل شورای ویژه بانوان ائتلاف نیز خبر داد و گفت: شورای ۳۰ نفره بانوان ائتلاف ایجاد شده است که خانم‌های انقلابی را سازماندهی می‌کند.</p>
      <p>وی همچنین به حضور برخی فعالان ادوار تشکل‌های دانشجویی و فعالان رسانه‌ای در این شورا اشاره کرد و گفت: ۱۱ حزب نیز در این شورا نماینده دارند و سعی شده است همه بتوانند حرف خود را در شورا بزنند.</p>
      <p>رئیس شورای ائتلاف نیروهای انقلاب اسلامی با بیان اینکه ما در سال ۹۴ تمام وقت خود را صرف رسیدن به وحدت کردیم و سه هفته مانده به انتخابات تازه به دنبال بسیج مردم رفتیم که بسیار دیر شده بود گفت: ما در این نوبت سعی می‌کنیم غافلگیر نشویم.</p>
      <p>حدادعادل بر همین مبنا تاکید کرد: تاکنون سه کار گروه شبکه‌سازی اجتماعی، کار گروه رسانه و فضای مجازی و کار گروه محتوا و گفتمان تشکیل شده است.</p>
      <p>
        <b>* حضور اعضای جامعه روحانیت به عنوان ناظر در شورای ائتلاف </b>
      </p>
      <p>وی با اشاره به مذاکرات متعدد با جامعه روحانیت مبارز گفت: ما طی جلساتی آنها را برای حضور در شورا دعوت کردیم و قرار شد سه نفر از اعضای جامعه روحانیت به عنوان ناظر در جلسات شورای ائتلاف حضور داشته باشند.</p>
      <p>رئیس شورای ائتلاف نیروهای انقلاب اسلامی افزود: درحال حاضرآقایان تقوی، موسی‌پور و مصباحی مقدم به نمایندگی از جامعه روحانیت در جلسات شرکت می‌کنند.</p>
      <p>حدادعادل همچنین تصریح کرد که ما برای تشریح روند فعالیت های شورای ائتلاف، به حضور آیت الله یزدی و آیت الله مصباح یزدی نیز رسیده‌ایم و موضوعات را توضیحات داده‌ایم.</p>
      <p>
        <b>* شبکه اجتماعی گسترده و گفتمان مناسب دو عنصر پیروزی‌ساز </b>
      </p>
      <p>وی در جمع‌بندی سخنان خود با بیان اینکه وحدت، شرط لازم پیروزی است اما شرط کافی نیست، یادآور شد: دو موضوع دیگر برای پیروزی لازم است که اول بهره‌مندی از «شبکه اجتماعی گسترده» و دوم «انتخاب یک گفتمان مناسب» است.</p>
      <p>رئیس شورای ائتلاف نیروهای انقلاب اسلامی با بیان اینکه اگر وارد برخی مسائل حاشیه‌ای شویم باخته‌ایم، گفت: قطعاً باید از این تله‌ها پرهیز کرد.</p>
      <p>حدادعادل تاکید کرد: مردم منتظر هستند ببینید چه کسی به آنها امیدواری بیشتری می‌دهد و از این رو چون اهم مشکلات مردم اقتصادی است یکی از مباحث اصلی ما در شورا ،مباحث اقتصادی بوده است. </p>
      <p>وی افزود: باید در ترکیب ۳۰ نفره نهایی ما اقتصاددانان عالم وجود داشته باشند و بنابراین مایل نیستیم یک لیست گمنام مانند نمایندگان فعلی مجلس دهم بدهیم.</p>
      <p>رئیس شورای ائتلاف نیروهای انقلاب اسلامی گفت: شرط پیروزی این است هرکس با هر تجربه و دانشی وارد میدان و فعال شود و اساتید و دانشجویان در این حوزه بسیار مهم هستند.</p>
      <p>
        <b>* هفته ای خطیر برای نظام و کشور</b>
      </p>
      <p>حدادعادل در بخش پایانی سخنان خود به موضوع ناآرامی‌های اخیر اشاره کرد و اظهار داشت: هفته اخیر هفته خطیری برای کشوربود و آزمون دیگری برای نظام رقم خورد که البته با فتوت و درایت مقام معظم رهبری و هشیاری مردم، جمهوری اسلامی توانست فتنه گسترده‌ای را جمع کند و اقتدار نظام نیز مشخص شد.</p>
      <p>وی با بیان اینکه جلسه اخیر فعالان اقتصادی با رهبر معظم انقلاب نشان داد این ناآرامی‌ها در اداره کشور تاثیر جدی نگذاشته است،گفت: رهبر انقلاب نشان دادند وقتی در موضوعی ورود کنند بر روی مسائل تاثیر فوری خواهند داشت.</p>
    </article>
  </body>
</html>