<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474350-sld-polyka-partie-biedronia-znamy-kolejne-szczegoly"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T16:00:28+00:00"/>
    <meta property="og:title" content="SLD połyka partię Biedronia. Czarzasty: &quot;14 grudnia Sojusz zmieni statut, aby połączyć się z Wiosną&quot;. A mieli być nową jakością…"/>
    <meta property="og:description" content="Wicemarszałek Sejmu był w sobotę gościem obrad pomorskiego SLD, podczas którego wybrano delegatów na konwencję Sojuszu 14 grudnia w stolicy."/>
  </head>
  <body>
    <article>
      <h1>SLD połyka partię Biedronia. Czarzasty: "14 grudnia Sojusz zmieni statut, aby połączyć się z Wiosną". A mieli być nową jakością…</h1>
      <address><time datetime="2019-11-23T16:00:28+00:00">23 Nov 2019, 16:00</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>14 grudnia podczas konwencji w Warszawie przyjęty zostanie nowy statut SLD umożliwiający połączenie z Wiosną Roberta Biedronia - poinformował w sobotę przewodniczący Sojuszu Lewicy Demokratycznej Włodzimierz Czarzasty.</b>
      </p>
      <p>Wicemarszałek Sejmu był w sobotę gościem obrad pomorskiego SLD, podczas którego wybrano delegatów na konwencję Sojuszu 14 grudnia w stolicy.</p>
      <blockquote>Dzisiaj zdecydowaliśmy bez konfliktów, jednomyślnie, wspólnie w dwie partie o tym, że delegaci z województwa pomorskiego zaprezentują takie zdanie, że są +za+ połączeniem dwóch partii Wiosny oraz Sojuszu Lewicy Demokratycznej i są za tym, żeby zrobić to na równych zasadach+</blockquote>
      <p>—powiedział na konferencji prasowej Czarzasty.</p>
      <p>Dodał, że Pomorskie jest dziewiątym województwem, w którym działacze SLD podczas regionalnego zjazdu wyrazili poparcie dla pomysłu zjednoczenia z Wiosną.</p>
      <p>Przypomniał, że w Pomorskiem z list komitetu wyborczego SLD weszło do Sejmu troje posłów: Beata Maciejewska (w okręgu gdańskim nr 25) oraz Marek Rutka i Joanna Senyszyn (w okręgu gdyńsko-słupskim nr 26).</p>
      <p>Lider SLD poinformował, że podczas konwencji 14 grudnia przyjęty zostanie nowy statut partii.</p>
      <blockquote>A po rejestracji tego statutu nastąpi zjazd lub kongres zjednoczeniowy obu partii</blockquote>
      <p>—wyjaśnił.</p>
      <p>W połączeniu SLD i Wiosny nie będzie uczestniczyć Lewica Razem, na której czele stoi poseł Adrian Zandberg.</p>
      <blockquote>Nasz urok polega na tym, że jasno komunikujemy sytuację: Lewica Razem nie będzie łączyła się z Wiosną i Sojuszem Lewicy Demokratycznej. Zostało to wspólnie, na zasadach olbrzymiego szacunku wzajemnego, ustalone. I bardzo prosimy o nie doszukiwanie się w tym żadnego zła. Jedna partia po prostu idzie inną drogą. Co będzie za rok, dwa – zobaczymy. Ale akceptujemy to. Umawiamy się na wspólną pracę w klubie i jednego kandydata lub kandydatkę w wyborach prezydenckich oraz występowanie wspólnie w każdych wyborach</blockquote>
      <p>—oświadczył Czarzasty.</p>
      <p>kk/PAP</p>
    </article>
  </body>
</html>