<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201075/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-23T16:45:00+00:00"/>
    <meta property="og:title" content="רוחות של התחדשות"/>
    <meta property="og:description" content="בתקופה של אתגרים ומאבקים רבים לליגה ולקבוצות, בענף בירכו על כניסתה יושבת הראש החדשה | איגוד הכדורסל: &quot;קניסטר בר-דוד נושאת את דגל השוויון המגדרי, ורואה לנכון להטמיע את המאבק החברתי גם במסגרת מנהלת ליגת העל לנשים בכדורסל&quot;"/>
  </head>
  <body>
    <article>
      <h6 class="kicker">ספורט</h6>
      <h1>רוחות של התחדשות</h1>
      <h2>הילה קניסטר בר-דוד נבחרה לתפקיד יו"ר מנהלת ליגת העל לנשים בכדורסל. <br/>בתקופה של אתגרים ומאבקים רבים לליגה ולקבוצות, בענף בירכו על כניסתה יושבת הראש החדשה | איגוד הכדורסל: "קניסטר בר-דוד נושאת את דגל השוויון המגדרי, ורואה לנכון להטמיע את המאבק החברתי גם במסגרת מנהלת ליגת העל לנשים בכדורסל"</h2>
      <address><time datetime="2019-11-23T16:45:00+00:00">23 Nov 2019, 16:45</time> by <a rel="author">ליאור ברטל</a></address>
      <p>כדורסל הנשים בישראל זכה ביום חמישי האחרון לחדשות משמחות. הילה קניסטר בר-דוד, נבחרה לתפקיד יו"ר מנהלת ליגת העל לנשים בכדורסל ותחליף בתפקידה, שיעשה בהתנדבות מלאה, את רו"ח איריס שטרק שסיימה את התפקיד אחרי 7 שנים. קניסטר בר-דוד נכנסת לתפקיד בזמנים סוערים בענף שנמצא בירידה ותצטרך להתמודד עם אתגרים רבים בתקופה הקרובה.</p>
      <p>מספר אתגרים גדולים עומדים בפני מנהלת הליגה והיו"ר החדש שלה. האתגר הראשון הוא המאבק מול משרד התרבות והספורט על הפסקת צמצום התקציבים של קבוצות הליגה, אשר נמצאים בירידה הדרגתית בשנתיים האחרונות, למרות הבטחה של המשרד לבג"צ ב-2016 שכל קבוצה בליגה תקבל לפחות 450 אלף ש"ח.</p>
      <p>סוגיה תקציבית נוספת שמתנהלת מול משרד התרבות והספורט היא החלטה של משרד התרבות והספורט לא להעביר למנהלת את כספי הוצאות השיטור והסדרנות עבור העונה שעברה 2018/2019. מדובר בסך של כ-90 ש"ח המגיעים לקבוצות הנשים עבור עונת 2018/2019, ומעוכבים על ידי משרד הספורט כבר למעלה משנה, וזאת על אף שעונת הכדורסל בליגת העל לנשים הסתיימה כבר בחודש אפריל. מנהלת הליגה הודיעה שהיא תפנה לבג"צ וכעת נותר לראות איך המאבק ימשך.</p>
      <figure>
        <img src="https://www.davar1.co.il/wp-content/uploads/2019/10/%D7%9E%D7%90%D7%91%D7%A7-%D7%A2%D7%9C-%D7%9B%D7%93%D7%95%D7%A8-%D7%91%D7%92%D7%91%D7%94%D7%99%D7%9D.jpg"/>
        <figcaption>ליגת אתנה ווינר לנשים בכדורסל (צילום: לירון מולדובן, באדיבות מנהלת ליגת העל לנשים בכדורסל)</figcaption>
      </figure>
      <p>אתגר נוסף ולא פשוט שעומד בפני המנהלת היא הירידה בפופולריות של הענף. המנהלת צריכה להגדיל את ההכנסות של הקבוצות, להרחיב את הפרסום והחשיפה של הליגה ולהגדיל את כמויות הצופים והאוהדים של הענף. מה שגם יגדיל כמובן את מספר הילדות שיבחרו לשחק כדורסל ויגדיל בחזרה את איכות המשחק בישראל. אלו ללא ספק אתגרים חשובים וכדי לעמוד בהם, חשוב שהמנהלת תיצור שותפות פורייה עם "ארגון שחקניות הכדורסל", כדי להחזיר שוב את כדורסל הנשים למרכז הבמה הספורטיבית של ישראל.</p>
      <p>בהודעה שהוציאו באיגוד הכדורסל נמסר "קניסטר בר-דוד משמשת כיו"ר העמותות לקידום מקצועי וחברתי בקריית אונו, במהלך העשור האחרון הובילה את האג'נדה להעצמת נשים ושוויון מגדרי בגופי הסתדרות המעו"ף וכיום היא מובילה את כנסי ההעצמה הנשית הגדולים בישראל, במטרה לתת כלים מנטליים וטכניים לנשים לטובת קידומן לתפקידים בכירים במסגרת הארגונים השונים בהם 70 אחוזים הן נשים. קניסטר בר-דוד נושאת את דגל השוויון המגדרי ורואה לנכון להטמיע את המאבק החברתי גם במסגרת מנהלת ליגת העל לנשים בכדורסל."</p>
      <p>מארגון שחקניות הכדורסל שהוקם בקיץ האחרון על ידי שחקניות הכדורסל במטרה לקדם את הענף חזרה לקדמת הבמה נמסר "ארגון השחקניות מברך את הילה קניסטר בר-דוד על מינויה לעמוד בראש המנהלת, ושמח על ההחלטה להמשיך ולקיים את מנהלת הליגה, שהמשך קיומה עמד בסימן שאלה בחודש האחרון. אנחנו נמצאות בפני תקופה קריטית לעתיד כדורסל הנשים בישראל, והארגון כבר פנה למנהלת בבקשה לקיים פגישה דחופה בראשות יושבת הראש החדשה כדי להמשיך לקדם, ולשפר את מצבו של ענף הכדורסל, ולדאוג לשחקניות הכדורסל בליגה. אנו מצפות שפגישה כזו תתקיים בהקדם."</p>
    </article>
  </body>
</html>