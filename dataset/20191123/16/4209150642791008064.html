<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Sta-pise-u-Zakljuccima-Predsjednistva-SDS-a/570139?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T16:02:14+00:00"/>
    <meta property="og:title" content="Šta piše u Zaključcima Predsjedništva SDS-a?"/>
    <meta property="og:description" content="BANJALUKA - Predsjedništvo Srpske demokratske stranke (SDS) na sjednici održanoj koja je juče održana u Bijeljini donijelo je 10 zaključaka koji se tiču novonastale situacije u BiH, konkretno u vezi sa potpisivanjem dokumenta Plana reforme odbrane BiH."/>
  </head>
  <body>
    <article>
      <h1>Šta piše u Zaključcima Predsjedništva SDS-a?</h1>
      <address><time datetime="2019-11-23T16:02:14+00:00">23 Nov 2019, 16:02</time> by <a rel="author">J.S.</a></address>
      <p>BANJALUKA - Predsjedništvo Srpske demokratske stranke (SDS) na sjednici održanoj koja je juče održana u Bijeljini donijelo je 10 zaključaka koji se tiču novonastale situacije u BiH, konkretno u vezi sa potpisivanjem dokumenta Plana reforme odbrane BiH.</p>
      <p>Kako su saopštili iz SDS-a, odluka člana Predsjedništva BiH iz Republike Srpske Milorada Dodika da potpiše Odluku o prihvatanju dokumenta Plan reforme odbrane BiH je njegovo potpuno odustajanje od Rezolucije Narodne skupštine Republike Srpske o vojnoj neutralnosti. Kažu da je to i potpuni zaokret od politike da je Republika Srpska, kada je u pitanju vojno svrstavanje, tamo gdje je Srbija.</p>
      <p> "Srpska demokratska stranka ostaje privržena i dosljedna  politici vojne neutralnosti kao najbolje opcije za Republiku Srpsku prije svega imajući u vidu razumljivu težnju naroda da se u vojno bezbjednosnom svrstavanju prati pozicija Srbije", navedeno je u Zaključcima SDS-a.</p>
      <p>SDS nije mijenjao stav o aktivaciji MAP-a, i podsjećaju da su deset puta ovo pitanje skidali sa dnevnog reda Savjeta ministara BiH jer su svjesni "da bi njegovo usvajanje značilo i direktno trasiranje puta u NATO".</p>
      <p>"Sve ponude koje je imao član Predsjedništva BiH iz Republike Srpske po pitanju aktivacije MAP i formiranje vlasti imali smo i mi ali smo te ponude odbili", saopšteno je iz SDS-a.</p>
      <p>Dalje navode da su se oko odluke o aktivaciji MAP-a i daljeg puta NATO trebalo obaviti konsultacije sa "tradicionalnim prijateljima".</p>
      <p>"Oko eventulane odluke o aktivaciji MAP-a i daljeg puta ka ovom vojnom savezu trebalo je prije bilo kakve Odluke obaviti konsultacije sa našim tradicionalnim prijateljima koji u Savjetu bezbijednosti UN godinama brane poziciju Republike Srpske. Ako idemo prema NATO u pitanje je hoće li dosljedno i dalje braniti status Republike Srpske kao i do sada u ovom najvažnijem međunarodnom tijelu", peti je zaključak Predsjedništva SDS-a.</p>
      <p>Kao što su i juče kazali iz ove stranke, zatražiće posebnu sjednicu Narodne Skupštine Republike Srpske o ovom pitanju.</p>
      <p>"Ovo pitanje je toliko krupno i može da ima dalekosežne posljedice po poziciju Republike Srpske da o njemu traba da zauzme ovo najviše zakonodavno tijelo", saopšteno je.</p>
      <p>U nastavku pročitajte i preostale četiri tačke iz Zaključaka stranke.</p>
      <p>"Na istini o karakteru potpisivanja dokumenta treba znati da je insistirati i drugi zainteresovani u ovoj zemlji, uključiti i one koji podržavaju NATO put BiH, tako da nećemo dugo čekati da prestanu manipulacije što u stvari svi želimo. Novi mandatar u parlamentu moraće da bude jasan. Radi li po programu MAP-a ili IPAP-a?"</p>
      <p>"Dokument plan reforme odbrane BiH vlasti u Republici Srpskoj želi da pokaže nebitnim, nevažnim bez suštinskog značaja. Ako je nebitan zašto se njegov sadržaj krije od javnosti. Ako je nevažan zašto se šalje u NATO i čeka njegova saglasnost na isti. Ako nema značaja zašto je onda njegovo usvajanje uslova za formiranje vlasti i ulazak SNSD-a u novi Savjet ministara."</p>
      <p> "Ovaj pristanak lidera SNSD je velika politička grešaka. Mi nećemo da saučestvujemo u grešci i da dajemo alibi za posljedice ovakve nedosljedne politike."</p>
      <p>"Stavove koje smo usvojili danas na sjednici Predsjedništva su obavezujuće za obavezujuće za članstvo stranke. Funkcioneri i članovi stranke promovisaće ih na svaki način i jasno definisati za poziciju stranke u javnosti."</p>
    </article>
  </body>
</html>