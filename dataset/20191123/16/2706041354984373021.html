<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220889/video-chyba-ktora-bude-velmi-dlho-mrziet-vlhova-zhodnotila-uvodny-slalom-v-levi"/>
    <meta property="og:site_name" content="Športky.sk"/>
    <meta property="article:published_time" content="2019-11-23T16:00:00+00:00"/>
    <meta property="og:title" content="VIDEO Chyba, ktorá bude veľmi dlho mrzieť: Vlhová zhodnotila úvodný slalom v Levi"/>
    <meta property="og:description" content="LEVI - Slovenská lyžiarka Petra Vlhová nedokončila druhé kolo sobotného slalomu Svetového pohára. Vo fínskom Levi po prvom kole viedla, ale chyba za úvodným medzičasom ju stála šancu na víťazstvo. To ..."/>
  </head>
  <body>
    <article>
      <h1>VIDEO Chyba, ktorá bude veľmi dlho mrzieť: Vlhová zhodnotila úvodný slalom v Levi</h1>
      <address>
        <time datetime="2019-11-23T16:00:00+00:00">23 Nov 2019, 16:00</time>
      </address>
      <p>LEVI - Slovenská lyžiarka Petra Vlhová nedokončila druhé kolo sobotného slalomu Svetového pohára. Vo fínskom Levi po prvom kole viedla, ale chyba za úvodným medzičasom ju stála šancu na víťazstvo. To si vybojovala Američanka Mikaela Shiffrinová pred Švajčiarkou Wendy Holdenerovou (+1,78 s) a Rakúšankou Katharinou Truppeovou (+1,94), ktorá sa premiérovo v kariére dostala na pódium.</p>
      <p>Dvadsaťštyriročná slovenská reprezentantka viedla po prvom kole slalomu prvýkrát po osemnástich súťažiach SP, v Aspene 2017 pretavila vedúcu pozíciu na víťazstvo. Tentoraz sa jej to nepodarilo, Shiffrinová na ňu utvorila tlak najlepším časom druhého kola, keď jej opticky chýbala agresivita, ale vynahradila si to čistými prejazdmi. Vlhová ešte na prvom medzičase zvýšila o stotinku náskok, no vbehla do ryhy a pád zmaril jej šance potvrdiť, že v úvodnom slalome sezóny sa jej zvyklo dariť.</p>
      <p>V Levi absentuje na pódiu len po druhý raz po premiére v roku 2013, pri predchádzajúcich troch účastiach zakaždým skončila v elitnej trojke.<i><b> "Musíme si pozrieť, čo sa stalo, zrejme mi zarezalo špičky. Videla som v televízii, že Wendy išla veľmi dobre, všetky sme išli naplno, Mikaela aj ja. Žiaľ, spravila som chybu, ktorá sa mi nestala veľmi dlho a veľmi dlho ma bude mrzieť. Veľmi ma to hnevá, keďže po prvom kole som to mala dobre rozbehnuté, cítila som sa fajn. Išla som buď, alebo, tentoraz som vypadla, ale kto neriskuje, nezvíťazí. Musím to predýchať, je však začiatok sezóny, máme ďalšie preteky, v USA sa budem snažiť ísť na riziko rovnako ako tu a raz to určite vyjde," </b></i>povedala Vlhová pre RTVS.</p>
      <figure>
        <iframe src="https://www.youtube.com/embed/y7MSgAljZoc" width="560" height="315" data-service="Youtube" scrolling="no"/>
      </figure>
      <p>Na druhé miesto sa vyšvihla Holdenerová, ktorá si udržala dynamiku oblúkov pozdĺž celej trate a nezdolala jedine Shiffrinovú. Truppeová zostala na tretej priečke, životný výsledok si pripísala česká reprezentantka Martina Dubovská, ktorá so štartovým číslom 56 obsadila deviatu pozíciu. V celkovom poradí SP sa trojnásobná obhajkyňa veľkého glóbusu Shiffrinová ujala vedenia so ziskom 180 bodov. Vlhová figuruje na 25. priečke s osemnástimi bodmi, ktoré získala za štrnáste miesto v októbrovom obrovskom slalome v rakúskom Söldene.</p>
      <footer><b>Zdroj:</b> TASR<br/><b>Foto:</b> profimedia.sk; Video: Youtube</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220887/video-v-levi-zavladla-aspon-ciastocna-slovenska-radost-zivotny-vysledok-martiny-dubovskej"/>
        <a href="https://sportky.zoznam.sk/c/220885/shiffrinova-prekonala-stenmarkov-rekord-pekne-slova-na-adresu-slovenskej-rivalky"/>
        <a href="https://sportky.zoznam.sk/c/220881/video-vlhova-smerovala-za-velkym-vitazstvom-obrovska-smola-po-pade-bez-bodov"/>
        <a href="https://sportky.zoznam.sk/c/220867/slovaci-pripravte-sa-na-maximalny-vykon-take-nieco-petra-zaziva-po-dlhsom-case"/>
      </related>
    </article>
  </body>
</html>