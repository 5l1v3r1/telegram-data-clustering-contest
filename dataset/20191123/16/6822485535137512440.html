<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902135.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T16:48:00+00:00"/>
    <meta property="og:title" content="کلینتون از اغتشاشات در ایران حمایت کرد"/>
    <meta property="og:description" content="به گزارش فارس، وزیر خارجه اسبق آمریکا و رقیب دموکرات «دونالد ترامپ» در انتخابات ریاست جمهوری سال ۲۰۱۶ با اتخاذ موضعی مشابه با موضع دولت جمهوری‌خواه ترامپ، از اغتشاشات ایران حمایت کرده است."/>
  </head>
  <body>
    <article>
      <h1>کلینتون از اغتشاشات در ایران حمایت کرد</h1>
      <address>
        <time datetime="2019-11-23T16:48:00+00:00">23 Nov 2019, 16:48</time>
      </address>
      <p>در ادامه حمایت‌های چهره‌های شناخته شده هر دو حزب دموکرات و جمهوری‌خواه از اغتشاشات در ایران، «هیلاری کلینتون» نیز پیامی توئیتری منتشر و درباره «سرکوب معترضان» ابراز نگرانی کرده است.</p>
      <p>به گزارش فارس، وزیر خارجه اسبق آمریکا و رقیب دموکرات «دونالد ترامپ» در انتخابات ریاست جمهوری سال ۲۰۱۶ با اتخاذ موضعی مشابه با موضع دولت جمهوری‌خواه ترامپ، از اغتشاشات ایران حمایت کرده است.</p>
      <p>با شدت گرفتن حمایت‌های مقام‌های جمهوری‌خواه و دموکرات دولت و کنگره آمریکا از اغتشاشات اخیر در ایران، هیلاری کلینتون چهره شناخته شده دموکرات‌ها هم پیامی توئیتری منتشر کرده و درباره آنچه که «سرکوب معترضان» خوانده، به شدت ابراز نگرانی کرده است.</p>
      <p>کلینتون که در کارنامه خود سابقه‌ای طولانی در اتخاذ مواضع ضد ایرانی در مقام سناتور ایالت نیویورک و بعدا وزیر خارجه دوره اول ریاست جمهوری «باراک اوباما» داشته است، در یک توئیت نوشت: «گزارش‌ها درباره سرکوب‌‌های معترضان، تجمع بیش از حد افراد در بیمارستان‌ها و قطعی اینترنت در ایران بسیار نگران‌کننده است. در وضعیت جاری (انجام) تحقیقات و پاسخگویی ضرورت دارد».</p>
      <p>مقام‌های ایران ضمن رد مواضع مداخله‌جویانه خارجی درباره ناآرامی‌ها در ایران به دنبال اجرای طرح سهمیه‌بندی بنزین، از دستگیری یکصد نفر از سردسته‌ها و لیدرهای اغتشاشات اخیر خبر داده‌اند (جزئیات بیشتر).</p>
      <p>توئیت هیلاری کلینتون در حالی منتشر شده که او پیشتر به ارتباط خود و وزارت خارجه تحت امرش با آشوب‌های فتنه 88، اذعان کرده بود.</p>
      <p>این چهره سرشناس دموکرات‌ها و همسر «بیل کلینتون» رئیس‌جمهور اسبق آمریکا در کتاب خاطراتش تحت عنوان «انتخاب‌های دشوار» نوشت: «در پشت صحنه، گروه من در وزارت خارجه به طور مداوم با فعالان در ایران در ارتباط بودند و برای جلوگیری از تعطیل شدن توئیتر، فورا مداخله کردند؛ قطع شدن توئیتر به معنای از بین رفتن یکی از وسایل اصلی ارتباطی معترضان بود».</p>
    </article>
  </body>
</html>