<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/how-ajit-pawar-presented-the-letter-of-support-to-bjp-with-signatures-of-54-ncp-mla-scsg-91-2021192/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T16:06:55+00:00"/>
    <meta property="og:title" content="५४ आमदारांच्या सह्यांचं पत्र अजित पवारांकडे कसं आलं?"/>
    <meta property="og:description" content="भाजपाने सरकार स्थापन करावे यासाठी राष्ट्रवादीच्या सर्व ५४ आमदारांच्या पाठिंब्याचे पत्र"/>
  </head>
  <body>
    <article>
      <h1>५४ आमदारांच्या सह्यांचं पत्र अजित पवारांकडे कसं आलं?</h1>
      <h2>भाजपाने सरकार स्थापन करावे यासाठी राष्ट्रवादीच्या सर्व ५४ आमदारांच्या पाठिंब्याचे पत्र</h2>
      <address><time datetime="2019-11-23T16:06:55+00:00">23 Nov 2019, 16:06</time> by <a rel="author">लोकसत्ता ऑनलाइन</a></address>
      <p>शनिवारी सकाळी राजभवनामध्ये भाजपाचे नेते आणि राज्याचे माजी मुख्यमंत्री देवेंद्र फडणवीस यांनी दुसऱ्यांदा मुख्यमंत्रिपदाची तर राष्ट्रवादी काँग्रेसचे नेते अजित पवार यांनी उपमुख्यमंत्रिपदाची शपथ घेतली. भाजपाने सरकार स्थापन करावे यासाठी राष्ट्रवादीच्या सर्व ५४ आमदारांचा पाठिंबा आहे असे पत्र भाजपा आणि अजित पवारांनी शनिवारी रात्री साडेबाराच्या सुमारास राज्यापालांसमोर सादर केल्याचे वृत्त आहे. त्यानंतर रातोरात राष्ट्रपती राजवट मागे घेण्यात आली आणि सकाळी शपथविधीचा कार्यक्रम राजभवनामध्ये पार पडला. मात्र अजित पवार यांनी भाजपाला पाठिंबा देण्यासाठी सादर केलेली राष्ट्रवादीच्या ५४ आमदारांच्या सहीची पत्र त्यांच्याकडे आली कुठून असा प्रश्न अनेकांना पडला आहे. याच पत्रांसंदर्भात राष्ट्रवादीचे अध्यक्ष शरद पवार यांनी पत्रकार परिषदेमध्ये खुलासा केला आहे.</p>
      <p>शिवसेना, राष्ट्रवादी आणि काँग्रेसने दुपारी बारा वाजता घेतलेल्या पत्रकार परिषदेमध्ये बोलताना  शरद पवारांनी, “आमदारांच्या सह्या असलेल्या पाठिंब्याचं पत्र दाखवून राजपालांची फसवणूक करण्यात आली आहे,” असा आरोप केला. “राष्ट्रवादीच्या निर्वाचित ५४ सदस्यांच्या साक्षांकित याद्यांपैकी दोन याद्या विधिमंडळ नेता म्हणून अजित पवार यांनी आपल्या ताब्यात घेतल्या व अंदाज आहे की कदाचित त्या राज्यपालांना सादर केल्या असाव्यात. त्याआधारे राज्यपालांनी आकडा पूर्ण झाला असं समजून शपथ दिली असावी. त्या सह्या पक्षाच्या अंतर्गत कार्यक्रमासाठी घेतलेल्या होत्या. सरकार बनवण्याच्या प्रयत्नांना पाठिंबा देण्यासाठी नव्हत्या. या ५४ जणांचा पाठिंबा त्यांना आहे असं भासवल्याची शंका आहे आणि तसं असेल तर तीसुद्धा माननीय राज्यपालांची फसवणूक झालेली असण्याची शक्यता नाकारता येत नाही,” असं ट्विट शरद पवार यांनी केलं आहे. हेच स्पष्टीकरण त्यांनी पत्रकार परिषदेमध्येही दिलं होतं. अजित पवारांचा निर्णय राष्ट्रवादी काँग्रेसच्या धोरणाच्या विरोधातला आहे असंही पवारांनी पत्रकार परिषदेमध्ये म्हटलं आहे.</p>
      <figure>
        <iframe data-src="https://twitter.com/PawarSpeaks/status/1198172469846138880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/PawarSpeaks/status/1198173942315274240?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>या पत्रकार परिषदेआधीच पवारांनी ट्विटवरुन अजित पवार यांनी घेतलेला निर्णय पक्षाचा नाही असं शरद पवार यांनी ट्विट करुन स्पष्ट केलं होतं. संपर्ण प्रकार उघडकीस आल्यानंतर राष्ट्रवादी काँग्रेसने विधीमंडळ पक्षनेतेपदावरुन अजित पवार यांची हकालपट्टी केली आहे.</p>
    </article>
  </body>
</html>