<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806878/%D8%B1%D8%B6%D8%A7%DB%8C%DB%8C-%D8%A7%D9%86%D8%AA%D9%87%D8%A7%DB%8C-%D9%87%D9%85%D9%87-%D8%A7%D9%82%D8%AF%D8%A7%D9%85%D8%A7%D8%AA-%D8%B3%DB%8C%D8%A7%D8%B3%DB%8C-%D8%A8%D8%A7%DB%8C%D8%AF-%D8%AD%D9%84-%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%D8%A7%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T16:39:00+00:00"/>
    <meta property="og:title" content="رضایی: انتهای همه اقدامات سیاسی باید حل مشکلات اقتصادی باشد"/>
    <meta property="og:description" content="دبیر مجمع تشخیص مصلحت نظام با بیان اینکه انتهای همه اقدامات سیاسی باید حل مشکلات اقتصاد باشد، گفت: انتخابات باید مبتنی بر یک اتفاق مهم برای اقتصاد کشور باشد."/>
  </head>
  <body>
    <article>
      <h1>رضایی: انتهای همه اقدامات سیاسی باید حل مشکلات اقتصادی باشد</h1>
      <h2>دبیر مجمع تشخیص مصلحت نظام با بیان اینکه انتهای همه اقدامات سیاسی باید حل مشکلات اقتصاد باشد، گفت: انتخابات باید مبتنی بر یک اتفاق مهم برای اقتصاد کشور باشد.</h2>
      <address>
        <time datetime="2019-11-23T16:39:00+00:00">23 Nov 2019, 16:39</time>
      </address>
      <p>به گزارش گروه سیاسی خبرگزاری دانشجو، محسن رضایی دبیر مجمع تشخیص مصلحت نظام امشب (شنبه) در نشست ماهانه جامعه اسلامی مهندسین، گفت: قصد دارم در خصوص وضعیت اقتصادی دولت صحبت کنم. چرا که مهمترین مسئله اقتصاد بوده و امنیت و معیشت مردم به اقتصاد گره خورده است.<br/><br/>وی افزود: همه توجهات همواره به اقتصاد بوده، ولی هنوز به یک الگو برای حل مشکلات اقتصادی نرسیدیم و تقریبا مدلی هم نیست که پیاده نشده باشد؛ از خصوصی سازی گرفته تا پرداخت یارانه ها.<br/><br/>دبیر مجمع تشخیص مصلحت نظام با بیان اینکه یک کار بنیادی‌تر باید انجام دهیم، ادامه داد: نمی‌توانیم بگوییم این آقا یا این جناح برود و آن یکی بیاید مشکلات حل می‌شود. یک‌سری متغیر‌های ناهنجار اقتصادی در همه دولت‌ها وجود داشته است.<br/><br/>رضایی عنوان کرد: برای مثال در دوره دوم همه دولت‌ها قیمت ارز دو برابر شده و ارزش پول ملی نصف شده است، پس یک اقدامات مهمتر نسبت به آنچه که تا الان انجام شده باید صورت گیرد.<br/><br/>وی در ادامه تاکید کرد: یکسری علائم خطرناک نیز داریم؛ برای مثال در سه سال آینده نقدینگی کشور سه برابر می‌شود. اگر تولید هم به همان میزان رشد کند مشکلی ندارد، اما اگر تولید رشد نکند این نقدینگی در ارز و طلا و مسکن سر ریز می‌شود و لشکر فقرا شعله ور می‌شوند و بیرون میریزند.<br/><br/>دبیر مجمع تشخیص مصلحت نظام تاکید کرد: انتهای همه اقدامات سیاسی باید حل مشکلات اقتصاد باشد. انتخابات باید مبتنی بر یک اتفاق مهم برای اقتصاد کشور باشد. ایران سرزمین چالش‌های بزرگ هست و هر ده سال یک حادثه ایجاد شده است.<br/><br/>رضایی با بیان اینکه این چالش‌ها دو عامل جدی دارد، خاطرنشان کرد: یکی اختلاف نخبگی و دیگری دخالت خارجی. در اختلاف نخبگی دو اندیشه وجود دارد که اندیشه اسلامی و اندیشه غربزدگی است. <br/><br/>رضایی در ادامه گفت: ایران بر خلاف فرانسه و آمریکا که کسی در امور داخلی شان دخالت نمی‌کند در امور داخلی اش دخالت می‌شود. کشور ما متفاوت است، از همین روست که برخی درباره کنوانسیون‌ها سخن می‌گویند که بروید بپیوندید، در حالی که ایران یک کشور متفاوت است.</p>
    </article>
  </body>
</html>