<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188900/Automobilist-zwaar-onder-invloed-van-alcohol-wiet-amfetamine-en-cocaine"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-23T16:41:28+00:00"/>
    <meta property="og:title" content="Automobilist zwaar onder invloed van alcohol, wiet, amfetamine en cocaïne"/>
    <meta property="og:description" content="De politie in de regio Rotterdam had afgelopen nacht de handen vol aan allerlei problemen in het verkeer. Zo waren er aanrijdingen, een achtervolging, druggebruik en reed iemand door een politieafzetting heen."/>
  </head>
  <body>
    <article>
      <h1>Automobilist zwaar onder invloed van alcohol, wiet, amfetamine en cocaïne</h1>
      <address>
        <time datetime="2019-11-23T16:41:28+00:00">23 Nov 2019, 16:41</time>
      </address>
      <h4>De politie in de regio Rotterdam had afgelopen nacht de handen vol aan allerlei problemen in het verkeer. Zo waren er aanrijdingen, een achtervolging, druggebruik en reed iemand door een politieafzetting heen.</h4>
      <p>In Krimpen aan den IJssel ging een automobilist er met een zeer hoge snelheid vandoor toen de politie hem wilde controleren. Volgens de politie reed hij levensgevaarlijk door het dorp.</p>
      <p>De 23-jarige Krimpenaar liet de auto uiteindelijk achter op de Populierenlaan, rende weg en kon uiteindelijk op de Chrysant door een agent worden getackeld.</p>
      <p>Op de vluchtroute van de man vonden agenten later wat drugs die weggegooid waren. Hij bleek zwaar onder invloed van alcohol, THC (wiet), amfetamine en cocaïne. Eerder al werd zijn rijbewijs volledig ongeldig verklaard. Justitie gaat nu minstens drie maanden celstraf eisen.</p>
      <h3>Door afzetting A16</h3>
      <p>Ook op het Kralingseplein in Rotterdam ging het mis toen een 20-jarige bestuurder dwars door de afzetting van de oprit A16 wilde rijden.</p>
      <p>Ook tijdens deze controle bleek weer een bestuurder met een ongeldig verklaard rijbewijs. Ook een drugstest bleek positief.</p>
      <h3>Lachgas</h3>
      <p>Op de A20 zagen agenten hoe een andere bestuurder 'een ballonnetje' gebruikte. Daarop besloten ze de auto te controleren. Tussen de 25-jarige man en de bijrijder lag een tank met lachgas.</p>
      <p>De bestuurder is aangehouden en moet van de politie verplicht een rijvaardigheidsonderzoek doen.</p>
    </article>
  </body>
</html>