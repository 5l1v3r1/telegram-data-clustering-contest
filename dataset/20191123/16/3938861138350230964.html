<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_zelenskij-pro-golodomor-nikoli-ne-zabudemo-i-ne-probachimo/939557"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T16:57:00+00:00"/>
    <meta property="og:title" content="Зеленський про Голодомор: ніколи не забудемо і не пробачимо"/>
    <meta property="og:description" content="Президент Володимир Зеленський заявив, що Україна ніколи не зможе забути і пробачити злочин Голодомору, винуватцем якого був сталінський режим. &quot;Сьогодні ми вшановуємо пам'ять жертв Голодомору &amp;ndash; злочину геноциду, який вчинив тоталітарний сталінський режим проти нашого народу, проти ..."/>
  </head>
  <body>
    <article>
      <h1>Зеленський про Голодомор: ніколи не забудемо і не пробачимо</h1>
      <address><time datetime="2019-11-23T16:57:00+00:00">23 Nov 2019, 16:57</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939557_w_300.jpg?v=0"/>
        <figcaption>"Згідно різних досліджень, від Голодомору 1932-33 років померло від 4 до 8 мільйонів українців.</figcaption>
      </figure>
      <p>Президент Володимир Зеленський заявив, що Україна ніколи не зможе забути і пробачити злочин Голодомору, винуватцем якого був сталінський режим.</p>
      <p>"Сьогодні ми вшановуємо пам'ять жертв Голодомору – злочину геноциду, який вчинив тоталітарний сталінський режим проти нашого народу, проти народу України", - сказав Зеленський на акції вшанування пам'яті жертв Голодомору в Києві.</p>
      <p>"Згідно різних досліджень, від Голодомору 1932-33 років померло від 4 до 8 мільйонів українців. Ці втрати співставні з нашими втратами у Другій світовій війні. Ми українці і нам усе до снаги, але є дві речі, яких ми ніколи не зможемо – не зможемо це забути, не зможемо це пробачити".</p>
      <p>"Величезний об'єм доказів все одно не дає ані розуму, ані серцю відповіді на просте питання – за що? Як взагалі може з'явитися думка знищити цілий народ? Як можна забрати у людей останню крихту хліба, а з нею останню крихту надії? Надії, що ти або хоча б твої діти доживуть до наступного ранку".</p>
      <p>На акції також були присутні спікер ВР Дмитро Разумков, прем'єр Олексій Гончарук, перша леді Олена Зеленська, митрополит Православної церкви України Епіфаній, повідомляє <a href="https://www.pravda.com.ua/rus/news/2019/11/23/7232821/">pravda.com.ua.</a></p>
      <p>Після промови Зеленський оголосив загальнонаціональну хвилину мовчання, після чого учасники акції поклали свічки пам'яті до меморіалу жертв Голодомору.</p>
      <blockquote>Від штучного <a href="https://gazeta.ua/articles/events-journal/_na-misce-vimerlih-ukrayinciv-pereselyali-zhiteliv-rosiyi-ta-bilorusi-tak-rozmivali-ukrayinsku-etnichnu-teritoriyu/938808?fbclid=IwAR2Hj0K7iWeFC2u73vy5VgKSeE9DT6ReMBh8Nne7GA_1f1ujTfy8D0cXEU8">Голоду в Україні в 1932-1933 роках</a> померли понад 7 млн людей. У пік смертності - у червні 1933 року, в Україні помирали щодоби 34 170 людей. Кожні 5 секунд — 2 людини. Справжню кількість жертв неможливо підрахувати. Адже радянська влада знищувала усі документи, які стосувалися геноциду проти українців.</blockquote>
    </article>
  </body>
</html>