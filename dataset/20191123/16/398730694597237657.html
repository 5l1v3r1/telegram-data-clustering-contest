<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/em-guld-till-lag-hasselborg-efter-finalrysare/"/>
    <meta property="og:site_name" content="DN.SE"/>
    <meta property="article:published_time" content="2019-11-23T16:43:26+00:00"/>
    <meta property="og:title" content="Lag Hasselborg försvarade EM-guldet: ”Otroligt”"/>
    <meta property="og:description" content="Anna Hasselborg avgjorde med mästerskapets sista sten. Det slaget såg till att Sverige kunde vinna dubbla EM-guld för första gången på 18 år."/>
  </head>
  <body>
    <article>
      <h1>Lag Hasselborg försvarade EM-guldet: ”Otroligt”</h1>
      <address><time datetime="2019-11-23T16:43:26+00:00">23 Nov 2019, 16:43</time> by <a rel="author" href="https://www.dn.se/av/tt/" target="_blank">TT</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/23/8a7795ab-f6fe-4f13-86d6-ae4a448675a6/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 3</b> Anna Hasselborg, Sara McManus, Agnes Knochenhauer och Sofia Mabergs jublar efter segern i damernas final i curling-EM.<cite>Foto: Jonas Ekströmer/TT</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/23/2bd61b95-52f0-48a5-93c7-2b934f003572/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 3</b> Anna Hasselborg.<cite>Foto: Petter Arvidson/Bildbyrån</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/23/758a7773-2026-4da1-9cdc-8c23c7496739/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 3 av 3</b> Anna Hasselborg.<cite>Foto: Petter Arvidson/Bildbyrån</cite></figcaption>
        </figure>
      </slideshow>
      <p>
        <b>Anna Hasselborg avgjorde med mästerskapets sista sten.<br/>Det slaget såg till att Sverige kunde vinna dubbla EM-guld för första gången på 18 år.<br/>– Helt fantastiskt, säger skippern.</b>
      </p>
      <p>De svenska supportrarna höll andan på läktarna när Anna Hasselborg släppte taget om den sista stenen i EM-finalen mot Skottland. Sverige var då i underläge med 3–4, men om slaget lyckades skulle Sverige ta två poäng och vända på matchen till 5–4.</p>
      <p>– Jag hade otroligt mycket puls, säger Anna Hasselborg.</p>
      <p><b>Men det syntes inte</b> utåt. För dragningen var helt perfekt och innebar att lag Hasselborg försvarade sitt EM-guld från förra året.</p>
      <p>– Vilken jävla match, otroligt verkligen. Den sista omgången är en av våra bästa omgångar på hela mästerskapet. Det visar hur starka vi är och hur mycket vi älskar de här matcherna.</p>
      <p>– Sara (McManus) ger oss jättebra förutsättningar att lägga den där sista stenen. Men vi visste att det skulle bli spännande ända in i slutet.</p>
      <p><b>Tidigare samma dag</b> hade lag Edin visat vägen på herrsidan genom att vinna EM-guld i överlägsen stil. En svensk dubbel – att både herrarna och damerna vinner guld på samma EM – har bara hänt två gånger tidigare i historien.</p>
      <p>Första gången var 1977. Senast var 2001. Då var Peja Lindholm och Anette Norberg skippers, men nu heter guldhjältarna Niklas Edin och Anna Hasselborg.</p>
      <p>– Helt fantastiskt. Vi har skojat lite om att det har varit någon förhäxning eller så. Men det visade sig att vi behöver bara Maria Prytz som förbundskapten så fixar det sig, säger Hasselborg med ett skratt.</p>
      <p><b>För lag Hasselborg</b> var årets EM den första stora turneringen på hemmaplan, en kombination som visade sig bli en succé direkt.</p>
      <p>– Det var en dröm att spela här. Publiken höll i gång oss hela matchen, när det gick lite tungt lyfte de oss. Jag vill säga stort tack till dem, säger skippern.</p>
      <p>
        <b>Hur ska ni fira?</b>
      </p>
      <p>– Det blir en bankett. Sedan ska det bli kul att krama om killarna, säga grattis till dem och fira tillsammans.</p>
      <p>När firandet har avtagit blir dock nästa mål för lag Hasselborg att kvalificera sig till nästa års VM i uttagningarna i februari. Efter två EM-guld och ett OS-guld saknar laget fortfarande ett VM-guld.</p>
      <p><a href="https://www.dn.se/sport/curlingguld-till-lag-edin-storseger-i-em-finalen/">Läs mer: EM-guld till lag Edin: ”Overklig vecka”</a> </p>
      <details>
        <summary>Fakta. Lag Anna Hasselborg</summary>
        <p><b>Det svenska curlinglandslaget</b> på damsidan, lag Hasselborg, består av skippern Anna Hasselborg, 30 år, Sara McManus, 27 år, Agnes Knochenhauer, 30 år och Sofia Mabergs, 26 år.</p>
        <p><b>Laget i dess nuvarande</b> konstellation bildades 2016 och spelar till vardags i klubblaget Sundbybergs CK. Under mästerskapet i Helsingborg nådde laget sin fjärde raka EM-final och vann sitt andra EM-guld i karriären.</p>
        <p>2018 vann lag Hasselborg OS-guld. Det har även blivit två VM-silver de två senaste åren.</p>
        <p><b>Anna Hasselborg</b> gjorde sitt första EM som skipper 2014, då Sverige slutade femma på damsidan. Bara Agnes Knochenhauer från det nuvarande laget var med redan i den turneringen.</p>
      </details>
    </article>
  </body>
</html>