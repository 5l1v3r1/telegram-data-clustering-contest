<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/23/lietuvos-kariuomene-nepajudinamas-musu-nepriklausomybes-ramstis/"/>
    <meta property="og:site_name" content="alkas.lt"/>
    <meta property="article:published_time" content="2019-11-23T16:47:00+00:00"/>
    <meta property="og:title" content="Lietuvos kariuomenė – nepajudinamas mūsų nepriklausomybės ramstis"/>
    <meta property="og:description" content="Lapkričio 23 d. Lietuvos Respublikos Prezidentas Gitanas Nausėda Kariuomenės dienos proga pasveikino šalies, sąjungininkų ir partnerių karius. Vilniaus Katedros aikštėje įvyko iškilminga Lietuvos karinių pajėgų rikiuotė ir paradas, kuriuose taip pat dalyvavo krašto apsaugos savanorių pajėgų ir Šaulių sąjungos būriai, Lietuvoje dislokuotų NATO Priešakinių pajėgų kovinės grupės padaliniai iš JAV, Norvegijos, Nyderlandų, Vokietijos, Belgijos ir bendros Lietuvos, Lenkijos ir Ukrainos brigados kariai."/>
  </head>
  <body>
    <article>
      <h1>Lietuvos kariuomenė – nepajudinamas mūsų nepriklausomybės ramstis</h1>
      <address>
        <time datetime="2019-11-23T16:47:00+00:00">23 Nov 2019, 16:47</time>
      </address>
      <p>Lapkričio 23 d. Lietuvos Respublikos Prezidentas Gitanas Nausėda Kariuomenės dienos proga pasveikino šalies, sąjungininkų ir partnerių karius. Vilniaus Katedros aikštėje įvyko iškilminga Lietuvos karinių pajėgų rikiuotė ir paradas, kuriuose taip pat dalyvavo krašto apsaugos savanorių pajėgų ir Šaulių sąjungos būriai, Lietuvoje dislokuotų NATO Priešakinių pajėgų kovinės grupės padaliniai iš JAV, Norvegijos, Nyderlandų, Vokietijos, Belgijos ir bendros Lietuvos, Lenkijos ir Ukrainos brigados kariai.</p>
      <p>Šalies vadovo teigimu, šiemet sveikindami prieš 101 metus atkurtą šalies kariuomenę, joje matome profesionalumo, ryžto bei pasiaukojimo pavyzdį. Šią dieną 1918 m. Lietuvos valstybės Ministro Pirmininko Augustino Valdemaro įsakymu pradėtas formuoti pirmasis pulkas.</p>
      <p>Prezidentas pabrėžė, kad mūsų protėviai, atkūrę Lietuvos valstybę ir ją apgynę, mus moko atkaklumo ir įkvepia naujiems žygdarbiams. Jų istorija primena, kad privalome net ir taikos metu darbuotis, stiprindami savo šalies saugumą ir ruošdamiesi ateities iššūkiams.</p>
      <figure>
        <img src="http://alkas.lt/wp-content/uploads/2019/11/Lietuvos-kariuomene_prezidentas.lt-nuotr.jpg"/>
        <figcaption>Lietuvos kariuomenė | prezidentas.lt nuotr.</figcaption>
      </figure>
      <p>„Šiandien jūs galite pasigirti esą kur kas stipresni, negu kuokomis ir kitais primityviais ginklais ginkluoti mūsų 1863-1864-ųjų metų sukilėliai, kuriuos vakar palydėjome amžinojo poilsio. Šiandien jūs esate mobili, šiuolaikinė, geriausiais ginklais apginkluota mūsų kariuomenė, galinti nugalėti bet kokį priešą. Tačiau geriausias mūšis yra tas, kurio priešas net nenori pradėti. Kelkite sau aukščiausius reikalavimus, būkite karšti savo tėvynės patriotai, kad agresorius net nenorėtų sutrikdyti taikaus mūsų gyvenimo ir taikaus žmonių darbo“, – į karius kreipdamasis sakė Prezidentas.</p>
      <figure>
        <img src="http://alkas.lt/wp-content/uploads/2019/11/Lietuvos-kariuomene1_prezidentas.lt-nuotr.jpg"/>
        <figcaption>Lietuvos kariuomenė | prezidentas.lt nuotr.</figcaption>
      </figure>
      <p>Šalies vadovas pasidžiaugė, kad šiandien Lietuvos kariuomenė ne tik mokosi iš kitų, geriausią patirtį ir ginkluotę turinčių užsienio šalių kariuomenių, bet ir pati tampa patikimu partneriu ir pavyzdžiu. Sveikindamas karius su Kariuomenės diena Prezidentas palinkėjo jiems kelti profesionalumą ir auginti kovinę dvasią, nes Tėvynės meilės jiems linkėti nebereikia – jis žinąs, kad ji užtrikrintai radusi vietą jų širdyse.</p>
      <figure>
        <img src="http://alkas.lt/wp-content/uploads/2019/11/Lietuvos-kariuomene2_prezidentas.lt-nuotr.jpg"/>
        <figcaption>Lietuvos kariuomenė | prezidentas.lt nuotr.</figcaption>
      </figure>
      <related>
        <h4>Susiję straipsniai:</h4>
        <a href="http://alkas.lt/2017/11/23/kariuomene-salies-valstybingumo-garantas/"/>
        <a href="http://alkas.lt/2015/07/05/lietuvos-ir-jav-kariai-vieningai-paminejo-lietuvos-valstybes-ir-jav-nepriklausomybes-dienas/"/>
        <a href="http://alkas.lt/2018/02/26/vyksta-registracija-i-23-aji-mokiniu-konkursa-ka-zinai-apie-lietuvos-kariuomene/"/>
        <a href="http://alkas.lt/2014/11/23/lietuvos-kariuomenes-dienos-renginius-vainikavo-iskilminga-kariu-rikiuote/"/>
        <a href="http://alkas.lt/2014/06/20/kulturos-nakti-sveskime-su-lietuvos-kariuomene/"/>
      </related>
    </article>
  </body>
</html>