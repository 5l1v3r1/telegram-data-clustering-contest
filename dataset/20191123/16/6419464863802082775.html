<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/endooikogeneiaki-via-ayximeni-kata-34-45-sokaroyn-ta-stoicheia-tis-elas/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T16:15:26+00:00"/>
    <meta property="og:title" content="Ενδοοικογενειακή βία: Αυξημένη κατά 34,45% – Σοκάρουν τα στοιχεία της ΕΛΑΣ"/>
    <meta property="og:description" content="Περισσότερα από 1.000 ενημερωτικά έντυπα για την ευαισθητοποίηση των πολιτών σε θέματα ενδοοικογενειακής βίας"/>
  </head>
  <body>
    <article>
      <h1>Ενδοοικογενειακή βία: Αυξημένη κατά 34,45% – Σοκάρουν τα στοιχεία της ΕΛΑΣ</h1>
      <address>
        <time datetime="2019-11-23T16:15:26+00:00">23 Nov 2019, 16:15</time>
      </address>
      <p>Περισσότερα από 1.000 ενημερωτικά έντυπα για την ευαισθητοποίηση των πολιτών σε θέματα <a href="https://neaselida.gr/tag/endoikogeniaki-via/"><b>ενδοοικογενειακής βίας</b></a>, με τα περιστατικά αυτού του τύπου να καταγράφονται αυξημένα σε ποσοστό <b>34,45%</b> στη χώρα μας την περίοδο 2014-2018, διανέμουν από το πρωί στην «καρδιά» της Θεσσαλονίκης αστυνομικοί της πόλης, ενόψει της Παγκόσμιας Ημέρας Εξάλειψης της <b>Βίας κατά των Γυναικών</b>, στις 25 Νοεμβρίου.</p>
      <p>Μεταξύ άλλων, στο έντυπο ενημερωτικό υλικό που διανέμεται, αναγράφεται με έντονα γράμματα <b>«έχεις φωνή, είμαστε δίπλα σου»</b>.</p>
      <p>«Βάσει των στατιστικών στοιχείων που έχουν προκύψει από έρευνες, <b>ποσοστό 70%-75% των θυμάτων σε περιστατικά ενδοοικογενειακής βίας</b> είναι γυναίκες», τόνισε μιλώντας στο ΑΠΕ-ΜΠΕ ο αστυνόμος β’, προϊστάμενος του γραφείου ενημέρωσης των δημοσιογράφων στη Θεσσαλονίκη, Χρήστος Δημητρακόπουλος, προσθέτοντας ότι την περίοδο 2014-2018 ποσοστό 66,32% των θυμάτων αφορά σε γυναίκες.</p>
      <p>Σημείωσε δε ότι η σημερινή δράση στη Θεσσαλονίκη, εντάσσεται στο πλαίσιο της πρωτοβουλίας που ανέλαβε το <b>υπουργείο Προστασίας του Πολίτη</b> και το αρχηγείο της Ελληνικής Αστυνομίας, σε συνεργασία με τη Γενική Γραμματεία Οικογενειακής Πολιτικής &amp; Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ), με αφορμή την Παγκόσμια Ημέρα Εξάλειψης της Βίας κατά των Γυναικών.</p>
      <p>Σκοπός της κοινής δράσης είναι <b>η διαμόρφωση ενός πλαισίου ολοκληρωμένης</b> ενημέρωσης των πολιτών, που αποσκοπεί στην πρόληψη αλλά και την αντιμετώπιση της βίας κατά των γυναικών. Οι πολίτες θα έχουν, επίσης, την ευκαιρία να ενημερωθούν σχετικά με το ρόλο των νέων υπηρεσιών αντιμετώπισης της Ενδοοικογενειακής Βίας της Ελληνικής αστυνομίας.</p>
      <h3>Αύξηση περιστατικών ενδοοικογενειακής βίας</h3>
      <figure>
        <img src="https://neaselida.gr/nsmedia/uploads/2017/08/viasmos424.jpg"/>
      </figure>
      <p>Σταθερά ανοδική τροχιά σημειώνουν τα περιστατικά ενδοοικογενειακής βίας στη χώρα μας και σύμφωνα με τον <b>κ. Δημητρακόπουλο</b> την περίοδο 2014-2018 η αύξησή τους διαμορφώνεται στο 34,45%.</p>
      <p>Συγκεκριμένα, όπως επισήμανε, <b>το 2014 πανελλαδικά είχαν καταγραφεί 3.512</b> περιστατικά ενδοοικογενειακής βίας στην Ελλάδα, τα οποία το 2015 σκαρφάλωσαν σε 3.572, το 2016 σε 3.838, το 2017 σε 3.930 και το 2018 έκαναν άλμα, φτάνοντας σε 4.722. Διευκρίνισε δε ότι «οι γυναίκες αποτελούν σε ποσοστό 66,32% τα θύματα».</p>
      <p>Στον αντίποδα, διαφορετική πορεία ακολουθούν τα στατιστικά στοιχεία στο πεδίο του trafficking, αφού σύμφωνα με τον κ. Δημητρακόπουλο, ενώ το 2014 καταγράφηκαν 36 περιπτώσεις, το 2018 αυτές υποχώρησαν σε 28 «πλην όμως το συντριπτικό ποσοστό του 78,43% αφορούσε σε θύματα τις Γυναίκες», διευκρίνισε. Αναφερόμενος στη μείωση των περιπτώσεων του trafficking στην Ελλάδα, <b>ο κ. Δημήτρακόπουλος επισήμανε «ότι δεν είναι μια τυχαία εξέλιξη</b> η μείωση που παρατηρείται, αλλά είναι αποτέλεσμα των συντονισμένων και στοχευόμενων δράσεων της ελληνικής αστυνομίας, η οποία αποτελεί και βασικό κρίκο στην αλυσίδα της Europol για την εξάλειψη του φαινομένου».</p>
      <p>Σημείωσε ότι «πολλές φορές η δράση της ελληνικής αστυνομίας ολοκληρώνει ή και βάζει ένα λιθαράκι, στο παζλ τoυ trafficking σε διεθνές επίπεδο». Σχετικά με τα θύματα βιασμού, ο ίδιος επισήμανε ότι από τα περιστατικά που δηλώθηκαν και καταγράφηκαν την περίοδο 2014-2018, η συντριπτική <b>πλειοψηφία του 77,21%</b> αφορά ως θύματα τις γυναίκες.</p>
      <p>Εν τω μεταξύ, <b>σε 28 ανέρχονται τα περιστατικά ενδοοικογενειακής βίας</b> που δηλώθηκαν στο αρμόδιο νεοσύστατο γραφείο αντιμετώπισης που έθεσε σε λειτουργία από την 1η Νοεμβρίου 2019 στη Θεσσαλονίκη, η Διεύθυνση Αστυνομία Θεσσαλονίκης και το οποίο στελεχώνεται από δύο γυναίκες, μία εκ των οποίων είναι αξιωματικός.</p>
      <p>Σύμφωνα με τον κ. Δημητρακόπουλο, στο χρονικό διάστημα 1-22 Νοεμβρίου 2019, στο προαναφερόμενο γραφείο <b>δηλώθηκαν 28 περιστατικά</b> ενδοοικογενειακής βίας, με θύματα/παθόντες, 26 γυναίκες, τέσσερις άντρες και δύο ανήλικα παιδιά. Από το σύνολο των περιπτώσεων έγιναν 11 συλλήψεις με την αυτόφωρο διαδικασία, μιας γυναίκας και δύο αντρών, σύμφωνα με τον ίδιο.</p>
      <p>Απαντώντας σε σχετική ερώτηση, μεταξύ των περιπτώσεων ενδοοικογενειακής βίας που δηλώθηκαν και καταγράφηκαν, τρία αφορούν στο κέντρο της Θεσσαλονίκης, ισάριθμα σε Καλαμαριά και άλλα τόσα στην Τούμπα, τέσσερα στη Χαριλάου και δύο στη Νεάπολη Συκιές.</p>
      <related>
        <a href="https://neaselida.gr/ellada/kairos-kataigides-stin-attiki-mechri-kai-9-mpofor-oi-anemoi/"/>
      </related>
    </article>
  </body>
</html>