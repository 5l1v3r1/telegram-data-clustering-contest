<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191123-%E1%9E%9F%E1%9F%92%E1%9E%90%E1%9E%B6%E1%9E%93%E1%9E%97%E1%9E%B6%E1%9E%96%E1%9E%92%E1%9E%BC%E1%9E%9A%E1%9E%9F%E1%9F%92%E1%9E%94%E1%9E%BE%E1%9E%99-%E1%9E%87%E1%9E%94%E1%9F%89%E1%9E%BB%E1%9E%93-%E1%9E%80%E1%9E%BC%E1%9E%9A%E1%9F%89%E1%9F%81%E1%9E%81%E1%9E%B6%E1%9E%84%E1%9E%8F%E1%9F%92%E1%9E%94%E1%9E%BC%E1%9E%84-%E1%9E%82%E1%9F%92%E1%9E%9A%E1%9F%84%E1%9E%84%E1%9E%94%E1%9E%BE%E1%9E%80-%E1%9E%87%E1%9F%86%E1%9E%93%E1%9E%BD%E1%9E%94%E1%9E%80%E1%9F%86%E1%9E%96%E1%9E%BC%E1%9E%9B-%E1%9E%93%E1%9F%85%E1%9E%81%E1%9F%82%E1%9E%80%E1%9F%92%E1%9E%9A%E1%9F%84%E1%9E%99"/>
    <meta property="og:site_name" content="RFI"/>
    <meta property="article:published_time" content="2019-11-23T16:47:09+00:00"/>
    <meta property="og:title" content="ស្ថានភាព​ធូរស្បើយ ជប៉ុន-កូរ៉េខាងត្បូង​គ្រោង​បើក​ជំនួប​កំពូល​នៅ​ខែក្រោយ"/>
    <meta property="og:description" content="បន្ទាប់​ពី​ដំឡើង​សំឡេង​​ដាក់​គ្នា​អស់​ពេល​ជាង​មួយ​ឆ្នាំ កូរ៉េខាង​ត្បូង​និង​ជប៉ុន ដែល​ជា​​សម្ព័ន្ធមិត្ត​​​របស់​សហរដ្ឋ​អាមេរិក​ដូច​គ្នា​ ​​ បាន​ទម្លាក់​កំហឹង​ និងយក​ឈ្នះ​ភាព​មានៈ​របស់​ខ្លួន​រៀងៗ​ខ្លួន​ ​មក​ប្រកាន់​ជំហរ​​​ស្ងប់​ស្ងាត់​ដាក់​គ្នា​បន្តិច។..."/>
  </head>
  <body>
    <article>
      <h1>ស្ថានភាព​ធូរស្បើយ ជប៉ុន-កូរ៉េខាងត្បូង​គ្រោង​បើក​ជំនួប​កំពូល​នៅ​ខែក្រោយ</h1>
      <address><time datetime="2019-11-23T16:47:09+00:00">23 Nov 2019, 16:47</time> by <a rel="author">អៀង សុខម៉ិញ</a></address>
      <p>
        <b>បន្ទាប់​ពី​ដំឡើង​សំឡេង​​ដាក់​គ្នា​អស់​ពេល​ជាង​មួយ​ឆ្នាំ កូរ៉េខាង​ត្បូង​និង​ជប៉ុន ដែល​ជា​​សម្ព័ន្ធមិត្ត​​​របស់​សហរដ្ឋ​អាមេរិក​ដូច​គ្នា​ ​​ បាន​ទម្លាក់​កំហឹង​ និងយក​ឈ្នះ​ភាព​មានៈ​របស់​ខ្លួន​រៀងៗ​ខ្លួន​ ​មក​ប្រកាន់​ជំហរ​​​ស្ងប់​ស្ងាត់​ដាក់​គ្នា​បន្តិច។ ស្ថានភាព​នេះ​បាន​ជំរុញ​ឱ្យ​​រដ្ឋមន្ត្រី​ក្រសួង​ការបរទេស​ជប៉ុន​និង​កូរ៉េខាង​ត្បូង​ ដែល​កំពុង​ជួប​ប្រជុំ​​គ្នា​ក្រៅ​ក្របខ័ណ្ឌ​ជំនួប​ហ្សេ ២០ សម្រេច​​ព្រមព្រៀង​គ្នា​នៅ​ថ្ងៃ​សៅរ៍​ទី ២៣​វិច្ឆិកា​នេះ រៀប​ចំ​បើក​​ជំនួប​កំពូលថ្នាក់​ប្រមុខ​រដ្ឋ ​ ក្នុង​ពេល​ឆាប់ៗ​ខាង​មុខ​។</b>
      </p>
      <p>ជំនួប​កំពូល​ នឹង​ប្រព្រឹត្ត​ទៅ​នៅ​ខែ​ក្រោយ។ នាយករដ្ឋមន្ត្រី​ជប៉ុន លោក ស្ហ៊ីនហ្សូ អាបេ និង​ប្រធានាធិបតី​កូរ៉េខាង​ត្បូង លោក ម៉ូន ចែអ៊ីន ​នឹង​ជួប​គ្នា ​នៅ​ប្រទេស​ចិន​ ក្នុង​ក្របខ័ណ្ឌ​នៃ​ជំនួប​កំពូល​ត្រី​ភាគី ជប៉ុន-​ចិន-កូរ៉េខាង​ត្បូង។ នេះ​បើ​តាម​ការ​អះអាង​របស់​អ្នក​ការទូត​ជប៉ុន​ដែល​សុំ​មិន​បញ្ចេញ​ឈ្មោះ។</p>
      <p>តាំង​ពី​ជា​ច្រើន​ទសវត្សរ៍ចុងក្រោយ​​មក​នេះ ទំនាក់ទំនង​រវាង​តូក្យូ​និង​សេអ៊ូល ល្អក់កករ​និង​វិល​វល់​ខ្លាំង​ដោយ​សារ​តែ​ជម្លោះ​ប្រវត្តិសាស្ត្រ​ ជប៉ុនដាក់​អាណានិគមលើ​​ឧបទ្វីបកូរ៉េ​​ជិត​កន្លះ​សតវត្សរ៍ (១៩១០-១៩៤៥)។ ទំនាក់ទំនង​កាន់​តែធ្លាក់​​ដុនដាប​បន្ថែម​ទៀត នៅ​ពេល​តុលាការ​កូរ៉េខាង​ត្បូង​សម្រេច កាលពី​ឆ្នាំមុន​ ទាមទារ​ឱ្យ​ក្រុមហ៊ុន​ជប៉ុន​សង​ជំងឺ​ចិត្ត​ដល់​ពលករ​កូរ៉េខាង​ត្បូង​ដែល​បាន​​ធ្វើ​ការ​​ដោយ​បង្ខំ​​ក្នុង​រោងចក្រ​ជប៉ុន​រហូត​ដល់​សង្គ្រាម​លោក​លើក​ទី​ពីរ​បាន​បញ្ចប់។</p>
      <p>សម្រាប់​ជប៉ុន​ សន្ធិសញ្ញា​ឆ្នាំ​១៩៦៥ បាន​សម្រួល​ទំនាក់ទំនង​​ប្រទេស​ទាំង​ពីរ​ឱ្យ​វិល​មក​រក​ភាព​ធម្មតា​វិញ​ហើយ​ និង​មាន​ទាំង​​​សំណង​ហិរញ្ញវត្ថុ​​បិទ​បញ្ចប់​រឿង​អតីតកាល​ចប់​សព្វគ្រប់ គ្មាន​អ្វី​ត្រូវ​និយាយ​​និង​រំលើក​សាដើម​វិញ​ទេ។ ហេតុ​អ្វី​កូរ៉េខាង​ត្បូង​មិន​បញ្ឈប់ ?! នៅទីបំផុត ប្រទេស​ទាំង​ពីរ​បាន​សម្រេច​ចាត់​វិធានការ​ព្រមាន​គ្នា​ទៅ​វិញ​ទៅ​មក​លើ​វិស័យ​ពាណិជ្ជកម្ម។ ជប៉ុន​បាន​លុប​ឈ្មោះ​កូរ៉េខាង​ត្បូង​ពី​បញ្ជី​ប្រទេស​ជា​ដៃគូពាណិជ្ជកម្ម​ពិសេស​។ កូរ៉េខាង​ត្បូង​ក៏​លុប​ឈ្មោះ​ជប៉ុន​ពី​បញ្ជី​របស់​ខ្លួន​ដែរ។ សេអ៊ូល​បាន​ប្រកាស​កាលពី​ចុង​ខែ​សីហា​ ចេតនា​មិន​ចង់​បន្ត​កិច្ចព្រមព្រៀង​ផ្តោះ​ប្តូរ​ព័ត៌មាន​ចារកិច្ច​យោធាំ​ជាមួយ​ជប៉ុន GSOMIA ដែល​ត្រូវ​អស់​សុពលភាព​នៅថ្ងៃ​សៅរ៍​ទី​២៣​វិច្ឆកា​នេះ។</p>
      <p>ប៉ុន្តែ​កាលពី​​ថ្ងៃសុក្រ កូរ៉េខាង​ត្បូង​បាន​ប្តូរ​ចិត្ត​ ​នៅ​នាទី​ចុងក្រោយ​ មិន​ផ្តាច់​កិច្ចព្រមព្រៀង​យោធា​នេះ​ទេ ទើប​ធ្វើ​ឱ្យ​ស្ថានភាព​បាន​ប្រសើរ​ឡើង និង​បាន​ធ្វើ​ឱ្យ​​អាមេរិក​អបអរ​ធូរស្បើយ​ក្នុង​ចិត្ត​យ៉ាង​ខ្លាំង។​ ចំណែក​ជប៉ុន​ ដែល​​អះអាង​ថា​គ្មាន​ពាក់ព័ន្ធ​នឹង​សេចក្តី​សម្រេច​ផ្នែក​យោធារបស់​កូរ៉េខាង​ត្បូង ក៏​បាន​ប្រកាស​​​ថា​ប្រទេស​ទាំង​ពីរ​នឹង​ដោះស្រាយ​វិបត្តិពាណិជ្ជកម្ម​ឱ្យ​បាន​កាន់​ឆាប់ តាម​តែ​អាច​ធ្វើ​ទៅ​បាន និង​បន្ត​ទាមទារ​ ​ឱ្យ​កូរ៉េខាង​ត្បូង​បញ្ឈប់​ការ​ទារ​សំណង​។ បើ​តាម​អ្នក​វិភាគ បើ​សេអូល​មិន​ព្រម​សម្រប​ខ្លួន​តាម​សន្ធិសញ្ញា​ឆ្នាំ​១៩៦៥​ទេ នោះ​ប្រទេស​ទាំង​ពីរមិន​អាច​រក្សា​ទំនាក់ទំនង​ឱ្យ​ប្រសើរ​ គេច​ផុត​ពី​ភាព​​ដុន​ដាប​ជា​ថ្មីបាន​ណាស់ ​នៅ​ពេលយូរ​អង្វែង​ទៅ​​មុខ​៕</p>
    </article>
  </body>
</html>