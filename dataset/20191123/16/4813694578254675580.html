<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348069.html"/>
    <meta property="og:site_name" content="באמת מיוחד: הנתון המטורף של מוריניו בבכורות"/>
    <meta property="article:published_time" content="2019-11-23T16:59:00+00:00"/>
    <meta property="og:title" content="באמת מיוחד: הנתון המטורף של מוריניו בבכורות"/>
    <meta property="og:description" content="המאמן רשם במשחקו הראשון בטוטנהאם 2:3 על ווסטהאם ושבר שיא של 8 בכורות מוצלחות ללא הפסד בכל הקבוצות בהן עבד: &quot;מרוצה&quot;. וגם: ההישג של קיין"/>
  </head>
  <body>
    <article>
      <h1>באמת מיוחד: הנתון המטורף של מוריניו בבכורות</h1>
      <h2>המאמן רשם במשחקו הראשון בטוטנהאם 2:3 על ווסטהאם ושבר שיא של 8 בכורות מוצלחות ללא הפסד בכל הקבוצות בהן עבד: "מרוצה". וגם: ההישג של קיין </h2>
      <address><time datetime="2019-11-23T16:59:00+00:00">23 Nov 2019, 16:59</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1443244.jpg"/>
        <figcaption>ז'וזה מוריניו חוגג (רויטרס)</figcaption>
      </figure>
      <p>עוד חוזר הניגון. ז’וזה מוריניו שוב הוכיח כמה הוא מיוחד. אחרי שטוטנהאם הכריזה על החלפת מאוריסיו פוצ’טינו במאמן הפורטוגלי, “המיוחד” עלה לראשונה על הקווים של התרנגולים לדרבי הגדול מול ווסטהאם והשיג היום (שבת) ניצחון בכורה, 2:3 על הפטישים.</p>
      <p>אם ניצחון הבכורה של מוריניו נשמע לכם מוכר, זה כי זה הפך לדרך קבע. מאז שמוריניו אימן את לייריה ב-2001, דרך כל הקבוצות שעבר מאז (פורטו, צ’לסי פעמיים, אינטר, ריאל מדריד ומנצ’סטר יונייטד) המאמן הססגוני לא הפסיד אפילו פעם אחת. למעשה, לפני המפגש מול התרנגולים המאזן שלו עמד על 4 ניצחונות ו-3 תוצאות תיקו.</p>
      <figure>
        <img src="https://images.one.co.il/images/one/450_250/gg1443274.jpg"/>
        <figcaption>ז'וזה מוריניו מעניק הוראות לטובי אלדרווילד (רויטרס)</figcaption>
      </figure>
      <p>גם בקבוצתו השמינית ברצף המרשים, <b>מוריניו</b> הצליח לסיים עם חיוך ושלוש נקודות. הפורטוגלי אמר לאחר המשחק: “נהנתי מאוד מה-60 דקות הראשונות שלנו. הדבר הכי חשוב שאני לוקח מהמשחק הזה הוא שניצחנו. הצלחנו להביא להתמודדות דברים שעבדו עליהם באימונים. יכולנו גם להבקיע את השער הרביעי ולהרוג את המשחק. יש לנו מזל שיש לי כל כך הרבה שנים וניסיון בפרמייר ליג.</p>
      <p><b>הפורטוגלי המשיך והוסיף: </b>“אמרתי לשחקנים ‘גם אם אנחנו מובילים 0:3 בדקה 85, זה עדיין לא גמור’. הניצחון הזה חשוב גם בגלל השינוי שעברנו וגם בגלל שחזרנו מפגרת נבחרות”. <b>על דלה אלי הוא סיפר: </b>“אני הענקתי זמן מיוחד לאלי וביקשתי ממנו להחזיר את דלה לעצמו”.</p>
      <figure>
        <img src="https://images.one.co.il/images/one/450_250/gg1439587.jpg"/>
        <figcaption>דלה אלי. מוריניו העניק לו זמן רק בשבילו (רויטרס)</figcaption>
      </figure>
      <p><b>גם הקשר אלי התייחס לניצחון ולפרידה מפוצ’טינו: </b>“זה היה שבוע קשוח לכולנו, מאוד אמוציונלי. היינו הרבה זמן עם מאוריסיו ואנחנו עצובים מאוד שהוא עזב. למרות זאת, צריכים ללכת לאוהדים שלנו ולהיות חיוביים. אני חושב שמבחינה אישית אני משחק בסדר עד כה, אבל גם אני כמו כל הקבוצה צריכים עוד להשתפר”. </p>
      <figure>
        <img src="https://images.one.co.il/images/one/450_250/gg1443265.jpg"/>
        <figcaption>הארי קיין חוגג. הסקורר השלישי בהיסטוריה של הספרס (רויטרס)</figcaption>
      </figure>
      <p>כמו כן, עוד שיאים נשברו בדרבי הלונדוני. הארי קיין, שהבקיע את השער השלישי, העלה את מאזנו ל-175 שערים בספרס ובכך הפך למבקיע השלישי הטוב בהיסטוריה של המועדון אחרי ג’ימי גריברס (266) ובובי סמית’ (208).</p>
    </article>
  </body>
</html>