<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321871/PostNL-gaat-gedumpte-post-Oldenzaal-alsnog-bezorgen"/>
    <meta property="og:site_name" content="RTV Oost"/>
    <meta property="article:published_time" content="2019-11-23T16:05:43+00:00"/>
    <meta property="og:title" content="PostNL gaat gedumpte post Oldenzaal alsnog bezorgen"/>
    <meta property="og:description" content="De gedumpte post bij industrieterrein Hazewinkel in Oldenzaal wordt alsnog bezorgd. Dat zegt een woordvoerder van PostNL. De brieven en folders zijn bedoeld voor adressen in Hengelo. Het gaat onder meer om poststukken van de Rabobank, ING, Vitens, en Menzis."/>
  </head>
  <body>
    <article>
      <h1>PostNL gaat gedumpte post Oldenzaal alsnog bezorgen</h1>
      <address>
        <time datetime="2019-11-23T16:05:43+00:00">23 Nov 2019, 16:05</time>
      </address>
      <slideshow>
        <figure>
          <img src="https://imgo.rgcdn.nl/3e773d12cb434dff9534bfb890f48c30/opener/Grote-hoeveelheid-post-gedumpt-bij-industrieterrein-in-Oldenzaal-Foto-News-United-Dennis-Nengerman.jpg?v=KSFxARV55S9JwXxM7BKIaw2"/>
        </figure>
        <figure>
          <img src="https://imgo.rgcdn.nl/3e773d12cb434dff9534bfb890f48c30/opener/Grote-hoeveelheid-post-gedumpt-bij-industrieterrein-in-Oldenzaal-Foto-News-United-Dennis-Nengerman.jpg?v=KSFxARV55S9JwXxM7BKIaw2"/>
        </figure>
        <figcaption>Grote hoeveelheid post gedumpt bij industrieterrein in Oldenzaal (Foto: News United / Dennis Nengerman)</figcaption>
      </slideshow>
      <p>De gedumpte post bij industrieterrein Hazewinkel in Oldenzaal wordt alsnog bezorgd. Dat zegt een woordvoerder van PostNL. De brieven en folders zijn bedoeld voor adressen in Hengelo. Het gaat onder meer om poststukken van de Rabobank, ING, Vitens, en Menzis.</p>
      <p>Na een waarschuwing van een wandelaar heeft een teamleider van PostNL de honderden poststukken opgehaald. Hoe lang de spullen al op de grond lagen, is niet bekend. Op dit moment worden de brieven en pakketten gedroogd. Daarna wordt bekeken hoe de post zo snel mogelijk bij klanten kan worden bezorgd.</p>
      <p>
        <b>'Zo snel mogelijk bezorgd'</b>
      </p>
      <p>De spullen worden overdragen aan bezorgbedrijf Sandd, want de post werd via dat netwerk verstuurd. "Wij hebben de brieven opgehaald omdat we werden gebeld. Dan moet je snel handelen. Het gaat erom dat de post zo snel mogelijk bij mensen thuis wordt bezorgd", zegt een woordvoerder van PostNL. Volgens de woordvoerder is het uitzonderlijk dat er zo veel niet-bezorgde post in een keer wordt gevonden. Sandd was niet bereikbaar voor commentaar.</p>
      <p>PostNL en Sandd zijn nu nog twee netwerken, maar hebben aangekondigd te gaan fuseren.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=PostNL+gaat+gedumpte+post+Oldenzaal+alsnog+bezorgen">06 - 57 03 33 33</a>.</aside>
      <related>
        <h4>Lees ook</h4>
        <a href="https://www.rtvoost.nl/nieuws/321856/Grote-hoeveelheid-post-gedumpt-in-Oldenzaal"/>
      </related>
    </article>
  </body>
</html>