<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-liberce-rozdrtili-zlin-5-0-dva-goly-dal-potocny/1824438?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T16:31:00+00:00"/>
    <meta property="og:title" content="Fotbalisté Liberce rozdrtili Zlín 5:0, dva góly dal Potočný"/>
    <meta property="og:description" content="Liberec - Fotbalisté Liberce rozdrtili v 17. kole první ligy Zlín 5:0. Domácí rozhodli o výhře už v úvodním dějství, kdy se po třech asistencích od Tomáše Malinského postupně trefili Radim Breite, Petar Musa a Roman Potočný, který brzy po pauze přidal čtvrtý gól. &quot;Ševci&quot; dohrávali od 52. minuty bez vyloučeného Pabla Podia a v přesilovce uzavřel skóre střídající Jakub Pešek."/>
  </head>
  <body>
    <article>
      <h1>Fotbalisté Liberce rozdrtili Zlín 5:0, dva góly dal Potočný</h1>
      <address><time datetime="2019-11-23T16:31:00+00:00">23 Nov 2019, 16:31</time> by <a rel="author" href="http://www.ctk.cz/" target="_blank">ČTK</a></address>
      <p>Liberec - Fotbalisté Liberce rozdrtili v 17. kole první ligy Zlín 5:0. Domácí rozhodli o výhře už v úvodním dějství, kdy se po třech asistencích od Tomáše Malinského postupně trefili Radim Breite, Petar Musa a Roman Potočný, který brzy po pauze přidal čtvrtý gól. "Ševci" dohrávali od 52. minuty bez vyloučeného Pabla Podia a v přesilovce uzavřel skóre střídající Jakub Pešek.</p>
      <slideshow>
        <figure>
          <img src="https://i3.cn.cz/6/1574528844_P201911230550401.jpg"/>
        </figure>
        <figure>
          <img src="https://i3.cn.cz/6/1574523957_P201911230478501.jpg"/>
        </figure>
        <figure>
          <img src="https://i3.cn.cz/6/1574519829_P201911230417501.jpg"/>
        </figure>
        <figure>
          <img src="https://i3.cn.cz/6/1574519049_P201911230404701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Liberec si v lize připsal nejvyšší vítězství od srpna 2014, kdy doma porazil Ostravu rekordně 6:0. Slovan zvítězil potřetí z posledních čtyř kol a z osmého místa neúplné tabulky ztrácí dva body na pátou Spartu. Zlín v lize v Liberci prohrál popáté z posledních šesti duelů, po třech kolech vyšel naprázdno a je třináctý.</p>
      <p>"Každý z kluků ví, že za necelý měsíc končí podzimní část, všichni chceme udělat co nejvíc bodů. Kluci za tím jdou, tréninky vypadaly výborně, jsme rádi, že jsme to přetavili do zápasů a že nám to tam padá. Taky jsme rádi, že jsme po delší době uhráli zápas s nulou vzadu," řekl na tiskové konferenci liberecký trenér Pavel Hoftych.</p>
      <p>V prvním poločase jako by na hřišti existovali jen domácí, kteří se už v šesté minutě dostali do vedení. Malinský se protáhl do vápna, od lajny přihrál před branku a nabíhající Breite zblízka prostřelil Rakovana. Domácí kapitán, jenž se po čtyřech kolech vrátil do základní sestavy, skóroval poprvé od konce března.</p>
      <p>Severočeši kontrolovali průběh a ve 22. minutě zvýšili. Po další přihrávce Malinského se po centru hlavičkou na přední tyč prosadil Musa a připsal si sedmý gól v ligové sezoně. Poté Karafiátův přímý kop s problémy vyrazil Rakovan.</p>
      <p>V 38. minutě si připsal třetí asistenci Malinský. Do jeho centru se z voleje položil Potočný a trefil balon ideálně na zadní tyč. V 41. minutě poprvé zahrozili hosté, Železník ale zblízka mířil jen do břevna.</p>
      <p>"Do utkání jsme špatně vstoupili a inkasovali jsme rychlou branku. Pak to mělo do konce poločasu stejný průběh. Všechny branky, které jsme inkasovali, byly po stejných situacích - po centru ze strany a nenapadání zakončujícího hráče před brankou," uvedl zlínský kouč Jan Kameník.</p>
      <p>"Od začátku jsme byli lepší, dali jsme rychlé branky, krásné branky. Aktivní Malinský připravil tři, všechny během prvního poločasu," pochvaloval si Hoftych, který v minulosti působil ve Zlíně.</p>
      <p>Čtyři minuty po pauze inkasovali hosté počtvrté. Po Musově centru akrobaticky sklepl míč do sítě Potočný a podruhé v životě dal v jednom ligovém duelu dvě branky. Zároveň se osmým gólem v ročníku osamostatnil v čele týmových střelců.</p>
      <p>V 52. minutě bylo s hosty ještě hůře. Podio zatáhl unikajícího Musu a rozhodčí Hocek mu ukázal rovnou červenou kartu. Chvíli nato mohl zkompletovat hattrick Potočný, technickou střelou ale minul. Poté jeho střelu zneškodnil Rakovan.</p>
      <p>Osm minut před koncem už Severočeši opět slavili. Po chybě Buchty se dostal do úniku střídající Pešek a před Rakovanem nezaváhal. Liberec dělil jediný gól od toho, aby vyrovnal svou nejvyšší ligovou výhry v samostatné historii. Marovu střelu ale vytáhl Rakovan a neprosadili se ani Kuchta a Breite. Zlín prohrál v lize o pět branek poprvé od května 2009.</p>
      <p>"Do druhého poločasu jsme šli s tím, že nechceme polevit a neustále chceme na Zlín vytvářet tlak. Přidali jsme další dvě branky. Hráli jsme proti deseti, Petar Musa by šel sám na branku. Další šance jsme neproměnili, utkání jsme si nezkomplikovali a zaslouženě jsme vyhráli," řekl Hoftych.</p>
      <p>"Do druhé půle jsme se pokusili trochu přeskupit náš obranný systém změnou rozestavení a ještě se vrátit do zápasu. Ale další inkasovaný gól a červená karta zmařily všechny naše plány. V ten moment jsme už neměli moc příležitostí se do utkání vrátit a prohráli jsme vysokým rozdílem," dodal Kameník.</p>
      <h3>Hlasy po utkání:</h3>
      <p><b>Pavel Hoftych</b> (trenér Liberce): <i>"Takový zápas se hodnotí lehce. Od začátku jsme byli lepší, dali jsme rychlé branky, krásné branky. Aktivní Malinský připravil tři, všechny během prvního poločasu. Do druhého poločasu jsme šli s tím, že nechceme polevit a neustále chceme na Zlín vytvářet tlak. Přidali jsme další dvě branky. Hráli jsme proti deseti, Petar Musa by šel sám na branku. Další šance jsme neproměnili, utkání jsme si nezkomplikovali a zaslouženě jsme vyhráli. Jsem rád, že Poty (Potočný) dal dvě branky, že poslední zápasy hraje ve velmi dobré formě. Vyvaroval se některých věcí z minulosti, působí na hřišti týmově, disciplinovaně. Vytváříme si dost šancí, dáváme dost gólů. Každý z kluků ví, že za necelý měsíc končí podzimní část, všichni chceme udělat co nejvíc bodů. Kluci za tím jdou, tréninky vypadaly výborně, jsme rádi, že jsme to přetavili do zápasů a že nám to tam padá. Taky jsme rádi, že jsme po delší době uhráli zápas s nulou vzadu."</i></p>
      <p><b>Jan Kameník</b> (trenér Zlína): <i>"Řekl bych, že nás od začátku soupeř předčil svým pohybem, schopností nás dostupovat a odebírat míče. Přecházel do rychlého protiútoku, což se nám nedařilo eliminovat. Do utkání jsme hned špatně vstoupili a inkasovali jsme rychlou branku. Pak to mělo do konce poločasu stejný průběh. Všechny branky, které jsme inkasovali, byly po stejných situacích - po centru ze strany a nenapadání zakončujícího hráče před brankou. Do druhé půle jsme se pokusili trochu přeskupit náš obranný systém změnou rozestavení a ještě se vrátit do zápasu. Ale další inkasovaný gól a červená karta zmařily všechny naše plány. V ten moment jsme už neměli moc příležitostí se do utkání vrátit a prohráli jsme vysokým rozdílem."</i></p>
      <h3>Slovan Liberec - Fastav Zlín 5:0 (3:0)</h3>
      <p>Branky: 38. a 49. Potočný, 6. Breite, 22. Musa, 82. Pešek. Rozhodčí: Hocek - Dobrovolný, Flimmel. ŽK: Bartošák. ČK: 52. Podio (oba Zlín). Diváci: 3333.</p>
      <p>Sestavy:</p>
      <p>Liberec: Nguyen - Mikula, Kačaraba, Karafiát, Hybš - Oscar (80. Nešický), Mara - Malinský (71. Kuchta), Breite, Potočný - Musa (62. Pešek). Trenér: Hoftych.</p>
      <p>Zlín: Rakovan - Cedidla, Buchta, Hlinka (67. Janetzký) - Matejov, Folprecht (90. Hnaníček), Podio, Jiráček, Bartošák - Železník (57. Džafič), Poznar. Trenér: Kameník.</p>
    </article>
  </body>
</html>