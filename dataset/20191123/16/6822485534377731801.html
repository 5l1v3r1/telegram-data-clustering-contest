<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T16:02:00+00:00"/>
    <meta property="og:title" content="در ورزارت علوم چه خبر است؟"/>
    <meta property="og:description" content="یک نانوای خوب، هرچند که احتمالا به سبب ساختارهای قانونی موجود در کشور، نمی تواند نانش را به قیمتی متفاوت از قیمت نانوای دیگر عرضه کند، ولی تفاوت را در میزان اقبال مردمی و رونق کارش لمس خواهد کرد. ولی به ویژه در ادارات دولتی، تفاوت کارمند خوب، معمولی و بد چندان به چشم نمی آید و در مواردی کارمندان نه چندان توانمند با چاپلوسی و خودشیرینی، مدارج ترقی را سریعتر طی می کنند."/>
  </head>
  <body>
    <article>
      <h1>در ورزارت علوم چه خبر است؟</h1>
      <address>
        <time datetime="2019-11-23T16:02:00+00:00">23 Nov 2019, 16:02</time>
      </address>
      <p>ارزیابی کمّی حاصل دسترنج انسان ها، هر چند که کار ساده ای نیست، ولی در بسیاری موارد و علی الخصوص برای محاسبه و پرداخت حق الزحمه افراد اجتناب ناپذیر است.</p>
      <p>یک نانوای خوب، هرچند که احتمالا به سبب ساختارهای قانونی موجود در کشور، نمی تواند نانش را به قیمتی متفاوت از قیمت نانوای دیگر عرضه کند، ولی تفاوت را در میزان اقبال مردمی و رونق کارش لمس خواهد کرد. ولی به ویژه در ادارات دولتی، تفاوت کارمند خوب، معمولی و بد چندان به چشم نمی آید و در مواردی کارمندان نه چندان توانمند با چاپلوسی و خودشیرینی، مدارج ترقی را سریعتر طی می کنند.</p>
      <p>برای سامان دهی فضای کار و تشویق افراد به تحصیل منافع بیشتر از طریق فعالیت مفیدتر برای سازمان خود و تلاش بیشتر برای ارتقای سازمان، لازم است عملکرد موثر افراد به شکل دقیق و بر اساس آیین نامه های محکم و مشخصی ارزیابی شود. تا زمانی که به جای چنین آیین نامه هایی، فامیل بازی و پارتی بازی مسیر انتصابات و ارتقا افراد جامعه را مشخص کند، هیچ دورنمای روشنی جهت حرکت کشور در جهت صحیح و اصلاح امور در فرایندهای مدیریتی وجود نخواهد داشت.</p>
      <p>بدیهی است کسی که یک شبه و بدون پشتوانه تحصیلی و کاری و با پشتوانه خویشاوندان ذی نفوذش، به سمتی حساس گماشته می شود بدون ترس از عواقب کار خود خسارت خواهد آفرید. در حلقه بسته مدیران ذی نفوذ در بدترین حالت جریمه تمام خطاهای چنین فردی انفصال از مدیریت و انتصاب به مدیریت کل (یا یک سمت بالاتر) در یک سازمان دیگر خواهد بود.</p>
      <p>به حق انتظار می رود که پرچم دار اصلاح امور در کشور دانشگاهها باشند. چرا که اولا دانشگاهها محل تجمع نخبگان کشور هستند. ثانیا فرایندهای اداری در دانشگاهها زیر ذره بین نسل آینده مدیران و نیروهای کار کشور است. به علاوه با پیشرفت فناوری اطلاعات فعالیت های پژوهشی دانشگاهها که عمدتا وجهه بین المللی دارد، به سهولت و دقت توسط مراکز بین المللی مورد ارزیابی قرار می گیرد. سایت هایی نظیر Researchgate.net تمام پژوهشگران فعال سراسر دنیا را مورد ارزیابی قرار داده و به فعالیت آنها نمره (که اصطلاحا به آن نمره RG گفته می شود) می دهند.</p>
      <p>در همین راستا، وزارت علوم آیین نامه مربوط به ارتقای اعضای هیات علمی دانشگاهها را تصویب و ابلاغ کرده است. جهت تطبیق این آیین نامه ها با مشکلات روز کشور، این آیین نامه هر چند سال یک بار با بهره گیری از نظرات خبرگان و صاحب نظران مورد بازنگری قرار می گیرد. بر این اساس، اعضای هیات علمی که مدرک دکترا دارند به سه دسته استادیار، دانشیار و استاد تمام تقسیم می شوند. اعضا باید امتیازات مشخصی را در حوزه فعالیت های آموزشی، پژوهشی، فرهنگی و اجرایی کسب کنند تا بتوانند از یک مرتبه به مرتبه بالاتر ارتقا پیدا کنند.</p>
      <p>اعضای هیات علمی رشته هایی غیر از علوم انسانی در زمینه های فرهنگی متخصص نیستند و لذا فعالیت فرهنگی برای آنها یک فعالیت حاشیه ای به حساب می آید و امتیازات مربوط به آن به سادگی قابل دستیابی خواهد بود. در زمینه اجرایی هم کف امتیازات به گونه ای لحاظ شده که افرادی که فعالیت اجرایی نداشته اند هم بتوانند به آنها دست پیدا کنند. در زمینه آموزشی، بیشتر کمیت تدریس مورد توجه است و کسانی که کمیت مشخصی از تدریس را ارائه کرده باشند، به سادگی در این زمینه نیز امتیازات لازم را کسب خواهند کرد.</p>
      <p>لذا مهم ترین جنبه این آیین نامه به اعتراف قریب به اتفاق اهل فن، بخش پژوهشی آن است. امتیازات پژوهشی بر مبنای مولفه هایی نظیر مقالات علمی و پژوهشی، ثبت اختراعات، تجاری سازی فناوری، ترجمه و تالیف کتاب، جایزه های علمی معتبر داخلی و بین المللی، راهنمایی پایان نامه های دانشجویان تحصیلات تکمیلی و ارتباط با صنعت محاسبه می شوند.</p>
      <p>از آنجا که به دلیل مشکلات فرهنگی در این زمینه، مقالات، اختراعات و ارتباط با صنایع داخلی در مواردی بدون ملاحظه تخصص افراد و بیشتر بر مبنای روابط شخصی آنها شکل می گیرند، ملاک قرار دادن آنها در تعیین جایگاه علمی افرد چندان قابل اطمینان نیست. مثلا ممکن است فردی به واسطه یکی از اقوامش که مدیر عامل فلان شرکت بزرگ است یک پروژه چند ده میلیارد تومانی را در آن شرکت بگیرد بدون آنکه واقعا در آن زمینه متخصص و سرآمد باشد.</p>
      <p>بر این اساس محکم ترین پایه ارزیابی پژوهشی، داوری های تخصصی بین المللی است. گفته می شود مبدع فرایند داوری هم تراز (peer review) ایرانیان قدیم هستند. در این فرایند، محقق پس از انجام یک تحقیق گزارش مرتبط را به صورت مدون به یک مجله تخصصی بین المللی ارسال می کند.</p>
      <p>دبیر مجله پس از بررسی های اولیه، در بین محققین سراسر دنیا به دنبال افرادی می گردد که نزدیک ترین سابقه را نسبت به آن موضوع خاص دارند. مقاله به این افراد ارجاع می شود و در خصوص آنکه آیا ارزش انتشار در مجله را دارد یا نه و چه اصلاحاتی در آن لازم است نظر می دهند. این فرایند معمولا حدود یک سال به طول می انجامد و بسته به اعتبار مجله با دقت و وسواس بسیار بالایی انجام می شود. جالب است بدانید که در طول و حتی پس از فرایند داوری، محقق نام داوران کار خود را هم متوجه نخواهد شد. آیین نامه ارتقا و نیز سایت های بین المللی، عمدتا پژوهشگران را بر اساس تعداد مقالاتی که در مجلات معتبر دارند و میزان اعتبار مجلات ارزیابی می کنند.</p>
      <p>ارزیابی جهت ارتقای اعضای هیات علمی دانشگاهها در چند سطح و توسط کمیته های مختلف که همه از اعضای پر سابقه و توانمند هیات علمی هستند و با دقت و وسواس زیاد انجام می شود و مجموعا دهها نفر راجع به عملکرد محقق نظر می دهند و از این جهت (مستقل از میزان خوب بودن ملاک های آن) یکی از دقیق ترین فرایندهای ارزیابی در کشور است.</p>
      <p>این مقدمه چینی برای ورد به بحث اصلی لازم بود. اما آنچه بیشتر مورد توجه این نوشتار است آن است که خود وزارت علوم برای این امتیازها چقدر ارزش قائل است؟ به لحاظ مالی جواب ساده است. ارتقا مرتبه فرایندی است که برای یک محقق فعال و پرکار حدود 5 سال طول می کشد و چه بسیارند اعضای هیات علمی که پس از 30 سال خدمت به این درجه نائل نمی شوند. لیکن پس از هر ارتقای مرتبه حقوق عضو هیات علمی بین 600هزار تومان تا یک میلیون تومان افزایش می یابد. بسیار پیش می آید که یک استادیار با چند سال سابقه بیشتر، بسیار بیشتر از یک دانشیار حقوق دریافت می کند. اما این شاید در مقابل مساله اصلی، چندان اهمیتی نداشته باشد.</p>
      <p>در حالی که رؤسا و مسئولین دانشگاهها در سراسر دنیا معمولا از بین برجسته ترین چهره های علمی آن دانشگاهها انتخاب می شوند، وزارت علوم در انتصاب رؤسای دانشگاهها، به ملاک هایی که خودش از یک استاد خوب تعریف کرده نیز کمتر اهمیت می دهد. در شرایطی که ملاکی وجود نداشته باشد، می شود یک انتصاب خاص را با ترفندهایی توجیه کرد. ولی در شرایطی که چنین فرایند پیچیده ای برای ارزیابی وجود دارد، انتصاباتی که با این فرایند صد در صد متناقض است را چطور می توان برای نسل جوان و آینده ساز کشور توجیه کرد؟ </p>
      <p>احتمالا بسیاری از دانشجویان به خصوص در مقاطع تحصیلات تکمیلی با فرایند ارزیابی اساتید آشنا هستند. نگارنده به تمام دانشجویان و مردم پیشنهاد می دهد که از باب مسئولیت اجتماعی در دانشگاههای محل زندگی یا کار خود به رصد عملکرد اساتید و به ویژه مسئولین دانشگاهها بپردازند و در این مسیر امتیازاتی که سایت های بین المللی نظیر Researchgate.net گزارش می کنند می تواند بسیار مفید باشد.</p>
      <p>البته در ارزیابی این امتیازات باید سن، موقعیت افراد و سطح دانشجویان هر دانشگاه را هم در نظر گرفت. شاید انتصاب یک جوان با پنج سال سابقه با امتیاز 10 تا 20 را بتوان به جوانگرایی تعبیر کرد (حداکثر امتیازات ناشی از انتشار مقالات در این سایت به ندرت بالای 40 است). ولی جوانی با 8 سال سابقه که امتیازش صفر است و هیچ گامی در این راستا برنداشته چطور می تواند مسئولیتی در ارتباط با امور پژوهشی در یک دانشگاه داشته باشد؟ یا یک عضو هیات علمی مسن با امتیاز صفر چطور می تواند به ریاست یک دانشگاه منصوب شود؟ </p>
      <p>نگارنده وضعیت چندین دانشگاه داخلی و بین المللی را از این جهت بررسی کرده و نتایج جالبی به دست آمده است که طرح آنها از حوصله این بحث خارج است. از این میان به عنوان نمونه، گزارش عملکرد یک دانشگاه خاص که شرایط نسبتا حادتری دارد در ادامه ارائه می شود.</p>
      <p>در این دانشگاه دولتی خاص، حدود 80 عضو هیات علمی شاغل هستند که از آن میان یک نفر استاد تمام، 9 نفر دانشیار، 68 نفر استادیار و دو نفر مربی هستند. فعالیت دانشگاه عمدتا حول رشته های فنی مهندسی و علوم پایه متمرکز است. حدود 15 نفر از اعضای هیات علمی سابقه بالای 15 سال دارند و مابقی عمدتا در سالهای اخیر جذب شده اند. کادر مدیریتی دانشگاه که به صورت سنتی از بین اعضای هیات علمی انتخاب می شوند شامل رئیس، سه معاون، سه مدیر کل، 4 رئیس دانشکده و 7 مدیر گروه است (بعلاوه تعداد زیادی پست حاشیه ای دیگر، و بماند که در بین 80 نفر عضو هیات علمی چرا باید این همه پست مدیریتی تعریف شود).</p>
      <p>در این بین، رئیس، معاونین و مدیران کل همگی استادیار با سابقه 9 تا 27 سال هستند. مجموع نمره RG تمام این افراد روی هم حدود 20 است (عددی که برای تنها یک دانشیار در یک دانشگاه داخلی متوسط مناسب است). به علاوه کسانی که با سابقه 9 سال و بیشتر در مرتبه استادیاری باقی هستند دچار رکود علمی ارزیابی می شوند. در بین مدیران دانشکده و گروه سه نفر دانشیار و مابقی استادیار هستند.</p>
      <p>واضح است که چینش افراد با مرتبه علمی آنها سازگار نیست و هرچه مرتبه علمی بالاتر رفته پست ها تنزل پیدا کرده است. شاید بتوان دلیل این امر را در جایگاه رئیس دانشگاه که منتصب وزارت علوم است جستجو کرد. رئیس دانشگاه 27 سال سابقه دارد و استادیار با نمره RG صفر و فاقد حتی یک مقاله علمی است. حالا شما قضاوت کنید که انتصاب مدیری با این مشخصات و این کادر مدیریتی از سوی وزارت علوم آیا مصداق "بر شاخ نشستن و بن بریدن" نیست؟ </p>
      <p> شاید اینطور برداشت شود که این گزارش مربوط به یک دانشگاه بسیار خاص است ولی واقعیت آن است که مشکلات مشابه (البته با درجات خفیفتری) در دانشگاههای معتبر کشور نیز وجود دارد که در قالب یک پژوهش مفصل توسط متخصصین امر قابل بررسی و آسیب شناسی است.</p>
      <p>
        <b> *عضو هیات علمی دانشگاه تفرش</b>
      </p>
    </article>
  </body>
</html>