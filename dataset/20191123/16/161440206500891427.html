<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/sassari-provincia/2019/11/23/spiagge-piu-fruibili-a-stintino-dall-anno-prossimo-passerelle-per-136-956242.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T16:41:50+00:00"/>
    <meta property="og:title" content="Arrivano le passerelle per disabili, più accessibile la spiaggia delle Saline"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">a stintino</h6>
      <h1>Arrivano le passerelle per disabili, più accessibile la spiaggia delle Saline</h1>
      <h2>Il Comune risponde all'appello degli studenti</h2>
      <address><time datetime="2019-11-23T16:41:50+00:00">23 Nov 2019, 16:41</time> by <a rel="author" href="https://www.unionesarda.it/autore/mariangela_pala/10493" target="_blank">Mariangela Pala</a></address>
      <p>Anche la spiaggia delle Saline abbatte le barriere architettoniche per consentire ai disabili di accedere all'arenile con più facilità. La decisione dell'amministrazione comunale di Stintino nasce su richiesta degli studenti delle scuole medie e delle primarie del paese che hanno partecipato al progetto regionale Agitamus "Quando la scuola e lo sport valorizzano la diversità".</p>
      <p>Così ragazzi e bambini che vivono la disabilità, in particolare gli alunni costretti a vivere in carrozzina, si sono armati di carta e penna e hanno mandato una missiva al sindaco Antonio Diana e all'assessore alla Pubblica Istruzione Antonella Mariani, per chiedere l'abbattimento delle barriere e sono stati subito accontentati.</p>
      <p>Nella prossima stagione si provvederà a installare le strutture per rendere la spiaggia fruibile anche ai disabili. Nella missiva gli alunni hanno chiesto la creazione di scivoli idonei e una spiaggia per disabili, con una discesa attrezzata quindi l'eliminazione di tutte quelle barriere che di fatto limitano l'accessibilità.</p>
      <p>"Sarebbe bello - concludono - che la pista ciclabile che conduce alla spiaggia di Pazzona o delle Saline avesse una discesa al mare per disabili, che con le carrozzine da mare permettesse a tutti di essere veramente uguali, così che Stintino possa diventare non solo un paese eco-sostenibile ma un paese realmente accessibile".</p>
      <p>Una richiesta immediatamente recepita dall'assessore alla Pubblica istruzione Antonella Mariani: "Porterò la vostra lettera al sindaco e alla giunta - ha detto - e credo che la spiaggia delle Saline potrà essere la giusta collocazione per quello che chiedete. Dobbiamo lavorare perché il progetto Agitamus sia vivibile e condiviso tutti i giorni. Insieme possiamo farlo. Prometto - ha concluso - che la prossima estate realizzeremo l'accesso alla spiaggia per le persone diversamente abili".</p>
    </article>
  </body>
</html>