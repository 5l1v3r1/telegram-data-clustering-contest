<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462690/%E0%A6%9A%E0%A6%B2%E0%A6%A4%E0%A6%BF-%E0%A6%B8%E0%A6%AA%E0%A7%8D%E0%A6%A4%E0%A6%BE%E0%A6%B9%E0%A7%87-%E0%A7%AA%E0%A7%A7%E0%A6%A4%E0%A6%AE-%E0%A6%AC%E0%A6%BF%E0%A6%B8%E0%A6%BF%E0%A6%8F%E0%A6%B8%E0%A7%87%E0%A6%B0-%E0%A6%AC%E0%A6%BF%E0%A6%9C%E0%A7%8D%E0%A6%9E%E0%A6%AA%E0%A7%8D%E0%A6%A4%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T16:51:00+00:00"/>
    <meta property="og:title" content="চলতি সপ্তাহে ৪১তম বিসিএসের বিজ্ঞপ্তি"/>
    <meta property="og:description" content="অনলাইন রিপোর্টার ॥ চলতি সপ্তাহেই ৪১তম বিসিএসের বিজ্ঞপ্তি প্রকাশের প্রস্তুতি নিয়েছে বাংলাদেশ সরকারি কর্মকমিশন (পিএসসি)। এই বিসিএসের মাধ্যমে ২ হাজার ১৩৫ জনকে বিভিন্ন ক্যাডার পদে নিয়োগ দেয়া হবে। শনিবার পিএসসি থেকে এ তথ্য জানানো হয়েছে। বিষয়টি নিশ্চিত করে পিএসসির চেয়ারম্যান ড. মোহাম্মদ সাদিক শনিবার জানান, চলতি ..."/>
  </head>
  <body>
    <article>
      <h1>চলতি সপ্তাহে ৪১তম বিসিএসের বিজ্ঞপ্তি</h1>
      <address>
        <time datetime="2019-11-23T16:51:00+00:00">23 Nov 2019, 16:51</time>
      </address>
      <figure>
        <img src="http://www.dailyjanakantha.com/files/201911/1574531443_42.jpg"/>
      </figure>
      <p>অনলাইন রিপোর্টার ॥ চলতি সপ্তাহেই ৪১তম বিসিএসের বিজ্ঞপ্তি প্রকাশের প্রস্তুতি নিয়েছে বাংলাদেশ সরকারি কর্মকমিশন (পিএসসি)। এই বিসিএসের মাধ্যমে ২ হাজার ১৩৫ জনকে বিভিন্ন ক্যাডার পদে নিয়োগ দেয়া হবে। শনিবার পিএসসি থেকে এ তথ্য জানানো হয়েছে।</p>
      <p>বিষয়টি নিশ্চিত করে পিএসসির চেয়ারম্যান ড. মোহাম্মদ সাদিক শনিবার জানান, চলতি সপ্তাহের মধ্যে ৪১তম বিসিএস পরীক্ষার বিজ্ঞপ্তি দেয়া হতে পারে। এ লক্ষ্যে আমরা কাজ করছি, আশা করি চলতি সপ্তাহের যে কোনো দিন এ বিজ্ঞপ্তি প্রকাশ করা হবে। এ সংক্রান্ত একটি সভা রয়েছে, সভায় পরীক্ষার যাবতীয় বিষয়ে সিদ্ধান্ত নেয়া হবে। জানা গেছে, আগামীকাল রোববার পিএসসির চেয়ারম্যানের নেতৃত্বে একটি বিশেষ সভা হবে। এই সভার পর ঠিক করা হবে ৪১তম বিসিএসের দিনক্ষণ।</p>
      <p>পিএসসি ও জনপ্রশাসন মন্ত্রণালয় সূত্র জানায়, ৪১তম বিসিএস পরীক্ষার জন্য জনপ্রশাসন মন্ত্রণালয় থেকে পিএসসি নির্দেশনা পেয়েছে। মন্ত্রণালয় থেকে পাঠানো চাহিদাপত্র তারা হাতে পেয়েছে। মন্ত্রণালয়ের নির্দেশনা অনুসারে, এই বিসিএসের বিজ্ঞপ্তি প্রকাশের চূড়ান্ত অবস্থানে আছে পিএসসি। এই বিসিএসে সবচেয়ে বেশি নেয়া হবে শিক্ষা ক্যাডারে। এই ক্যাডারে ৯১৫ জনকে নিয়োগ দেয়া হবে। এর মধ্যে বিসিএস শিক্ষাতে প্রভাষক ৯০৫ জন, কারিগরি শিক্ষা বিভাগে প্রভাষক ১০ জন নেয়া হবে।</p>
      <p>শিক্ষার পরে বেশি নিয়োগ হবে প্রশাসন ক্যাডারে। প্রশাসনে ৩২৩ জনকে নিয়োগ দেয়া হবে। পুলিশে ১০০, বিসিএস স্বাস্থ্যতে সহকারী সার্জন ১১০ জন ও সহকারী ডেন্টাল সার্জন ৩০ জনকে নেয়া হবে।</p>
      <p>পররাষ্ট্রে ২৫ জন, আনসারে ২৩ জন, অর্থ মন্ত্রণালয়ে সহকারী মহা হিসাবরক্ষক (নিরীক্ষা ও হিসাব) ২৫ জন, সহকারী কর কমিশনার (কর) ৬০ জন, সহকারী কমিশনার (শুল্ক ও আবগারি) ২৩ জন ও সহকারী নিবন্ধক ৮ জন নেয়া হবে।</p>
      <p>পরিসংখ্যান ও তথ্য ব্যবস্থাপনা বিভাগে পরিসংখ্যান কর্মকর্তা ১২ জন, রেলপথ মন্ত্রণালয়ে সহকারী যন্ত্র প্রকৌশলী ৪ জন, সহকারী ট্রাফিক সুপারিনটেনডেন্ট একজন, সহকারী সরঞ্জাম নিয়ন্ত্রক একজন, সহকারী প্রকৌশলী (সিভিল) ২০ জন, সহকারী প্রকৌশলী (যান্ত্রিক) ৩ জন নেয়া হবে।</p>
      <p>তথ্য মন্ত্রণালয়ে সহকারী পরিচালক বা তথ্য কর্মকর্তা বা গবেষণা কর্মকর্তা ২২ জন, সহকারী পরিচালক (অনুষ্ঠান) ১১ জন, সহকারী বার্তা নিয়ন্ত্রক ৫ জন, সহকারী বেতার প্রকৌশলী ৯ জন, স্থানীয় সরকার বিভাগে বিসিএস জনস্বাস্থ্য প্রকৌশলে সহকারী প্রকৌশলী ৩৬ জন, সহকারী বন সংরক্ষক ২০ জন।</p>
      <p>সহকারী পোস্ট মাস্টার জেনারেল পদে ২ জন, বিসিএস মৎস্যতে ১৫ জন, পশুসম্পদে ৭৬ জন, কৃষি সম্প্রসারণ কর্মকর্তা ১৮৩ জন ও বৈজ্ঞানিক কর্মকর্তা ৬ জন, বিসিএস বাণিজ্যে সহকারী নিয়ন্ত্রক ৪ জন।</p>
      <p>পরিবার পরিকল্পনা কর্মকর্তা ৪ জন, বিসিএস খাদ্যে সহকারী খাদ্য নিয়ন্ত্রক ৬ জন ও সহকারী রক্ষণ প্রকৌশলী ২ জন, বিসিএস গণপূর্তে সহকারী প্রকৌশলী (সিভিল) ৩৬ জন ও সহকারী প্রকৌশলী (ই/এম) ১৫ জনসহ মোট ২ হাজার ১৩৫ জন কর্মকর্তাকে এই বিসিএসে নিয়োগ করা হবে।</p>
    </article>
  </body>
</html>