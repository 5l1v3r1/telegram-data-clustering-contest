<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/efektyt-%e2%80%9emourinxo%e2%80%9c-okaza-momentalno-vliqnie-i-totnym-se-vyrna-na-pobedniq-pyt-1409060.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-23T16:27:00+00:00"/>
    <meta property="og:title" content="Ефектът „Моуриньо“ оказа моментално влияние и Тотнъм се върна на победния път"/>
    <meta property="og:description" content="В първия мач под ръководството на Жозе Моуриньо Тотнъм спечели категорично лондонското дерби срещу Уест Хям след успех с 2:3 Головете за победата отбелязаха Хюн-Мин Сон, Лукас Моура и Хари Кейн"/>
  </head>
  <body>
    <article>
      <h1>Ефектът „Моуриньо“ оказа моментално влияние и Тотнъм се върна на победния път</h1>
      <address><time datetime="2019-11-23T16:27:00+00:00">23 Nov 2019, 16:27</time> by <a rel="author">Sportlive.bg</a></address>
      <p>В първия мач под ръководството на <a href="https://www.sportlive.bg/tags/1099">Жозе Моуриньо</a> Тотнъм спечели категорично лондонското дерби срещу Уест Хям след успех с 2:3. Головете за победата отбелязаха Хюн-Мин Сон, Лукас Моура и Хари Кейн. Михаил Антонио върна един гол за домакините в средата на втората част, а Анджело Огбона оформи крайния резултат в последната минута от срещата. Това бе 10-ти успех на португалеца срещу „чуковете“ в мениджърската му кариера. Специалния бе оставил на пейката Кристиан Ериксен и Муса Сисоко за сметка на Ерик Дайър и Лукас Моура, което се оказа правилен ход.</p>
      <p>Още с началото на първата част се забеляза далеч по-добра игра от страна на <a href="https://www.sportlive.bg/tags/6855">Тотнъм</a>, в сравнение с последните им няколко срещи. Спърс поеха инициативата в началото на първата част, като създадоха няколко опасни ситуации пред вратата на домакините. В 18-тата минута Уест Хям имаха претенции за дузпа, след като Робърт Снодграс падна в наказателното поле, но съдията Майкъл Оливър подмина ситуацията. По-добрата игра на „шпорите“ даде резултат и те стигнаха до откриване на резултата в 36-тата минута. Деле Али проби в центъра, след което пусна пас по земя към Хюн-Мин Сон и кореецът отбеляза, вкарвайки топката в далечния ъгъл на Роберто – 0:1!. По този начин кореецът се превърна в голмайстора на Спърс през календарната 2019г., като отбеляза своя 19-ти гол, с два повече от Хари Кейн. Малко след това отбраната на Уест Хям капитулира за втори път. Този път Сон бе в ролята на асистент, след като подаде в наказателното поле и Лукас Моура засече топката и я прати за втори път в мрежата на „чуковете“ – 0:2! До края на полувремето други попадения не паднаха.</p>
      <p>В началото на втората част головете продължиха да валят във вратата на „чуковете“. Серж Орие центрира в наказателното поле, за да дойде и мигът на Хари Кейн, който направи резултата класически – 0:3! Това бе 175-тият гол на Кейн за Тотнъм, като по този начин той излезе на 3-то място във вечната реализаторска ранглиста на „шпорите“, като единствено Боби Смит (208) и Джими Грийвс (266) имат повече голове от него с бялата фланелка. Постепенно Спърс свалиха темпото и „чуковете“ заиграха една идея по-офанзивно. В крайна сметка Уест Хям достигна до намаляване на резултата. В 74-тата минута Михаил Антонио нахлу в наказателното поле на „шпорите“ и с удар от границата на наказателното поле разстреля Пауло Газанига – 1:3! Интересното е, че това е четвъртият гол на Антонио срещу Тотнъм, като всеки един от тях е бил реализиран на различен стадион. Уест Хям стигна и до втори гол в мача, но той бе отменен, заради явна засада на Деклан Райс. Все пак <a href="https://www.sportlive.bg/tags/12582">Уест Хям</a> вкара още един гол чрез Анджело Огбона, който засече с глава центриране от корнер - 2:3!</p>
      <p>Така Тотнъм записа първи успех под ръководството на Жозе Моуриньо. Спърс се изкачиха временно на 6-тото място в класирането, като записват актив от 17 точки. Уест Хям започва да навлиза в доста тежка криза, след като регистрира 7-ми пореден мач без успех във <a href="https://www.sportlive.bg/tags/5101">Висшата лига</a>. „Чуковете“ продължават да са на 16-тото място в класирането с 13 точки, като са на 5 от зоната на изпадащите.</p>
      <p> </p>
      <related>
        <h4>Още по темата</h4>
        <a href="https://www.sportlive.bg/worldfootball/england/VIDEO-Reakciqta-na-Mourinxo-pri-pyrviq-gol-na-Totnym-pod-negovo-rykovodstvo-1409046.html"/>
        <a href="https://www.sportlive.bg/worldfootball/england/Mourinxo-obqvi-v-koj-klub-iska-da-zavyrshi-karierata-si-na-trenxor-1408986.html"/>
        <a href="https://www.sportlive.bg/worldfootball/england/Guardiola-Uvolnenieto-na-Pochetino-malko-me-iznenada-1408980.html"/>
        <a href="https://www.sportlive.bg/worldfootball/england/Zlatan-Ibrahimovich-mozhe-da-se-ozove-v-Totnym-1408734.html"/>
        <a href="https://www.sportlive.bg/worldfootball/england/Mourinxo-kym-igrachite-si-Shte-byda-vash-bashta-priqtel-gadzhe---kakvoto-iskate-1408695.html"/>
      </related>
    </article>
  </body>
</html>