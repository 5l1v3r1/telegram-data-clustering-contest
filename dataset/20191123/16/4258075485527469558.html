<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/shakib-al-hasan-in-kolkata-but-can-t-step-into-eden-gardens-dgtl-1.1074379"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T16:01:37+00:00"/>
    <meta property="og:title" content="কলকাতায় এলেন শাকিব, কিন্তু..."/>
    <meta property="og:description" content="ভারতের মাটিতে খেলতে আসার আগে শাকিব আল হাসানের নেতৃত্বে ‘বিদ্রোহ’ করেছিলেন বাংলাদেশের ক্রিকেটাররা।"/>
  </head>
  <body>
    <article>
      <h1>কলকাতায় এলেন শাকিব, কিন্তু...</h1>
      <address><time datetime="2019-11-23T16:01:37+00:00">23 Nov 2019, 16:01</time> by <a rel="author">নিজস্ব প্রতিবেদন</a></address>
      <p>দেশ খেলছে ইডেন গার্ডেন্সে। অথচ শহরে উপস্থিত থাকলেও সতীর্থদের খেলা দেখার জন্য তিনি উপস্থিত থাকতে পারছেন না ইডেন গার্ডেন্সে।</p>
      <p>অথবা মোমিনুল হকদের উৎসাহ দেওয়ার জন্য ড্রেসিং রুমেও ঢুকতে পারবেন না বাংলাদেশের সেরা অলরাউন্ডার। শাকিব আল হাসানের জন্য যে অন্য চিত্রনাট্য আগেই লেখা হয়ে গিয়েছিল।</p>
      <p>ভারতের মাটিতে খেলতে আসার আগে শাকিব আল হাসানের নেতৃত্বে ‘বিদ্রোহ’ করেছিলেন বাংলাদেশের ক্রিকেটাররা। তার কয়েকদিন পরে সবাইকে অবাক করে আইসিসি জানায়, বুকিদের দেওয়া প্রস্তাব ক্রিকেটের সর্বোচ্চ নিয়ামক সংস্থার কাছে গোপন করেছেন শাকিব।</p>
      <p>
        <b>আরও পড়ুন:</b>
        <a href="https://www.anandabazar.com/sport/rishabh-pant-released-from-india-s-test-squad-to-play-syed-mushtaq-ali-dgtl-1.1074366">জাতীয় দল থেকে ছাড়া হল ঋষভকে, ঋদ্ধির কভার হিসাবে এলেন ভরত</a>
      </p>
      <p>ম্যাচ গড়াপেটার সঙ্গে কোনও সম্পর্কই নেই তাঁর। কিন্তু, বুকির প্রস্তাব গোপন করার জন্য দু’বছরের জন্য নিষিদ্ধ করা হয় বাংলাদেশের সেরা অলরাউন্ডারকে। শাকিবের নির্বাসন বাংলাদেশের ক্রিকেটকে বড়সড় ধাক্কা দেয়। বাঁ হাতি অলরাউন্ডারকে ছাড়াই ভারত সফরে খেলতে আসে বাংলাদেশ।</p>
      <p>মোমিনুল হকরা এ দেশে আসার পরে অনেক ঘটনা ঘটে গিয়েছে। টি টোয়েন্টি সিরিজে হার মেনেছে বাংলাদেশ। ইনদওরে অনুষ্ঠিত প্রথম টেস্ট ভারত শেষ করে দেয় তিন দিনে। ইডেনে দ্বিতীয় টেস্টে দাপট দেখাচ্ছে ভারত। শাকিব কলকাতায় থেকেও ইডেন থেকে বহু দূরে। গতকাল রাতেই  কলকাতায় তিনি এসেছেন বলেই খবর। সংবাদ সংস্থার খবর অনুযায়ী, শাকিব কলকাতায় উপস্থিত থাকলেও, আইসিসি-র নিয়ম অনুযায়ী, দেশের খেলা দেখার জন্য মাঠে থাকতে পারবেন না। সূত্রের খবর অনুযায়ী, টেস্টের মধ্যে তিনি শহরে থাকলেও সরকারি কোনও মিটিং বা অনুষ্ঠানেও থাকতে পারবেন না। তাই শহরে এলেও শাকিব থাকবেন ইডেন থেকে বহু দূরে। </p>
      <p>
        <b>আরও পড়ুন: </b>
        <b>
          <a href="https://www.anandabazar.com/sport/the-pink-ball-test-bangladesh-has-only-mustafizur-as-fit-player-in-squad-dgtl-1.1074318">আর এক জন চোট পেলে জল নিয়ে যাওয়ার লোকও থাকবে না বাংলাদেশ ড্রেসিং রুমে!​</a>
        </b>
      </p>
    </article>
  </body>
</html>