<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201022/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%B3%D8%AA%D8%A7%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T16:15:15+00:00"/>
    <meta property="og:title" content="راه اندازی ستاد انتخابات در خراسان شمالی"/>
    <meta property="og:description" content="ایسنا/خراسان شمالی ستاد انتخابات یازدهمین دوره مجلس شورای اسلامی و اولین میاندوره ای پنجمین دوره مجلس خبرگان رهبری خراسان شمالی عصر امروز در محل استانداری راه اندازی شد."/>
  </head>
  <body>
    <article>
      <h1>راه اندازی ستاد انتخابات در خراسان شمالی</h1>
      <address><time datetime="2019-11-23T16:15:15+00:00">23 Nov 2019, 16:15</time> by <a rel="author">اعظم قهرمانی</a></address>
      <p>ایسنا/خراسان شمالی ستاد انتخابات یازدهمین دوره مجلس شورای اسلامی و اولین میاندوره ای پنجمین دوره مجلس خبرگان رهبری خراسان شمالی عصر امروز در محل استانداری راه اندازی شد.</p>
      <p>محمدعلی شجاعی استاندار خراسان شمالی در مراسم راه اندازی ستاد انتخابات استان گفت: شان مردم استان و این نظام این است که با همکاری یکدیگر کار انتخابات را به خوبی به پیش ببریم و خروجی آن به نفع مردم خواهد شد.</p>
      <p>وی افزود: مدیران در حوزه انتخابات باید تمرین کنند که چه کارهایی را انجام ندهند و فقط در راستای وظایف خود عمل کنند.</p>
      <p>شجاعی ادامه داد: فضای انتخابات متعلق به مردم است و مدیران اجرایی فقط باید فضای امن را برای حضور مردم در انتخابات مهیا کنند.</p>
      <p>تمهیدات لازم برای برگزاری انتخابات باشکوه اندیشیده شده است</p>
      <p>به گزارش ایسنا، ولی الله حیاتی معاون سیاسی و امنیتی استانداری خراسان شمالی نیز در ادامه این مراسم بیان کرد: تمهیدات لازم برای برگزاری انتخابات باشکوه اندیشیده شده است.</p>
      <p>وی گفت: عملیات اجرایی یازدهمین دوره انتخابات مجلس شورای اسلامی در تاریخ ۱۰ آذر ماه سال جاری آغاز می شود.</p>
      <p>حیاتی افزود: در سطح استان ۱۹ هیات اجرایی از معتمدان مردم در هشت شهر و ۱۱ بخش طی مدت قانونی معلوم شکل خواهد گرفت.</p>
      <p>وی ادامه داد: آغاز ثبت نام داوطلبان مجلس شورای اسلامی از تاریخ ۱۰ آذر ماه به مدت هفت روز در سه حوزه انتخابیه بجنورد، شیروان و اسفراین انجام می شود.</p>
      <p>معاون سیاسی و امنیتی استاندار خراسان شمالی اظهارکرد: البته کاندیداها می توانند از محل وزارت کشور نیز امر ثبت نام را انجام دهند.</p>
      <p>وی شرایط سنی انتخاب شوندگان مجلس شورای اسلامی را حداقل ۳۰ و حداکثر ۷۵ سال اعلام کرد.</p>
      <p>حیاتی بیان کرد: هیات بازرسی در استان و شهرستان ها تشکیل شده است و هیات اجرایی نیز در موعد مقرر شکل خواهد گرفت.</p>
      <p>وی تاکید کرد: مبنای ما در انتخابات رعایت اصل بی طرفی، قانون مداری و تلاش برای حضور حداکثری مردم است.</p>
      <p>انتهای پیام</p>
    </article>
  </body>
</html>