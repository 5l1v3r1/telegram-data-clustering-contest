<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743259"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T16:08:00+00:00"/>
    <meta property="og:title" content="นายกอบต.ตราดเปิดงาน ประเพณีแข่งเรือด้วยไม้ไผ่"/>
    <meta property="og:description" content="หนึ่งเดียวในประเทศ ประเพณีการแข่งขันพายเรือด้วยลำไม้ไผ่ ต.น้ำเชี่ยว จ.ตราด"/>
  </head>
  <body>
    <article>
      <h1>นายกอบต.ตราดเปิดงาน ประเพณีแข่งเรือด้วยไม้ไผ่</h1>
      <address>
        <time datetime="2019-11-23T16:08:00+00:00">23 Nov 2019, 16:08</time>
      </address>
      <p>
        <b>หนึ่งเดียวในประเทศ ประเพณีการแข่งขันพายเรือด้วยลำไม้ไผ่ ต.น้ำเชี่ยว จ.ตราด</b>
      </p>
      <p>เมื่อเร็วๆนี้ นายวิเชียร ทรัพย์เจริญ นายกองค์การบริหารส่วนจังหวัดตราด เป็นประธานเปิดการแข่งขันพายเรือด้วยลำไม้ไผ่ ประจำปีงบประมาณ 2563 ซึ่งจังหวัดตราด โดยเทศบาลตำบลน้ำเชี่ยว นำโดย นายพีระพงษ์ พิพัฒน์เลิศสกุล นายกเทศมนตรีตำบลน้ำเชี่ยว พร้อมด้วยคณะผู้บริหาร ผู้นำชุมชน และประชาชนชาวตำบลน้ำเชี่ยว ร่วมกันจัดกิจกรรมดังกล่าวขึ้น ระหว่างวันที่ 23 -24 พฤศจิกายน 2562 บริเวณคลองน้ำเชี่ยว ตำบลน้ำเชี่ยว อ.แหลมงอบ จ.ตราด</p>
      <figure>
        <img src="https://www.dailynews.co.th/admin/upload/20191123/news_BASgLPRmUX232026_533.jpg?v=20191124051?v=6436"/>
      </figure>
      <p>สำหรับการจัดประเพณีการแข่งขันพายเรือด้วยลำไม้ไผ่ ตำบลน้ำเชี่ยว ในครั้งนี้ มีวัตถุประสงค์เพื่ออนุรักษ์ประเพณีการแข่งขันพายเรือด้วยลำไม้ไผ่ อันเป็นอัตลักษณ์ของตำบลน้ำเชี่ยว ที่ถือว่าเป็นแห่งเดียวในประเทศไทย คือ ใช้พายที่ทำด้วยลำไม้ไผ่ ขนาด 10 ฝีพาย และพายไม้ ขนาด 40 นิ้ว อีก 2 ฝีพาย ทำหน้าที่หัวท้าย ซึ่งเป็นประเพณีที่เกิดจากภูมิปัญญาของบรรพบุรุษชาวมุสลิมตำบลน้ำเชี่ยว ซึ่งได้ปฏิบัติสืบทอดต่อกันมาเป็นระยะเวลายาวนาน โดยเดิมทีการจัดการแข่งขันพายเรือ จะจัดขึ้นเพื่อเป็นการจัดงานรื่นเริงเฉลิมฉลองในช่วงวันตรุษอีดิ้ลอัฎฮา เพื่อเปิดโอกาสให้พี่น้องชาวมุสลิมได้ทำกิจกรรมที่สนุกสนาน เสริมสร้างความรักความสามัคคี และความสัมพันธ์อันดีระหว่างประชาชนในชุมชนน้ำเชี่ยว ซึ่งเป็นชุมชนมุสลิม กับชุมชนไทยมุสลิม และชุมชนไทยพุทธ รวมถึงชุมชนพื้นที่ใกล้เคียงในจังหวัดตราด นอกจากนี้ ยังเพื่อเป็นการกระชับความสัมพันธ์ ระหว่างหน่วยงานองค์กรปกครองส่วนท้องถิ่น ส่งเสริมการออกกำลังกาย เสริมสร้างพลานามัยให้สมบูรณ์แข็งแรง ตลอดจนเพื่อเป็นการส่งเสริมการท่องเที่ยวภายในตำบลน้ำเชี่ยว และเผยแพร่ประเพณีการแข่งขันพายเรือด้วยลำไม้ไผ่ ตำบลน้ำเชี่ยวให้เป็นที่รู้จักแพร่หลายมากยิ่งขึ้น โดยการแข่งขันในปีนี้ มีทีมผู้เข้าร่วมการขันรวม 14 ทีมด้วยกัน ประกอบด้วย ประเภทประชาชนชาย 10 ทีม และประเภทประชาชนหญิง 4 ทีม ส่วนสิ่งที่ขาดไม่ได้คือกลุ่มกองเชียร์ของแต่ละทีมที่ช่วยสร้างสีสัน และความสนุกสนาน ตลอดการแข่งขัน</p>
      <figure>
        <img src="https://www.dailynews.co.th/admin/upload/20191123/news_HEwmVFJsWk232146_533.jpg?v=20191124051?v=5126"/>
      </figure>
      <figure>
        <img src="https://www.dailynews.co.th/admin/upload/20191123/news_nLbQPhXhxt232027_533.jpg?v=20191124051?v=5440"/>
      </figure>
      <figure>
        <img src="https://www.dailynews.co.th/admin/upload/20191123/news_EYrkfSrEWJ232027_533.jpg?v=20191124051?v=1559"/>
      </figure>
      <p>อนุชา สุภาภา ผู้สื่อข่าวเว็บไซต์เดลินิวส์ออนไลน์ จ.ตราด<br/> </p>
    </article>
  </body>
</html>