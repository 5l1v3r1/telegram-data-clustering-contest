<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/extrema-dreapta-austriaca-isi-ascundea-aurul-la-o-pensiune-in-tirol-1922404723002019111619178467"/>
    <meta property="og:site_name" content="News.ro"/>
    <meta property="article:published_time" content="2019-11-23T16:47:00+00:00"/>
    <meta property="og:title" content="Extrema dreaptă austriacă îşi ascundea aurul la o pensiune în Tirol"/>
    <meta property="og:description" content="Partidul de extremă dreapta FPÖ ţinea lingouri de aur în trei casete închise, într-o pensiune în Tirol, dezvăluie săptămânalul Profil, un nou episod rocambolesc primit de presă şi pe reţele de socializare cu ilaritate şi consternare faţă de a treia formaţiune din ţară, care se afla la guvernare în urmă cu şapte luni, relatează AFP."/>
  </head>
  <body>
    <article>
      <h1>Extrema dreaptă austriacă îşi ascundea aurul la o pensiune în Tirol</h1>
      <address><time datetime="2019-11-23T16:47:00+00:00">23 Nov 2019, 16:47</time> by <a rel="author">Valentin Vidu</a></address>
      <p>
        <b>Partidul de extremă dreapta FPÖ ţinea lingouri de aur în trei casete închise, într-o pensiune în Tirol, dezvăluie săptămânalul Profil, un nou episod rocambolesc primit de presă şi pe reţele de socializare cu ilaritate şi consternare faţă de a treia formaţiune din ţară, care se afla la guvernare în urmă cu şapte luni, relatează AFP.</b>
      </p>
      <p>”Comoara secretă a FPÖ”, cum este deja numită de tabloide, a fost descoperită în această vară de către poliţie, cu ocazia unei percheziţii la pensiunea Enzian, frecventată de cadre FPÖ.</p>
      <p>Penisunea se află în decorul idilic al unui sat din Tirol (sud), Sankt Jakob, foarte frecventat de amatori de schi şi drumeţie.</p>
      <p>Conţinutul celor trei casete provoacă tot felul de speculaţii. Valoarea aurului din ele nu a fost dezvăluită. Documentele dezvăluite în presă atestă doar că este vorba despre lingouri de 500 de grame.</p>
      <p>La cursul actual al aurului, un asemenea lingou valorează peste 21.000 de euro.</p>
      <p>Liderul filialei FPÖ de la Viena, căreia îi aparţine una dintre casete, a respins joi, într-un comunicat, orice ilegalitate.</p>
      <p>”Totul este complet legal”, a dat asigurări Dominik Nepp.</p>
      <p>Potrivit lui Napp, provenienţa lingourilor are o explicaţie de bun simţ. Ele au fost cumpărate de FPÖ în perioada crizei financiare mondiale din 2008, cu scopul de a proteja averile partidului de turbulenţele economice.</p>
      <p>Iar ”cum banca poate da faliment în timp de criză (...), s-a decis ca aurul să fie depozitat cu titlu privat”, la pensiunea la care FPÖ a înregistrat adresa unui ”centru de formare”.</p>
      <p>O serie de lideri politici şi Partidul Neos (liberal) au cerut extremei drepte ”transparenţă” în acest dosar, ironizând o formaţiune care-şi pune aurul la adăpost de ”sfârşitul lumii”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>