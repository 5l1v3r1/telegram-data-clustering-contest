<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549492.html/%D8%A8%D8%B3%DB%8C%D8%AC-%D8%A8%D8%A7-%D8%B1%D9%88%D8%AD%DB%8C%D9%87-%D8%A7%D9%86%D9%82%D9%84%D8%A7%D8%A8%DB%8C-%D8%AE%D9%88%D8%AF--%D9%86%D8%B8%D8%A7%D9%85-%D9%88-%D8%A7%D9%86%D9%82%D9%84%D8%A7%D8%A8-%D8%B1%D8%A7-%D8%AD%D9%81%D8%B8-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T16:24:00+00:00"/>
    <meta property="og:title" content="بسیج با روحیه انقلابی خود، نظام و انقلاب را حفظ می‌کند"/>
    <meta property="og:description" content="نماینده ولی فقیه در سپاه ناحیه خلیل آباد گفت: بسیج باید همچنان روحیه انقلابی و انقلابی گری خود را حفظ کند تا با آن نظام و انقلاب را حفظ و از آن دفاع کند."/>
  </head>
  <body>
    <article>
      <h1>بسیج با روحیه انقلابی خود، نظام و انقلاب را حفظ می‌کند</h1>
      <h2>نماینده ولی‌ فقیه در سپاه ناحیه خلیل آباد:</h2>
      <address>
        <time datetime="2019-11-23T16:24:00+00:00">23 Nov 2019, 16:24</time>
      </address>
      <p>نماینده ولی فقیه در سپاه ناحیه خلیل آباد گفت: بسیج باید همچنان روحیه انقلابی و انقلابی گری خود را حفظ کند تا با آن نظام و انقلاب را حفظ و از آن دفاع کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ حجت‌الاسلام علی نوری، نماینده ولی فقیه در سپاه ناحیه خلیل آباد، پیش از ظهر امروز در جمع مدیران شهرستان خلیل آباد که به منظور هفته بسیج در نمازخانه سپاه این شهرستان برگزار شد، اظهار داشت: تشکیل بسیج مستضعفین در سال 1358 نشان از درایت حضرت امام (ره) و آینده نگری ایشان بود.</p>
      <p>وی با بیان اینکه آمریکا در این چهل سال نیز دشمنی های زیادی در زمینه نظامی، سیاسی، اقتصادی، فرهنگی و اجتماعی علیه ایران اسلامی داشته است، خاطرنشان کرد: دشمنی های آمریکا و استکبار جهانی هیچ وقت تمام نخواهد شد بلکه هر چه ما قوی تر می شویم دشمنی های آنها هم بیشتر می شود.</p>
      <p>نماینده ولی فقیه در سپاه ناحیه خلیل آباد با تاکید بر اینکه دشمن در قضایای بنزین نیز هر چه عقده از دیماه 96 داشتند در سال 98 با هدف تخریب و براندازی پیاده کردند، تصریح کرد: بسیجیان نیز در عرصه های مختلف در برابر دشمن ایستادگی کرده و با اخلاص و بصیرت خود باعث خنثی شدن توطئه های دشمن شده است.</p>
      <p>وی با اشاره به اینکه 131 هزار شهید ما در دفاع مقدس بین 15 تا 21 سال سن داشتند و این جوانان که بعضاً نخبه هم بودند جان خود را برای نظام و انقلاب و امنیت کشور دادند، اذعان کرد: برخی در کشور تا کمی فشار اقتصادی به آنها وارد می شود تمام مبانی را زیر سوال می برد و این واقعاً سخت است.</p>
      <p>نوری با بیان اینکه از افرادی که در این نظام کوچکترین مسئولیتی دارد قابل قبول نیست که بخواهند نظام و انقلاب را به خاطر این مسائل زیر سوال ببرد، عنوان کرد: بسیج باید همچنان روحیه انقلابی و انقلابی گری خود را حفظ کند تا با آن نظام و انقلاب را حفظ و از آن دفاع کند.</p>
      <p>وی با تاکید بر اینکه هر چیزی که به اعتماد مردم ضربه بزند بزرگترین خسارت برای نظام و انقلاب است، تشریح کرد: هر کس در این کشور مسئولیتی بر عهده دارد باید در جهت اعتماد سازی و حفظ سرمایه های اجتماعی حرکت کند که از همه چیز مهمتر و واجب تر است.</p>
      <p>نماینده ولی فقیه در سپاه ناحیه خلیل آباد با اشاره به اینکه نظام و انقلاب امروزه بعد از چهل سال به جایگاهی رسیده که دشمنان نیز اذعان به بزرگی این نظام و انقلاب دارد، بیان کرد: حوادثی نظیر حوادث اخیر سر سوزنی نمی تواند به این نهالی که بعد از چهل سال به درختی تبدیل شده ضربه بزند.</p>
      <p>وی با بیان اینکه روشنگری در خصوص حوادث اخیر و فرمایشات مقام معظم رهبری در این خصوص بسیار حائز اهمیت است، تاکید کرد: از زمانی که مقام معظم رهبری از تصمیم سران قوا در خصوص سهیمه بندی بنزین حمایت کردند انصافاً در بسیاری از موارد افرادی که ولایت پذیر بودند این را قبول کردند.</p>
      <p>انتهای پیام/</p>
    </article>
  </body>
</html>