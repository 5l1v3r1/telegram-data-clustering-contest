<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/vdyhnovenite/shpionin-detski-pisatel-i-izobretatel-6099671"/>
    <meta property="og:site_name" content="Vesti"/>
    <meta property="article:published_time" content="2019-11-23T16:58:00+00:00"/>
    <meta property="og:title" content="Шпионин, детски писател и изобретател - Роалд Дал"/>
    <meta property="og:description" content="Роалд Дал помага за създаването на медицинска клапа, използвана при лечението на хидроцефалия"/>
  </head>
  <body>
    <article>
      <h1>Шпионин, детски писател и изобретател - Роалд Дал</h1>
      <h2>Роалд Дал помага за създаването на медицинска клапа, използвана при лечението на хидроцефалия</h2>
      <address><time datetime="2019-11-23T16:58:00+00:00">23 Nov 2019, 16:58</time> by <a rel="author">Ива Ваташка</a></address>
      <aside>
        <a href="https://vbox7.com/emb/external.php?vid=76a4355414&amp;autoplay=1">Видео</a>
      </aside>
      <p>На тази дата през 29 години си отиде Роалд Дал, считан от мнозина за най-добрия разказвач на истории. Авторът на „Матилда“ и „Чарли и шоколадовата фабрика“ ни остави съкровищница от оригинални и любими детски книги. Но и неговият живот е не по-малко вълнуващ от този на героите му. </p>
      <figure>
        <iframe data-src="https://twitter.com/BBCWales/status/1172409349978722304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Дал се ражда в Уелс на 13 септември 1916 г. в семейството на норвежците Харалд Дал и Софи Магдълийн Дал. Авторът е кръстен на Роалд Амундсен - норвежеца, който само четири години по-рано става първият мъж, достигнал Южния полюс. </p>
      <p>
        <b>Всичко е вдъхновение</b>
      </p>
      <p>Дал е изпратен да учи в интернат. Като ученик той е поканен да изпробва шоколадово блокче – спомен, който остава с Роалд през целия му живот и вдъхновява написването на „Чарли и шоколадовата фабрика“. </p>
      <figure>
        <embed-post data-src="https://www.instagram.com/p/B2WHz-3laaZ" data-service="Instagram"/>
      </figure>
      <p>След като приключва с образованието си, Дал се впуска в пътешествия по света – първо в Канада, а след това и в Източна Африка. Там той работи за петролна компания до избухването на Втората световна война. </p>
      <p>
        <b>Пилот на изтребител, а след това и шпионин</b>
      </p>
      <p>След избухването на войната, Дал се включва в Кралските военновъздушни сили. През 1940 г. самолетът му се разбива и той получава тежки наранявания на главата. В резултат на това прекарва шест месеца в болница. През лятото на 1941 г. започва да изпитва изтощителни главоболия - последици от катастрофата. Обявен е за неспособен да лети и е изпратен у дома във Великобритания.</p>
      <figure>
        <iframe data-src="https://twitter.com/BBCiWonder/status/756918943739154433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Две години по-късно Дал е командирован във Вашингтон. В САЩ Роалд става шпионин, който сътрудничи на МИ-6. Заедно с него е създателят на Джеймс Бонд – Иън Флеминг. След години Роалд ще адаптира романа на Флеминг като сценарий за филма за Бонд от 1967 г. Докато е в Америка, Дал се среща и с британския романист Сесил Скот Форестър, който го насърчава да пише за преживяванията си по време на войната. </p>
      <hr/>
      <p>„Това, макар да не го знаех тогава, беше моментът, който промени живота ми“.</p>
      <hr/>
      <p>
        <b>Той помага за изобретяване на медицинска клапа</b>
      </p>
      <p>Всички помнят Дал като детски писател. Той също така пише сценарии. Но това, което малцина знаят, е, че авторът допринася за изобретяването на клапи, използвани в неврохирургията. </p>
      <p>Иновацията идва вследствие на лична трагедия. През 1953 г. Роалд Дал се жени за американската актриса Патриша Нийл, с която имат пет деца. През декември 1960 г. четиримесечният син на писателя е ударен от такси и получава травма на мозъка. В резултат на това той развива хидроцефалия – медицинско състояние, при което се натрупва течност в мозъка.  </p>
      <figure>
        <img src="https://m3.netinfo.bg/media/images/39650/39650885/655-402-roald-dal.jpg"/>
        <figcaption>
          <cite>Източник: Getty Images/Guliver</cite>
        </figcaption>
      </figure>
      <p>Заедно с неврохирурга Кенет Тил и със Стенли Уейд Дал проектира клапан Wade-Dahl-Till, който се използва за източване на излишната течност от мозъка. Синът на Дал се възстановява от инцидента и не се нуждае от клапана, но по-късно устройството е използвано в хиляди операции.  </p>
      <p>Роалд Дал умира на 23 ноември 1990 г., но и до днес историите му продължават да вълнуват и вдъхновяват поколения деца и техните родители. </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
      </p>
      <p>
        <i>За още любопитни новини от Vesti.bg последвайте страницата ни в <a href="https://www.instagram.com/vesti.bg_/">Instagram</a>.</i>
      </p>
    </article>
  </body>
</html>