<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/cronaca/cane-1.4901930"/>
    <meta property="og:site_name" content="La Nazione"/>
    <meta property="article:published_time" content="2019-11-23T16:18:00+00:00"/>
    <meta property="og:title" content="Ricoverato per ictus vede il suo cagnolino e riesce a parlare per la prima volta"/>
    <meta property="og:description" content="E' successo all'ospedale Santa Maria Nuova di Firenze"/>
  </head>
  <body>
    <article>
      <h1>Ricoverato per ictus vede il suo cagnolino e riesce a parlare per la prima volta</h1>
      <h2>E' successo all'ospedale Santa Maria Nuova di Firenze</h2>
      <address>
        <time datetime="2019-11-23T16:18:00+00:00">23 Nov 2019, 16:18</time>
      </address>
      <p>Firenze, 23 novembre 2019 - Quando ha visto il suo<b> cagnolino</b> è riuscito per la prima volta a pronunciare spontaneamente alcune frasi un paziente <b>ricoverato</b> all'ospedale Santa Maria Nuova di Firenze con<b> esiti da ictus</b>. Il piccolo <b>Phoebe</b> ha invece scodinzolato contento e poi si appoggiato alle gambe del suo padrone, che non vedeva da un po' di tempo. Lo rende noto la Asl Toscana Centro con un comunicato. L'incontro è stato organizzato dall'assistenza infermieristica e l'infermiere coordinatore Paola Poggiali ha predisposto in reparto insieme ai medici tutto il necessario per accogliere Phoebe, secondo le procedure previste di igiene e sicurezza al fine di tutelare il paziente, gli altri ricoverati e il personale stesso, con la richiesta preventiva dei requisiti indispensabili (libretti di vaccinazioni).</p>
      <p>Il <b>progetto ''Pet Visiting''</b>, (in attuazione alla delibera regionale del 2014) sull'umanizzazione delle cure, è finalizzato a dare sollievo agli ammalati che non hanno la possibilità di muoversi e soffrono separati dai loro animali; è realizzato principalmente dal dipartimento infermieristico in collaborazione con le direzioni sanitarie di presidio e l'area veterinaria e attuato in tutti i presidi ospedalieri dell'Azienda.</p>
      <p>''Non è la prima volta che accade di portare gli animali di affezione nei nostri reparti, anche quelli più critici come le terapie intensive e ringrazio il personale per la disponibilità ad assecondare e promuovere questo importante progetto che rappresenta un valore aggiunto nella nostra assistenza agli ammalati", ha commentato la dottoressa Francesca Ciraolo, direttore del presidio ospedaliero.</p>
      <p>© Riproduzione riservata</p>
    </article>
  </body>
</html>