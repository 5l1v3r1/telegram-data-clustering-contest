<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/import/ochranit-deti-pred-chripkou-pomaha-p/431877-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T16:04:00+00:00"/>
    <meta property="og:title" content="Ochrániť deti pred chrípkou pomáha podľa odborníkov aj správna výživa"/>
    <meta property="og:description" content="Ochranou dýchacích ciest proti oxidantom a radikálom v znečistenom ovzduší v týchto dňoch je zvýšený príjem rýb, ako aj ovocia a zeleniny, ktoré sú významným zdrojom antioxidantov."/>
  </head>
  <body>
    <article>
      <h1>Ochrániť deti pred chrípkou pomáha podľa odborníkov aj správna výživa</h1>
      <h2>Ochranou dýchacích ciest proti oxidantom a radikálom v znečistenom ovzduší v týchto dňoch je zvýšený príjem rýb, ako aj ovocia a zeleniny, ktoré sú významným zdrojom antioxidantov.</h2>
      <address><time datetime="2019-11-23T16:04:00+00:00">23 Nov 2019, 16:04</time> by <a rel="author">TASR</a></address>
      <p>Banská Bystrica 23. novembra (TASR) - Otužovanie, správna výživa bohatá na antioxidanty, dostatočný fyzický pohyb a šport vo vonkajšom prostredí sú podľa odborníkov najlepšou prevenciou pred akútnymi respiračnými ochoreniami a chrípkou u detí. Významnú úlohu v prevencii ochorení má totiž stav odolnosti organizmu.</p>
      <p>Ochranou dýchacích ciest proti oxidantom a radikálom v znečistenom ovzduší v týchto dňoch je zvýšený príjem rýb, ako aj ovocia a zeleniny, ktoré sú významným zdrojom antioxidantov.</p>
      <p><i>„Antioxidanty - vitamín C a radikálny upratovač vitamín E, sú obsiahnuté v mimobunečnej a v bunečnej membráne epitelu dýchacích ciest. Nízky príjem týchto účinných látok má za následok ich nízku hladinu v mimobunečnej a bunečnej tekutine, čo oslabuje ochranu proti oxidatívnym a radikálnym atakom zo znečisteného ovzdušia,"</i> vysvetlila Katarína Slotová z Regionálneho úradu verejného zdravotníctva (RÚVZ) v Banskej Bystrici.</p>
      <p>Vo všeobecnosti sa pravidelný výživový režim a rovnomerné rozloženie jedál počas dňa považuje aj v týchto dňoch za optimálny stav pre správnu fyziologickú rovnováhu, ako aj psychickú výkonnosť. Mimoriadne nezdravým stravovacím návykom, ktorý by aspoň v tomto čase mali rodičia prísnejšie kontrolovať, sú podľa nej potraviny rýchleho občerstvenia.</p>
      <p><i>„Z pohľadu racionálnej výživy sú pokrmy typu 'fast food' nevhodné, pretože sú zdrojom takzvaných skrytých tukov a soli. Ich častá konzumácia nie je správnou výživou, vedie k nesprávnym stravovacím návykom a hrozí riziko vzniku obezity - rizikového faktora mnohých vážnych neinfekčných ochorení – kardiovaskulárnych, nádorových, metabolických, pohybových a tak ďalej,“</i> objasnila potrebu zvýšenej pozornosti stravovaniu detí a mládeže v čase vyššieho výskytu chrípkových ochorení Slotová.</p>
      <p>Z hľadiska ochrany pred infekciami šíriacimi sa vzdušnou cestou má veľký význam častá a účinná výmena vzduchu vetraním, a to rovnako doma ako v škole. Vetranie slúži na reguláciu teploty a vlhkosti vzduchu v miestnosti, ale aj na znižovanie koncentrácie nežiaducich mikroorganizmov a alergénov a tým obmedzuje možnosti prenosu nákazy.</p>
      <p>Medzi ďalšie opatrenia okrem správnej výživy, dostatočného pohybu a pravidelného vetrania priestorov patrí správny pitný režim, dodržiavanie zásad osobnej hygieny, teda umývanie si rúk vždy po návrate domov, po ceste verejným dopravným prostriedkom, pred jedlom a pravidelné odstraňovanie prachu vo vnútorných priestoroch na vlhko.</p>
    </article>
  </body>
</html>