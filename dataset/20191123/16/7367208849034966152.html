<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/23/leggi-notizia/argomenti/targato-curiosita/articolo/una-trentina-di-chiocciole-arricchiscono-borgo-san-dalmazzo.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-23T16:02:00+00:00"/>
    <meta property="og:title" content="Una trentina di chiocciole arricchiscono Borgo San Dalmazzo"/>
    <meta property="og:description" content="Realizzate in ferro, sono posizionate in vari punti della città"/>
  </head>
  <body>
    <article>
      <h1>Una trentina di chiocciole arricchiscono Borgo San Dalmazzo</h1>
      <h2>Realizzate in ferro, sono posizionate in vari punti della città</h2>
      <address><time datetime="2019-11-23T16:02:00+00:00">23 Nov 2019, 16:02</time> by <a rel="author">c.s.</a></address>
      <p> </p>
      <p>A Borgo San Dalmazzo arrivano una trentina di chiocciole per salutare la Fiera Fredda numero 450. Si moltiplicano le iniziative che portano in città l’aria di festa e le atmosfere tipiche del grande appuntamento in programma a <b>Borgo San Dalmazzo dal 4 all’8 dicembre</b>.</p>
      <p>Se, infatti, ogni sera, fino all’8 dicembre, si può assistere ai giochi di luce su Palazzo Bertello, fulcro dell’evento, da oggi si potranno trovare in giro per la città, nelle principali rotatorie, <b>decine di chiocciole di ferro, di varie grandezze</b>, ideate e disegnate dall’artista borgarina <b>Monica Sepe</b> e realizzate da un’altra realtà economica di Borgo San Dalmazzo, la <b>“Tpl”</b> di Germano Andreis.</p>
      <p>Le lumache, di colori diversi, sono di tre differenti dimensioni, 75 cm, un metro e un 1 metro e mezzo. Tante chiocciole, a rappresentare anche il “popolo” eterogeneo della Fiera Fredda, formato anche da molte famiglie, grazie ad un programma di eventi adatto a tutte le età.</p>
      <p>“Siamo felici di avere al nostro fianco tante attività borgarine che si stanno adoperando, in molteplici forme, per sostenere la Fiera Fredda – commenta <b>Orazio Puleio</b>, presidente dell’Ente Fiera Fredda della Lumaca di Borgo San Dalmazzo -. Vorrei poi ringraziare Monica Sepe e Tpl per aver permesso di arricchire la città con numerose chiocciole. Ormai manca pochissimo, vi aspettiamo tutti alla Fiera Fredda!”</p>
      <p>Aspettando<b> l’inaugurazione della Fiera Fredda in programma il prossimo 4 dicembre, alle 16, </b>si può rimanere aggiornati consultando il rinnovato sito <a href="https://fierafredda.it/">fierafredda.it</a> e curiosando sui canali social dell’Ente Fiera Fredda.</p>
    </article>
  </body>
</html>