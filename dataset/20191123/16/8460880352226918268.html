<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sztarvilag/nemzetkozi-sztarvilag/jovore-hazankba-latogat-mireille-mathieu-2139612/"/>
    <meta property="og:site_name" content="BAMA"/>
    <meta property="article:published_time" content="2019-11-23T16:04:00+00:00"/>
    <meta property="og:title" content="Jövőre hazánkba látogat Mireille Mathieu"/>
    <meta property="og:description" content="A világhírű francia sanzonénekesnő három év után 2020. március 3-án lép fel a magyar fővárosban."/>
  </head>
  <body>
    <article>
      <h6 class="kicker">MIMI</h6>
      <h1>Jövőre hazánkba látogat Mireille Mathieu</h1>
      <address>
        <time datetime="2019-11-23T16:04:00+00:00">23 Nov 2019, 16:04</time>
      </address>
      <h4>A világhírű francia sanzonénekesnő három év után 2020. március 3-án lép fel a magyar fővárosban.</h4>
      <p>A művésznő a Cseh Nemzeti Filharmónia kíséretével, valamint több meglepetésvendéggel lép színpadra a Sportarénában – közölte a szervező JVS Group.</p>
      <blockquote>A francia sajtó által a hatvanas években Édith Piaf utódjának kikiáltott Mireille Mathieu néhány héttel ezelőtt a párizsi Eiffel-torony 130. születésnapján énekelt.</blockquote>
      <p>Várhatóan jövő tavasszal Budapesten – ahogy legutóbbi itteni koncertjén, 2017-ben is – előadja életműve legjobb darabjait, mások mellett a Mon credót, a Qu’elle est belle-t és a Mon bel amour d’été-t.</p>
      <p>Mireille Mathieu karrierje során mintegy negyven lemezt készített, tizenegy nyelven több mint 1400 dalt énekelt el és 130 millió lemezt adott el világszerte. Pályája során olyan művészekkel dolgozott együtt, mint például Charles Aznavour, Johnny Hallyday, Julio Iglesias, Paul Anka, Plácido Domingo, Elvis Presley, Tom Jones vagy Frank Sinatra.</p>
      <figure>
        <iframe src="https://www.youtube.com/embed/NHl-piDm0bg" width="1080" height="608" data-service="Youtube" scrolling="no"/>
      </figure>
      <p>A dél-franciaországi Avignonban született 1946-ban egy kőfaragó mester legidősebb gyermekeként: tizenhárman voltak testvérek, fürdőszobás lakásba csak tizenöt éves korában költöztek. Már négyévesen templomi kórusban énekelt, de az általános iskola után egy konzervgyárban dolgozott segédmunkásként, és megtakarított pénzén énekórákat vett. 1964-ben szülővárosában elindult egy énekversenyen bálványa, Édith Piaf La Vie en rose című dalával.</p>
      <p>Első nagy sikerű száma, a Mon credo néhány hét alatt egymillió példányban fogyott el, New Yorkban együtt lépett fel Maurice Chevalier-vel, bejárta a világot.</p>
      <p>Mimi, ahogy a franciák nevezik, 1993-ban példaképének, Édith Piafnak szentelt albummal jelentkezett, pályafutásának ötvenedik évfordulóját 2014-ben koncertkörúttal ünnepelte, amelyet az Olympia kultikus színpadán kezdett, ott, ahol 1965-ben debütált. A hatvanas években első francia vendégművészként turnézott a Szovjetunióban, és számos alkalommal énekelt a Vörös Hadsereg kórusának kíséretében.</p>
    </article>
  </body>
</html>