<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/volkswagen-na-buduci-rok-v-cine-inves/431881-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T16:39:00+00:00"/>
    <meta property="og:title" content="Volkswagen na budúci rok v Číne investuje vyše 4 miliardy eur"/>
    <meta property="og:description" content="Volkswagen už v tomto roku plánoval s partnermi, s ktorými v Číne prevádzkuje spoločné podniky, investovať 4 miliardy eur. V roku 2025 chce koncern dodať na čínsky trh 1,5 milióna elektromobilov."/>
  </head>
  <body>
    <article>
      <h1>Volkswagen na budúci rok v Číne investuje vyše 4 miliardy eur</h1>
      <h2>Volkswagen už v tomto roku plánoval s partnermi, s ktorými v Číne prevádzkuje spoločné podniky, investovať 4 miliardy eur. V roku 2025 chce koncern dodať na čínsky trh 1,5 milióna elektromobilov.</h2>
      <address><time datetime="2019-11-23T16:39:00+00:00">23 Nov 2019, 16:39</time> by <a rel="author">TASR</a></address>
      <p>Kuang-čou/Wolfsburg 23. novembra (TASR) - Volkswagen chce aj na svojom najväčšom trhu, v Číne, udržať investície na vysokej úrovni. Spoločne s čínskymi partnermi chce nemecká automobilka na budúci rok investovať vyše 4 miliardy eur. Z toho 40 % je určených do elektromobility, uviedol šéf koncernu pre Čínu Stephan Wöllenstein vo štvrtok (21. 11.) na autosalóne v Kuang-čou. Vďaka tejto investícii sa zvýši podiel elektromobilov a hybridov.</p>
      <p>Volkswagen už v tomto roku plánoval s partnermi, s ktorými v Číne prevádzkuje spoločné podniky, investovať 4 miliardy eur. V roku 2025 chce koncern dodať na čínsky trh 1,5 milióna elektromobilov. Po spustení produkcie v závodoch v An-tching a Fo-šan by mala od konca roka 2020 celková ročná kapacita dosiahnuť 600.000 vozidiel. Koncern plánuje mimo Číny investovať v najbližších 5 rokoch 60 miliárd eur do nových technológií, z toho až 33 miliárd do elektrifikovaých modelov.</p>
      <p>V dlhodobom horizonte sa počíta s pozitívnym vývojom aj na aktuálne oslabujúcom sa čínskom trhu. Wöllenstein však očakáva na budúci rok stagnáciu, pričom Volkswagen by chcel zvýšiť svoj trhový podiel.</p>
      <p>Na čínsky automobilový trh, ktorý v uplynulých rokoch prudko rástol, má negatívny vplyv colný spor s USA a spomaľovanie ekonomiky. Líderská pozícia Volkswagenu je však podstatne lepšia ako čínskych výrobcov. Koncern počas prvých 10 mesiacov v krajine predal 3,34 milióna vozidiel, čo bolo o 1,8 % menej ako v rovnakom období vlani.</p>
      <related>
        <h4>Prečítajte si aj:</h4>
        <a href="https://www.teraz.sk/ekonomika/volkswagen-zhorsil-svoje-strednodobe-v/430785-clanok.html"/>
        <a href="https://www.teraz.sk/ekonomika/volkswagen-zacal-so-seriovou-vyrobou/428007-clanok.html"/>
        <a href="https://www.teraz.sk/ekonomika/vyrobca-nakladnych-aut-traton-zaznam/427980-clanok.html"/>
      </related>
    </article>
  </body>
</html>