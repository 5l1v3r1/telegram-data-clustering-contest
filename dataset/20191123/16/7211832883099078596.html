<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607263"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T16:46:00+00:00"/>
    <meta property="og:title" content="ดีเอสไอค้น6จุดอายัดทรัพย์สินคดีแชร์ฟอเร็กซ์ 3 D มูลค่านับ 100 ล้าน"/>
    <meta property="og:description" content="ดีเอสไอ ตรวจค้น 6 จุด อายัดทรัพย์สินคดีแชร์ฟอเร็กซ์ 3D ยึดห้องชุด รถยนต์ ที่ดินในกรุงเทพ-เชียงใหม่ มูลค่านับ 100 ล้าน"/>
  </head>
  <body>
    <article>
      <h1>ดีเอสไอค้น6จุดอายัดทรัพย์สินคดีแชร์ฟอเร็กซ์ 3 D มูลค่านับ 100 ล้าน</h1>
      <address><time datetime="2019-11-23T16:46:00+00:00">23 Nov 2019, 16:46</time> by <a rel="author">PostToday</a></address>
      <p>ดีเอสไอ ตรวจค้น 6 จุด อายัดทรัพย์สินคดีแชร์ฟอเร็กซ์ 3D ยึดห้องชุด รถยนต์ ที่ดินในกรุงเทพ-เชียงใหม่ มูลค่านับ 100 ล้าน</p>
      <p>เมื่อวันที่ 23 พ.ย. พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ มอบหมายให้นายไตรยฤทธิ์ เตมหิวงศ์ รองอธิบดีกรมสอบสวนคดีพิเศษ ในฐานะหัวหน้าคณะพนักงานสอบสวนคดีพิเศษที่ 153/2562 กรณีประชาชนถูกหลอกให้ลงทุนซื้อขายแลกเปลี่ยนเงินตราต่างประเทศ (FOREX 3D) นำกำลังเจ้าหน้าที่กรมสอบสวนคดีพิเศษ สนธิกำลังร่วมกับเจ้าหน้าที่สถาบันนิติวิทยาศาสตร์ เจ้าหน้าที่สำนักงานป้องกันและปราบปรามการฟอกเงิน (ปปง.) และเจ้าหน้าที่จากหน่วยงานที่เกี่ยวข้อง เข้าตรวจค้นสถานที่ที่เชื่อว่ามีส่วนเกี่ยวข้องกับการกระทำความผิดในคดีพิเศษดังกล่าว ตามหมายค้นของศาลอาญาที่ 434-439/2562 ลงวันที่ 21 พย. 2562 เพื่อตรวจค้นและยึดสิ่งของ ซึ่งมีไว้เป็นความผิด หรือได้มาโดยผิดกฎหมาย หรือมีเหตุอันควรสงสัยว่าได้ใช้หรือตั้งใจจะใช้ในการกระทำความผิด ซึ่งจะเป็นพยานหลักฐานประกอบการสอบสวนในการดำเนินคดีกับผู้ต้องหาตามกฎหมายต่อไป จำนวนรวม 6 จุด ดังนี้</p>
      <p>จุดที่ 1 อาคารรอย์ช ไพรเวท เรสซิเดนซ์ส ห้องชุดเลขที่ 61/125 ชั้น 38 อาคารเอ ตั้งอยู่ในซอยสุขุมวิท 31 (สวัสดี) แขวงคลองเตยเหนือ เขตวัฒนา กรุงเทพมหานคร จากการตรวจค้นพบเอกสารที่เกี่ยวข้องกับทางคดี ตรวจยึดเครื่องประดับมีค่า นาฬิกาหรู อายัดรถยนต์ จำนวน 1 คัน</p>
      <figure>
        <img src="https://www.posttoday.com/media/content/2019/11/23/164892EAEBC24B8986A44F739CA43B12.jpg"/>
      </figure>
      <p>จุดที่ 2 อาคารรอย์ช ไพรเวท เรสซิเดนซ์ส ห้องชุดเลขที่ 61/155 ชั้น 20 อาคารบี ตั้งอยู่ในซอยสุขุมวิท 31 (สวัสดี) แขวงคลองเตยเหนือ เขตวัฒนา กรุงเทพมหานคร จากการตรวจค้นพบว่าเป็นห้องสูทเช่า การตรวจค้นไม่มีสิ่งของที่ตรวจยึดที่มีราคา ภายในห้องส่วนใหญ่เป็นของเฟอร์นิเจอร์ทั่ว ๆ ไป</p>
      <p>จุดที่ 3 บริษัท มี ดี เพย์ จำกัด ตั้งอยู่เลขที่ 168/58 ถนนนาคนิวาส แขวงลาดพร้าว เขตลาดพร้าว กรุงเทพมหานคร จากการตรวจค้นพบว่า เป็นสำนักงานที่มีเฟอร์นิเจอร์ แต่ไม่มีการใช้งาน สอบถามผู้ให้เช่าสถานที่แล้วพบว่า หลังจากทำการเช่าไม่มีพนักงานของบริษัทฯ มาทำงาน แสดงให้เห็นว่าเป็นบริษัทที่ตั้งมาหลอกลวงผู้ลงทุน โดยไม่มีการดำเนินกิจการจริง</p>
      <figure>
        <img src="https://www.posttoday.com/media/content/2019/11/23/571B21BA8E63499680C4DCDA1D016465.jpg"/>
      </figure>
      <p>จุดที่ 4 โครงการ Life @ Ratchada-Huay Kwang ชั้น 5 ห้องเลขที่ 189/24 ถนนประชาราษฎร์บำเพ็ญ แขวงห้วยขวาง เขตห้วยขวาง กรุงเทพมหานคร จากการตรวจค้น มีลักษณะเป็นห้องชุด ขนาด 41 ตารางเมตร สภาพห้องอยู่ระหว่างการรีโนเวท ตกแต่งภายใน เบื้องต้นได้ตรวจยึดอายัดรถยนต์ Honda Civic หมายเลขทะเบียน 6 กฐ 8626 กรุงเทพมหานคร ซึ่งมีชื่อเจ้าของห้องชุดเลขที่ดังกล่าวเป็นผู้ครอบครอง</p>
      <p>จุดที่ 5 บ้านเลขที่ 1 ถนนสตรีวิทยา 2 ซอยสตรีวิทยา 12 แขวงลาดพร้าว เขตลาดพร้าว กรุงเทพมหานคร จากการตรวจค้น ได้ยึดเอกสารและคอมพิวเตอร์ รวมทั้งรถยนต์ จำนวน 1 คัน</p>
      <figure>
        <img src="https://www.posttoday.com/media/content/2019/11/23/EFAE2B75DC414C179783AFE028731502.jpg"/>
      </figure>
      <p>จุดที่ 6 บริษัท อาร์ เอ็ม เอส แฟมิเลี่ย จำกัด อยู่ภายในบริเวณพื้นที่สำนักงานให้เช่าของบริษัท รีจัส รัชดา เซ็นเตอร์ จำกัด ชั้น20 ตั้งอยู่เลขที่ 89 ตึกเอไอเอ แคปปิตอล ถนนรัชดาภิเษก แขวงดินแดง เขตดินแดง กรุงเทพมหานคร จากการตรวจค้น เบื้องต้นมีสภาพเป็นสำนักงานให้เช่าในชั้น 20 ของตึกเอไอเอ โดยมีพื้นที่ในการเช่ากินพื้นที่ 1 ใน 3 ของชั้น 20 เนื่องจากตรวจสอบเพิ่มเติมพบว่าได้เช่าพื้นที่ขยายมากกว่าการสืบสวน ผลการตรวจค้นได้ทำการยึดเครื่องคอมพิวเตอร์ จำนวนประมาณ 20 ตัว ฮาร์ดดิสก์จากเครื่องถ่ายเอกสาร จำนวน 1 ชุด และทรัพย์สินมีค่าจำนวนหนึ่ง ตามที่สำนักงานป้องกันและปราบปรามการฟอกเงิน (ปปง.) ร้องขอให้ยึดไว้ เช่น โทรทัศน์ขนาดใหญ่ จำนวน 2 ตัว จอคอมพิวเตอร์ราคาสูง จำนวน 14 ตัว นอกจากนี้ ยังได้อายัดที่ดินในจังหวัดเชียงใหม่ จำนวน 5 แปลง มูลค่าประมาณ 15 ล้านบาท และอายัดที่ดินพร้อมสิ่งปลูกสร้าง จำนวน 1 แปลง มูลค่าประมาณ 76 ล้านบาท ในพื้นที่กรุงเทพมหานคร และอยู่ระหว่างตรวจสอบบ้านพัก ห้องชุด ที่ดิน และรถยนต์ เพื่อขยายผลในทางคดีต่อไป</p>
      <p>ทั้งนี้ การดำเนินการดังกล่าว เป็นการบูรณาการความร่วมมือกันระหว่างกรมสอบสวนคดีพิเศษ สถาบันนิติวิทยาศาสตร์ สำนักงานป้องกันและปราบปรามการฟอกเงิน และหน่วยงานอื่น ๆ ที่เกี่ยวข้อง อันเป็นการปฏิรูปการทำงานระหว่างหน่วยงานบังคับใช้กฎหมาย เพื่ออำนวยความยุติธรรมแก่ประชาชน และเป็นการบูรณาการทรัพยากรในการป้องกันและปราบปรามอาชญากรรมสำคัญ</p>
      <figure>
        <img src="https://www.posttoday.com/media/content/2019/11/23/0AC354A8BE9647AF97100E9BE53DF689.jpg"/>
      </figure>
    </article>
  </body>
</html>