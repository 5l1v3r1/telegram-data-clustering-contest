<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902127.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T16:18:00+00:00"/>
    <meta property="og:title" content="کارفرمای هفت تپه اعلام تعطیلی کرد"/>
    <meta property="og:description" content="کریم یاوری در گفتگو با مهر، با اشاره به آخرین وضعیت بروزرسانی حقوق کارگران شرکت کشت و صنعت نیشکر هفت تپه اظهار داشت: متاسفانه وعده مدیرعامل برای پرداخت حقوق شهریورماه کارگران حداقل در نیمه  اول مهرماه تحقق پیدا نکرد و کارگران واحد موصوف با سه ماه حقوق معوق شده مواجه هستند."/>
  </head>
  <body>
    <article>
      <h1>کارفرمای هفت تپه اعلام تعطیلی کرد</h1>
      <address>
        <time datetime="2019-11-23T16:18:00+00:00">23 Nov 2019, 16:18</time>
      </address>
      <p>مدیرکل حمایت از پایداری مشاغل و بیمه بیکاری وزارت کار با بیان اینکه مدیرعامل هفته تپه از ۲۹ آبان ماه اعلام تعطیلی کرده است، از ورود وزارت کار و نهادهای ذیربط به این موضوع خبر داد.</p>
      <p>کریم یاوری در گفتگو با مهر، با اشاره به آخرین وضعیت بروزرسانی حقوق کارگران شرکت کشت و صنعت نیشکر هفت تپه اظهار داشت: متاسفانه وعده مدیرعامل برای پرداخت حقوق شهریورماه کارگران حداقل در نیمه  اول مهرماه تحقق پیدا نکرد و کارگران واحد موصوف با سه ماه حقوق معوق شده مواجه هستند.</p>
      <p>وی افزود: مدیرعامل  شرکت کشت و صنعت  نیشکر هفت تپه در بخشنامه‌ای که در تابلوی اعلانات کارخانه نصب شده، شرکت هفت تپه را از تاریخ ۹۸.۸.۲۹ تعطیل اعلام کرد.</p>
      <p>وی با بیان اینکه این نامه اثرات منفی بر روحیه  کارگران  گذاشته است و کارفرما دلیل محکمی برای اینکار ندارد، ادامه داد: به کارفرمای شرکت کشت و صنعت نیشکر هفت تپه موکداً توصیه می کنم ضمن لغو فوری نامه مذکور، در اسرع وقت مبادرت به پرداخت مطالبات  قانونی کارگران کند.</p>
      <p>یاوری با بیان اینکه اداره امور کارگاه‌های بزرگ  با تشریک مساعی با کارگران  به ویژه نمایندگان قانونی آنان قطعاً روند بهبود پیدا خواهند کرد، گفت: بنابراین لازم است کارفرما به جای تعطیلی کارگاه در پی حل مشکل با مشارکت کارگران برآید؛ قطعا مسائل بنگاه و مشکلات با هم فکری و مشارکت کارگران در کارگاه بهبود یافته و مشکلات مرتفع  می‌شود.</p>
      <p>مدیر کل حمایت از پایداری مشاغل وزار کار تاکید کرد: به دلیل اینکه بنگاه از طریق سازمان خصوصی سازی واگذار شده و این سازمان، یک طرف قرارداد است، لازم است به فوریت مطابق با قرارداد نحوه واگذاری بررسی شود و از آنجا که در قرارداد واگذاری احتمالا پرداخت مطالبات کارگران پیش بینی شده، انتظار می رود سازمان خصوصی سازی سریعاً مداخله کرده و برای حل  مشکل وارد شود.</p>
      <p>یاوری با بیان اینکه اعتراض کارگران هفت تپه  صنفی و صرفاً برای تامین مطالبات  معوق است، افزود: نامه  کارفرما برای تعطیلی کارگاه قطعاً زیان‌های جبران ناپذیری را متوجه شرکت و کارگران و کارفرما می کند.</p>
      <p>تصویر نامه مدیرعامل شرکت به شرح زیر است:</p>
      <figure>
        <img src="https://media.mehrnews.com/d/2019/11/23/0/3301493.png"/>
      </figure>
    </article>
  </body>
</html>