<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/23/tarselnokot-valasztott-az-lmp"/>
    <meta property="og:site_name" content="infostart"/>
    <meta property="article:published_time" content="2019-11-23T16:28:01+00:00"/>
    <meta property="og:title" content="Társelnököt választott az LMP"/>
    <meta property="og:description" content="A párt kongresszusa nagy többséggel választotta meg Schmuck Erzsébet parlamenti frakcióvezető-helyettest, és bejelentették, hogy a következő héten népszavazási kezdeményezéseket tesznek zöld ügyekben."/>
  </head>
  <body>
    <article>
      <h1>Társelnököt választott az LMP</h1>
      <address><time datetime="2019-11-23T16:28:01+00:00">23 Nov 2019, 16:28</time> by <a rel="author">Infostart / MTI</a></address>
      <h3>A párt kongresszusa nagy többséggel választotta meg Schmuck Erzsébet parlamenti frakcióvezető-helyettest, és bejelentették, hogy a következő héten népszavazási kezdeményezéseket tesznek "zöld ügyekben".</h3>
      <p>Az LMP kongresszusa nagy többséggel társelnökévé választotta Schmuck Erzsébet parlamenti frakcióvezető-helyettest. Az új társelnök szombaton, a megválasztását követő sajtótájékoztatón elmondta: 2022-re megkerülhetetlen és kormányzóképes zöld párttá kívánják tenni a pártot.</p>
      <p>Kendernay János, az LMP másik társelnöke arról számolt be: a következő héten népszavazási kezdeményezéseket tesznek "zöld ügyekben".</p>
      <p>Schmuck Erzsébet két fontos területre kíván koncentrálni - ismertette -, a társadalmi igazságtalanság felszámolására, valamint környezeti problémákra. Szerinte a Fidesz-kormány kettészakította az országot, amelynek következtében télen emberek fagynak meg és idősek maradnak magukra. A kormányzat "nagy bűnének" nevezte a környezeti problémák és az éghajlatváltozás iránti érzéketlenségét is.</p>
      <p>Szólt pártja klímavészhelyzetről szóló javaslatáról, amelyet a kormánytöbbség leszavazott. Jövő héten azonban az általa vezetett, fenntartható fejlődéssel foglalkozó országgyűlési bizottság napirendjére tűzte azt, és</p>
      <blockquote>meghívta az ülésre Orbán Viktor miniszterelnököt, valamint Karácsony Gergely főpolgármestert, utóbbi jelezte részvételét.</blockquote>
      <p>Szerinte települési szinteken is foglalkozni kell a klímaváltozás ügyével, amelyben az LMP-s helyi politikusoknak nagy szerep jut.</p>
      <p>Kendernay János elmondta: pártja az elmúlt időszak vitás kérdéseit lezárta, így mostantól legfontosabb célkitűzésére koncentrálhat. Arra, hogy zöld átalakulást indítson el az országban. Nincs idő arra várni, hogy a kormányzat pótolja tízéves elmaradását - szögezte le, és bejelentette: népszavazási kezdeményezéseket fognak benyújtani zöld kérdésekben. Ezekről azonban csak annyit árult el: a javaslatokat a következő héten terjesztik be.</p>
      <p>Kanász-Nagy Máté, az LMP országos elnökségének titkára beszámolt arról, hogy a párt a szombati kongresszuson több ponton módosította alapszabályát, ettől azt várják, hogy a párton belül tavaly előállt, nehézségeket okozó helyzetek többé ne fordulhassanak elő.</p>
      <p>Szerinte már az önkormányzati választás eredménye megmutatta, hogy pártja jó, növekvő pályára lépett. Az LMP azért választott társelnököt, mert a májusi európai parlamenti választás gyenge eredménye után a teljes elnökség lemondott. Ezután a nyáron tisztújítást tartottak, ám egyetlen nő sem szerezte meg az induláshoz szükséges támogatást.</p>
      <blockquote>A legtöbb ajánlást akkor egyébként Schmuck Erzsébet kapta, de eltiltás alatt állt, így Kendernay Jánost választották egyedüli társelnökké.</blockquote>
      <p>Azóta az LMP etikai bizottsága eltörölte a korábban tisztségektől eltiltott politikusait sújtó szankciókat.</p>
      <p>
        <i>Nyitókép: MTI</i>
      </p>
    </article>
  </body>
</html>