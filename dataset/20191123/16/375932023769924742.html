<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagpolitika/megreformalja-a-kereskedelmi-vilagszervezetet-a-g20-1887357/"/>
    <meta property="og:site_name" content="Világgazdaság"/>
    <meta property="article:published_time" content="2019-11-23T16:22:00+00:00"/>
    <meta property="og:title" content="Megreformálja a Kereskedelmi Világszervezetet a G20"/>
    <meta property="og:description" content="A gazdaságilag legfejlettebb húsz ország külügyminiszterei megállapodtak a csoport csúcstalálkozóján, hogy kezükbe veszik az irányítást."/>
  </head>
  <body>
    <article>
      <h1>Megreformálja a Kereskedelmi Világszervezetet a G20</h1>
      <address><time datetime="2019-11-23T16:22:00+00:00">23 Nov 2019, 16:22</time> by <a rel="author">MTI</a></address>
      <h4>A gazdaságilag legfejlettebb húsz ország (G20) külügyminiszterei szombaton megállapodtak a csoport nagojai csúcstalálkozóján abban, hogy kezükbe veszik az irányítást a Kereskedelmi Világszervezet (WTO) megreformálását illetően – jelentette ki Motegi Tosimicu japán külügyminiszter.</h4>
      <p>A Kyodo japán hírügynökség megjegyzi: e bejelentésre az Egyesült Államok és Kína közötti „adok-kapok” jellegű vámtarifa-háború közepette került sor.</p>
      <blockquote>Mivel a multilaterális keretbe vetett bizalom megrendült, a G20 arra az álláspontra helyezkedett, hogy a WTO-t meg kell reformálni oly módon, hogy az képes legyen reagálni több aktuális ügyre is</blockquote>
      <p>– mondta az ülést elnöklő Motegi a japán Nagoja városában tartott kétnapos találkozó végén.</p>
      <p>A Kyodo szerint a találkozón a külügyminiszterek megvitatták a WTO megreformálásának módjait, miközben Japán, az Egyesült Államok és más országok arra törekszenek, hogy a genfi székhelyű szervezet javítsa vitarendezési rendszerét. Ezt a pontot egyébként – mint arra a japán hírügynökség emlékeztet – a G20-vezetők júniusi oszakai csúcstalálkozóján kiadott nyilatkozatban is érintették.</p>
      <aside>Mike Pompeo amerikai külügyminiszter azonban nem vett részt a G20 külügyminisztereinek nagojai csúcstalálkozóján, a Kyodo szerint ezzel mintegy tükrözve Washingtonnak az álláspontját, hogy nem érdekelt a többoldalú gazdasági és pénzügyi politikai párbeszédben.</aside>
      <figure>
        <img src="https://www.vg.hu/wp-content/uploads/2019/11/043dpapa19112399850676dpai.jpg"/>
        <figcaption>A G20 november 23-i találkozója<br/>Fotó: AFP</figcaption>
      </figure>
      <p>Helyette John Sullivan amerikai külügyminiszter-helyettes vett részt a világ gazdaságának mintegy 80 százalékát képviselő csoport ülésén.</p>
      <p>Motegi az Egyesült Államok és a világ második legnagyobb gazdaságának számító Kína közötti kereskedelmi feszültségekkel kapcsolatban úgy fogalmazott: „el kell mélyítenünk a párbeszédet, hogy konkrét erőfeszítéseket tegyünk a szabad és tisztességes kereskedelem fellendítése érdekében”.</p>
      <p>A multilateralizmus és szabad kereskedelem fenntartására szólított fel a nagojai csúcson Vang Ji kínai külügyminiszter és államtanácsos is. „A világgazdaság visszaesésének növekvő kockázata, valamint az egyre növekvő egyoldalúság és protekcionizmus közepette a világ instabilitással és bizonytalansággal néz szembe” – mondta Vang, hozzátéve: „pozitívan kell cselekednünk”.</p>
    </article>
  </body>
</html>