<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546400/U-poplavama-i-klizistima-u-Keniji-34-mrtve-osobe.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T16:16:00+00:00"/>
    <meta property="og:title" content="U poplavama i klizištima u Keniji 34 mrtve osobe"/>
    <meta property="og:description" content="Kenijski ministar unutrašnjih poslova rekao je da je 34 ljudi izgubilo život u poplavama u toj zemlji, od kojih 29 u..."/>
  </head>
  <body>
    <article>
      <h1>U poplavama i klizištima u Keniji 34 mrtve osobe</h1>
      <address>
        <time datetime="2019-11-23T16:16:00+00:00">23 Nov 2019, 16:16</time>
      </address>
      <p>Kenijski ministar unutrašnjih poslova rekao je da je 34 ljudi izgubilo život u poplavama u toj zemlji, od kojih 29 u klizištima.</p>
      <p>Jake kiše izazvale su noćas poplave u zapadnoj Keniji. Ministar unutrašnjih poslova Fred Matiandži rekao je da je 17 ljudi poginulo u klizištu u selu Takmal u okrugu Pokot Centar, a 12 u klizištima u selima Parua i Tapač u okrugu Pokot Jug.</p>
      <p>Petoro ljudi stradalo je kada im je kola odnela bujica na putu izmedju mesta Kitale i Lodvar gde su se reke izlile iz svojih korita, rekao je komesar za okrug Pokot Zapad Apolo Okelo.</p>
      <p>Ministar Matiandži rekao je da je vlada poslala vojne i policijske helikoptere da pomognu pogodjene poplavama ali da nije jasan obim nepogode. Rekao je da su napori za spasavanje ljudi prioritet a da teški vremenski uslovi sprečavaju da se napravi puna procena načinjene štete.</p>
      <p>Više od milion ljudi u istočnoj Africi pogodjeno je poplavama posle jakih kiša, jačih od prosečnih padavina za ovo doba godine. Najnoviji smrtni slučajevi u Keniji podigli su na 72 broj ljudi koji su izgubili život u poslednjih mesec i po dana kao posledica poplava.</p>
      <p>Međunarodni komitet za spasavanje (IRC) saopštio je ovog meseca da mnogi ljudi još osećaju posledice velike suše u toj oblasti. Sada se još šest nedelja očekuju kiše u delovima Somalije, Južnog Sudana i Kenije.</p>
    </article>
  </body>
</html>