<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012776/%D9%BE%D8%A7%D8%B3%D8%AE-%D8%B1%D8%AF-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%A8%D9%87-%D8%AE%D9%88%D8%A7%D8%B3%D8%AA%D9%87-%D8%AA%D9%88%D9%87%DB%8C%D9%86-%D8%A2%D9%85%DB%8C%D8%B2-%D9%BE%D9%86%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T16:45:41+00:00"/>
    <meta property="og:title" content="پاسخ رد نخست‌وزیر عراق به خواسته توهین‌آمیز پنس"/>
    <meta property="og:description" content="یک مقام ارشد آمریکایی گفت که نخست وزیر عراق دیدار با معاون رئیس جمهور آمریکا در پایگاه عین‌الاسد را رد کرده است."/>
  </head>
  <body>
    <article>
      <h1>پاسخ رد نخست‌وزیر عراق به خواسته توهین‌آمیز پنس</h1>
      <address>
        <time datetime="2019-11-23T16:45:41+00:00">23 Nov 2019, 16:45</time>
      </address>
      <p>
        <i>یک مقام ارشد آمریکایی گفت که نخست وزیر عراق دیدار با معاون رئیس جمهور آمریکا در پایگاه عین‌الاسد را رد کرده است.</i>
      </p>
      <p>به گزارش مشرق، «مایک پنس» معاون رئیس‌جمهور آمریکا امروز (شنبه) در سفری از پیش‌اعلام‌نشده، وارد عراق شد. وی اما در اقدامی خلاف عرف، ابتدا به دیدار نظامیان آمریکایی در پایگاه «عین الأسد» رفت و بعد هم بدون سفر به پایتخت عراق، بغداد، به اربیل، مرکز منطقه کردستان عراق رفت.</p>
      <blockquote>بیشتر بخوانید:<br/><a href="https://www.mashreghnews.ir/news/1012767/%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%AF%D8%AE%D8%A7%D9%84%D8%AA-%D8%AF%D8%B1-%D8%A7%D9%85%D9%88%D8%B1-%D8%B9%D8%B1%D8%A7%D9%82-%D9%85%D8%AA%D9%87%D9%85-%DA%A9%D8%B1%D8%AF">معاون ترامپ ایران را به دخالت در امور عراق متهم کرد</a></blockquote>
      <p>در پی واکنش منفی کاربران عراقی به این رفتار پنس، «جین ارف» خبرنگار رادیو ملی آمریکا به نقل از یک مقام ارشد آمریکایی از خواسته توهین‌آمیز پنس از «عادل عبدالمهدی» نخست‌وزیر عراق خبر داده و گفته است که معاون رئیس‌جمهور آمریکا از عبدالمهدی خواسته به پایگاه نظامیان آمریکایی برود و با او دیدار کند.</p>
      <p>به گفته این مقام آمریکایی، عبدالمهدی این خواسته را رد کرده است.</p>
      <p>این مقام آمریکایی دلیل خودداری عبدالمهدی از سفر به پایگاه عین‌الاسد را اینگونه توصیف کرد که عراقی‌ها مردمی عزتمند هستند.</p>
      <p>وی همچنین در توجیه عدم سفر پنس به پایتخت عراق گفته است که سفر معاون رئیس جمهور آمریکا به بغداد «بسیار خطرناک» بود.</p>
      <p>این اولین بار نیست که یک مقام ارشد آمریکایی به پایگاه عین‌الاسد عراق که محل استقرار نظامیان آمریکایی است سفر می‌کند و بدون سفر به پایتخت عراق و دیدار با مقامات عراقی، این کشور را ترک می‌کند.</p>
      <p>«دونالد ترامپ» رئیس جمهور آمریکا نیز در مراسم کریسمس سال جاری میلادی به پایگاه عین‌الاسد سفر کرد تا مراسم کریسمس را در کنار نظامیان آمریکایی در این پایگاه هوایی بگذارد.</p>
      <p>در این سفر «ملانیا ترامپ» نیز وی را همراهی می‌کرد. ترامپ نیز هنگام حضور در عین‌الاسد از مقامات عراقی خواست تا به این پایگاه سفر کرده تا با آنها دیدار کند اما مقامات عراقی این درخواست را نیز رد کردند.</p>
      <p>منبع: فارس</p>
    </article>
  </body>
</html>