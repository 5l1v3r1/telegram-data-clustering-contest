<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/congress-slams-bjp-over-making-ajit-pawar-as-deputy-cm-of-maharashtra-scsg-91-2021207/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T16:53:45+00:00"/>
    <meta property="og:title" content="“अजित पवारांना तुरुंगात टाकणार म्हणाले अन् त्यांनाच उपमुख्यमंत्री केलं, मोदी है तो मुमकिन है!”"/>
    <meta property="og:description" content="देवेंद्र फडणवीस यांनीच एका भाषणामध्ये अजित पवारांना तुरुंगात टाकण्याचा केला होता उल्लेख"/>
  </head>
  <body>
    <article>
      <h1>“अजित पवारांना तुरुंगात टाकणार म्हणाले अन् त्यांनाच उपमुख्यमंत्री केलं, मोदी है तो मुमकिन है!”</h1>
      <h2>देवेंद्र फडणवीस यांनीच एका भाषणामध्ये अजित पवारांना तुरुंगात टाकण्याचा केला होता उल्लेख</h2>
      <address><time datetime="2019-11-23T16:53:45+00:00">23 Nov 2019, 16:53</time> by <a rel="author">लोकसत्ता ऑनलाइन</a></address>
      <p>शनिवारी सकाळी राजभवनामध्ये भाजपाचे नेते आणि राज्याचे माजी मुख्यमंत्री देवेंद्र फडणवीस यांनी दुसऱ्यांदा मुख्यमंत्रिपदाची तर राष्ट्रवादी काँग्रेसचे नेते अजित पवार यांनी उपमुख्यमंत्रिपदाची शपथ घेतली. भाजपाने सरकार स्थापन करावे यासाठी राष्ट्रवादीच्या सर्व ५४ आमदारांचा पाठिंबा आहे असे पत्र भाजपा आणि अजित पवारांनी शनिवारी रात्री साडेबाराच्या सुमारास राज्यापालांसमोर सादर केल्याचे वृत्त आहे. त्यानंतर रातोरात राष्ट्रपती राजवट मागे घेण्यात आली आणि सकाळी शपथविधीचा कार्यक्रम राजभवनामध्ये पार पडला. मात्र आता यावरुन काँग्रेसने भाजपा आणि देवेंद्र फडणवीस यांच्यावर निशाणा साधला आहे. “ज्यांना ७२ हजार कोटींच्या सिंचन घोटाळाप्रकरणी तुरुंगात टाकण्याची भाषा केली त्यांनाच आता उपमुख्यमंत्रीपद दिले आहे,” असा टोला काँग्रेसने लगवाला आहे.</p>
      <p>काँग्रेसचे प्रवक्ते रणदीपसिंह सुरजेवाला यांनी ट्विटवरुन मुख्यमंत्री देवेंद्र फडणवीस यांचा एक पाच वर्षांपूर्वीच्या भाषणातील व्हिडिओ पोस्ट केला आहे. “आश्वासन दिलं होतं की ७२ हजार कोटींचा सिंचन घोटाळा करण्याऱ्या अजित पवारांना अटक करुन त्यांना आर्थर रोड तुरुंगात टाकू असं म्हटलं होतं. मात्र आता त्यांना उपमुख्यमंत्री बनवून भाजपाने थेट मंत्रालयामध्ये पाठवलं आहे. मोदी है तो मुमकिन है!,” असं ट्विट सुरजेवाला यांनी केलं आहे.</p>
      <p>
        <i>
          <b>या व्हिडिओमध्ये काय आहे</b>
        </i>
      </p>
      <p>२०१४ साली विधानसभा निवडणुकीच्या प्रचाराच्या वेळी भाजपचे तत्कालीन प्रदेशाध्यक्ष देवेंद्र फडणवीस यांनी सिंचन घोटाळ्याची सखोल चौकशी करून अजित पवारांना तुरुंगात पाठवण्याचे वक्तव्य केलं होतं. “सिंचन घोटाळ्यामध्ये आम्ही अजितदादांची अवस्था काय करणार आहे हे आमच्या नाथाभाऊंच्या भाषेत सांगायचं झालं तर आमचं सरकार आल्यानंतर अजित दादा चक्की पिसिंग पिसिंग अ‍ॅण्ड पिसिंग अशी होणार आहे,” असं फडणवीस या भाषणात म्हणाले होते. हा व्हिडिओ १८ सप्टेंबर २०१४ रोजी फडणवीस यांनी दिलेल्या भाषणामधील आहे.</p>
      <figure>
        <iframe data-src="https://twitter.com/rssurjewala/status/1198187807887388672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>एकीकडे भाजपाने राष्ट्रवादीच्या आमदारांचा पाठिंबा असल्याचे पत्र सादर करत सत्ता स्थापन केली असली तरी “अजित पवार यांनी भाजपाला पाठिंबा देण्याचा घेतलेला निर्णय पक्षाचा नसून तो त्यांचा वैयक्तिक निर्णय आहे,” नाही असं राष्ट्रवादीचे अध्यक्ष शरद पवार यांनी ट्विट करुन स्पष्ट केलं होतं. संपर्ण प्रकार उघडकीस आल्यानंतर राष्ट्रवादी काँग्रेसने विधीमंडळ पक्षनेतेपदावरुन अजित पवार यांची हकालपट्टी केली आहे.</p>
    </article>
  </body>
</html>