<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/o-mploympergk-agorase-tileoptiko-chrono-axias-31-ekat-dolarion-exalloi-santers-goyoren/"/>
    <meta property="og:site_name" content="economico.gr"/>
    <meta property="article:published_time" content="2019-11-23T16:40:47+00:00"/>
    <meta property="og:title" content="Ο Μπλούμπεργκ αγόρασε τηλεοπτικό χρόνο αξίας 31 εκατ. δολαρίων - Έξαλλοι Σάντερς-Γουόρεν"/>
    <meta property="og:description" content="Στα μέσα της εβδομάδας είχαμε γράψει ότι ο δισεκατομμυριούχος, πρώην δήμαρχος της Νέας Υόρκης Μάικ Μπλούμπεργκ σκέφτεται σοβαρα την πιθανότητα να διεκδικήσει το χρίσμα του Δημοκρατικού κόμματος για τις προεδρικές εκλογές του 2020."/>
  </head>
  <body>
    <article>
      <h1>Ο Μπλούμπεργκ αγόρασε τηλεοπτικό χρόνο αξίας 31 εκατ. δολαρίων - Έξαλλοι Σάντερς-Γουόρεν</h1>
      <address><time datetime="2019-11-23T16:40:47+00:00">23 Nov 2019, 16:40</time> by <a rel="author">Alex Panagiotopoulos</a></address>
      <p>Στα μέσα της εβδομάδας <a href="https://economico.gr/proigoyntai-mpainten-goyoren-gia-to-chrisma-ton-dimokratikon-stis-ipa-to-skeftetai-o-mploympergk/">είχαμε γράψει</a> ότι ο δισεκατομμυριούχος, πρώην δήμαρχος της Νέας Υόρκης Μάικ Μπλούμπεργκ σκέφτεται σοβαρα την πιθανότητα να διεκδικήσει το χρίσμα του Δημοκρατικού κόμματος για τις προεδρικές εκλογές του 2020.</p>
      <p>Εχθές λοιπόν, όπως ανακοίνωσε πρώτο το MSNBC, ο Μπλούμπεργκ προχώρησε στην αγορά τηλεοπτικού χρόνου αξίας <b>31 εκατ. δολαρίων</b> σε 20 πολιτείες της χώρας. Το ποσόν αυτό, σύμφωνα με την εταιρεία Advertising Analytics είναι το μεγαλύτερο που έχει ξοδέψει ποτέ υποψήφιος για τη διαφήμισή του. Το προηγούμενο ρεκόρ κατείχε ο Μπαράκ Ομπάμα που είχε δαπανήσει 30 εκατ. την τελευταία εβδομάδα πριν τις εκλογές του 2012.</p>
      <figure>
        <iframe data-src="https://twitter.com/mmurraypolitics/status/1197988952101281795?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Έξαλλοι Σάντερς-Γουόρεν</b>
      </p>
      <p>Ο γερουσιαστής του Βερμόντ Σάντερς -που μετά τα ντιμπέιτ αυτής της εβδομάδας έχει περάσει δεύτερος στις δημοσκοπήσεις- δε δίστασε να χαρακτηρίσει την κίνηση αυτή «αντιδημοκρατική».</p>
      <p>Συγκεκριμένα, ο Σάντερς δήλωσε «αηδιασμένος από την ιδέα ότι ο Μπλούμπεργκ ή οποιοσδήποτε άλλος δισεκατομμυριούχος μπορεί να παρακάμψει την πολιτική διαδικασία ξοδεύοντας τεράστια ποσά για να κερδίσει τις εκλογές».</p>
      <p>Στο ίδιο πλάισιο και η τοποθέτηση της γερουσιαστή από την Μασαχουσέτη Ελίζαμπεθ Γουόρεν, που κατηγόρισε τον Μπλούμπεργκ ότι «θέλει να αγοράσει τις εκλογές».</p>
      <p>Σε αντίθεση με τους υπόλοιπους Δημοκρατικούς υποψηφίους, η καμπάνια του Μπλούμπεργκ δεν πρόκειται να εξαρτηθεί από τις δωρεές των υποστηρικτών του καθώς με περιουσία που ξεπερνά τα 50 δισ. αναμένεται να χρηματοδοτήσει σε μεγάλο βαθμο ο ίδιος την πολιτική του εκστρατεία, όπως και ο Τραμπ το 2016.</p>
      <p>Το ερώτημα είναι το εξής: είναι ένας 77χρονος δισεκατομμυριούχος, πρώην Ρεπουμπλικάνος από την Νέα Υόρκη η απάντηση στον Τραμπ; Αυτό θα το κρίνει το εκλογικό σώμα των ΗΠΑ. Πάντως μέχρι στιγμής ο Μπλούμπεργκ κατά μέσο όρο φτάνει το 2,3% στις δημοσκοπήσεις, με τον Μπάιντεν που προηγείται να βρίσκεται στο 30%.</p>
    </article>
  </body>
</html>