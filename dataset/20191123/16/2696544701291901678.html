<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_samsung_galaxy_s11_kamera_108_megapixel_apple_iphone_11"/>
    <meta property="og:site_name" content="HVG.hu"/>
    <meta property="article:published_time" content="2019-11-23T16:14:00+00:00"/>
    <meta property="og:title" content="Állítólag ilyen kamerarendszer kerül a Galaxy S11 hátuljára – valahonnan nagyon ismerős"/>
    <meta property="og:description" content="A Huawei kitalálta, az Apple csavart rajta egyet, a Samsung pedig a Galaxy S11-nél egyszerűen másolhatja a divatos, szigetes kameraelrendezést."/>
  </head>
  <body>
    <article>
      <h1>Állítólag ilyen kamerarendszer kerül a Galaxy S11 hátuljára – valahonnan nagyon ismerős</h1>
      <address><time datetime="2019-11-23T16:14:00+00:00">23 Nov 2019, 16:14</time> by <a rel="author">hvg.hu</a></address>
      <p>
        <b>A Huawei kitalálta, az Apple csavart rajta egyet, a Samsung pedig a Galaxy S11-nél egyszerűen másolhatja a divatos, szigetes kameraelrendezést.</b>
      </p>
      <p>Újonnan megjelent renderelt képek tanúsága szerint a <a href="https://hvg.hu/tudomany/20191015_google_pixel_4_pixel_4_xl_megjelenes_ar_specifikacio">Google</a> után a Samsung is a legújabb divatnak megfelelő – szépségét tekintve vitatott – stílusban rendezi el az optikákat következő csúcstelefonján, a várhatóan jövő februárban érkező Galaxy S11-en. Erről a <a href="https://www.91mobiles.com/hub/samsung-galaxy-s11-render-design-exclusive"><i>91Mobiles</i></a> nevű portál írt, amely a számítógéppel készült képeket is közölte:</p>
      <figure>
        <img src="https://img4.hvg.hu/image.aspx?id=b48db627-3647-495e-b18e-3cfd8707def6&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© 91Mobiles</cite>
        </figcaption>
      </figure>
      <p>Fontos megjegyezni, hogy ezek nem hivatalos termékfotók, csupán egy ügyes grafikus munkái, melyek a kiszivárgott információk alapján készültek el.</p>
      <figure>
        <img src="https://img4.hvg.hu/image.aspx?id=c9de7ba5-fc08-4d5d-86ca-b59d8b404452&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© 91Mobiles</cite>
        </figcaption>
      </figure>
      <p>A <a href="https://hvg.hu/tudomany/20180912_apple_xs_max_xr_uj_iphone_2018_apple_watch_4">most szeptemberben bemutatott iPhone-ok</a> kamerái egy négyzetes “szigeten” helyezkednek el, cikkcakkban, <a href="https://hvg.hu/tudomany/20190919_iphone_11_pro_kamera_fotozas">így ugyanis könnyebb a fotózás</a>. A Google októberben leleplezett Pixel 4 telefonjain (majdnem) ugyanez ez az elrendezés köszön vissza, és úgy tűnik, a Samsung is ezt alkalmazza majd.</p>
      <p>Az S10-en még vízszintesen rendezte el a kamerákat a gyártó (ahogy tette azt rajta kívül számos más cég), de a trend ismét fordulni látszik: az egymás alá/mellé pakolt optika helyét egyre inkább felváltja a szigetes megoldás. Vagyis, hogy a kamerákat egy, a telefon többi részétől jól elhatárolt helyre pakolják a vállalatok, ami dizájn szempontjából sem utolsó.</p>
      <p>Az ötlet egyébként nem az Apple-től származik: az almás vállalat is másolta, csak kicsit csavart rajta egyet. Elsőként <a href="https://hvg.hu/tudomany/20181110_huawei_mate_20_pro_teszt">a Huawei Mate 20 és Mate 20 Pró mobilján</a> jelentek meg ebben formában az optikák, csak nem a szélen, hanem középen. Hogy a Samsung miért nem ezt választotta, annak feltehetően a mobil hátuljára kerülő kamerák száma az oka: nem volna praktikus, ha a felhasználó mutatóujja belelógna a képbe.</p>
      <p>A Samsung egyébként nem csak “másolni” készül, rendesen újít is, ugyanis egyre biztosabb, hogy a Galaxy S11 a mobilos iparágban egyelőre igen ritka, 108 megapixeles fénylesővel lesz felszerelve. <a href="https://hvg.hu/tudomany/20191113_samsung_galaxy_s11_kameraja_108_megapixeles_kamera_one_ui_2">Erre már a One UI 2.0 forráskódjában is találtak bizonyítékot</a>.</p>
      <related>
        <a href="https://hvg.hu/tudomany/20191106_apple_iphone_11_pro_kamera_vs_canon_profi_dslr_fenykepezogep_osszehasonlitas"/>
      </related>
    </article>
  </body>
</html>