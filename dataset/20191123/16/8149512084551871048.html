<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27096/ps-w-wisle-triumf-austriakow-polska-trzecia/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-23T16:46:00+00:00"/>
    <meta property="og:title" content="PŚ w Wiśle: Triumf Austriaków, Polska trzecia!"/>
    <meta property="og:description" content="Reprezentacja Austrii wygrała inauguracyjny konkurs drużynowy Pucharu Świata na Skoczni im. Adama Małysza (HS134) w Wiśle. Zawodnicy Andreasa Feldera okazali się lepsi od Norwegów oraz - prowadzących na półmetku - Polaków. Indywidualnie zawodnikiem dnia był Dawid Kubacki."/>
  </head>
  <body>
    <article>
      <h1>PŚ w Wiśle: Triumf Austriaków, Polska trzecia!</h1>
      <address>
        <time datetime="2019-11-23T16:46:00+00:00">23 Nov 2019, 16:46</time>
      </address>
      <p>
        <b>Reprezentacja Austrii wygrała inauguracyjny konkurs drużynowy Pucharu Świata na Skoczni im. Adama Małysza (HS134) w Wiśle. Zawodnicy Andreasa Feldera okazali się lepsi od Norwegów oraz - prowadzących na półmetku - Polaków. Indywidualnie zawodnikiem dnia był Dawid Kubacki.</b>
      </p>
      <figure>
        <img src="https://www.skijumping.pl/content/images/news/powieksz/pol4_2019-11-23_18-31-56.jpg"/>
        <figcaption>23.11.2019 - Polacy na podium PŚ w Wiśle</figcaption>
      </figure>
      <p>Pierwsza seria konkursowa była popisem reprezentantów Polski. Biało-Czerwoni rozpoczęli zawody od drugiego miejsca po próbie Piotra Żyły (131 m). Na fotel lidera drużynę wyprowadził Jakub Wolny (123,5 m), a równie dalekie loty oddali Kamil Stoch (125,5 m) oraz Dawid Kubacki (126,5 m).</p>
      <p>Drużyna Michala Dolezala wyprzedzała na półmetku o 11,1 punktu drugich Austriaków. Philipp Aschenwald (121 m), Daniel Huber (125 m), Jan Hoerl (130 m) i Stefan Kraft (127,5 m) mieli z kolei 17,6 pkt. przewagi nad trzecimi Słoweńcami, którzy minimalnie są przed Niemcami.</p>
      <p>Na kolejnych pozycjach plasowali się Norwegowie, Japończycy, Szwajcarzy i Finowie. Już na pierwszej serii udział w zawodach zakończyli Czesi i Rosjanie, u których zdyskwalifikowany został Michaił Nazarow.</p>
      <p>Seria finałowa nie potoczyła się po myśli Polaków. Kadra Michala Dolezala utraciła prowadzenie już po próbie Piotra Żyły (117 m). Słabiej skoczyli także Jakub Wolny (119 m) oraz Kamil Stoch (118 m). Próba Dawida Kubackiego na odległość 120,5 metra przypieczętowała najniższy stopień podium dla Biało-Czerwonych.</p>
      <p>Słabsze skoki gospodarzy wykorzystali Austriacy, którzy tym samym po raz pierwszy triumfowali w konkursie drużynowym Pucharu Świata w Wiśle. Philipp Aschenwald (133 m), Daniel Huber (134 m), Jan Hoerl (114 m) i Stefan Kraft (125 m) odnieśli zwycięstwo z przewagą 22,5 punktu nad drugimi Norwegami.</p>
      <p>Tuż za podium znaleźli się Słoweńcy oraz Niemcy. Szóste miejsce zajęli Japończycy, siódme Szwajcarzy, natomiast ósme - Finowie.</p>
      <p>W nieoficjalnej klasyfikacji indywidualnej zawodów najlepszy okazał się Dawid Kubacki przed Karlem Geigerem i Stefanem Kraftem. Dziewiąty był Piotr Żyła, trzynasty Kamil Stoch, natomiast dwudziesty czwarty - Jakub Wolny.</p>
      <p>Polacy po raz dwudziesty szósty stanęli na podium zawodów drużynowych Pucharu Świata. Biało-Czerwoni mają w swoim dorobku sześć wygranych, dziesięć drugich oraz dziesięć trzecich pozycji.</p>
      <p>Pierwszym liderem Pucharu Narodów 2019/2020 została reprezentacja Austrii (400 pkt.), która wyprzedza Norwegów (350 pkt.) oraz Polaków (300 pkt.).</p>
      <p>W niedzielę odbędzie się pierwszy tej zimy konkurs indywidualny z udziałem ośmiu reprezentantów Polski. Początek zawodów o 11:30. Rywalizację poprzedzi seria próbna (10:30).</p>
      <p>
        <b>WYNIKI I KLASYFIKACJE:</b>
        <br/>
        <a href="https://www.skijumping.pl/wyniki/zawody/4225/1">
          <b>Zobacz wyniki I serii konkursu &gt;&gt;&gt;</b>
        </a>
        <br/>
        <a href="https://www.skijumping.pl/wyniki/zawody/4225">
          <b>Zobacz końcowe wyniki konkursu &gt;&gt;&gt;</b>
        </a>
        <br/>
        <a href="http://medias2.fis-ski.com/pdf/2020/JP/3107/2020JP3107RL.pdf">
          <b>Zobacz protokół FIS z wynikami konkursu &gt;&gt;&gt;</b>
        </a>
        <br/>
        <a href="https://www.skijumping.pl/wyniki/klasyfikacja/ps/puchar_narodow/2019-2020">
          <b>Zobacz aktualną klasyfikację generalną Pucharu Narodów &gt;&gt;&gt;</b>
        </a>
      </p>
      <hr/>
      <p>Adam Bucholz, źródło: Informacja własna</p>
    </article>
  </body>
</html>