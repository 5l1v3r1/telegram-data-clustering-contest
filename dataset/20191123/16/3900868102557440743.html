<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562864/synedrio-pasok-mia-dokimasia-gia-to-kinal"/>
    <meta property="og:site_name" content="NOOZ."/>
    <meta property="article:published_time" content="2019-11-23T16:30:00+00:00"/>
    <meta property="og:title" content="Συνέδριο ΠΑΣΟΚ: Μια δοκιμασία για το ΚΙΝ.ΑΛ"/>
    <meta property="og:description" content="Ποιοι είναι στόχοι της ηγεσίας και τη Φώφης Γεννηματά – Τι λένε οι εσωκομματικοί επικριτές – οι πρώην πρόεδροι και οι ισορροπίες –  θα υπάρξει συζήτηση επί της πολιτικής κατεύθυνσης;"/>
  </head>
  <body>
    <article>
      <h1>Συνέδριο ΠΑΣΟΚ: Μια δοκιμασία για το ΚΙΝ.ΑΛ</h1>
      <address>
        <time datetime="2019-11-23T16:30:00+00:00">23 Nov 2019, 16:30</time>
      </address>
      <p>
        <b>Ποιοι είναι στόχοι της ηγεσίας και τη Φώφης Γεννηματά – Τι λένε οι εσωκομματικοί επικριτές – οι πρώην πρόεδροι και οι ισορροπίες –  θα υπάρξει συζήτηση επί της πολιτικής κατεύθυνσης;</b>
      </p>
      <p>
        <b>Του Γεράσιμου Λιβιτσάνου</b>
      </p>
      <hr/>
      <p>Δοκιμασία για το Κίνημα Αλλαγής θα αποτελέσει το έκτακτο Συνέδριο του βασικού φορέα του, του  ΠΑΣΟΚ που πραγματοποιείται σήμερα Σάββατο και την Κυριακή (23-24 Νοεμβρίου) στο Στάδιο Ειρήνης και Φιλίας.</p>
      <p>Όπως επισημαίνουν τα περισσότερα στελέχη του κόμματος ρώτημα αποτελεί αν η εικόνα που θα παρουσιάσει συνολικά ο χώρος θα είναι αυτή εντός συμπαγούς πολιτικού σχήματος η αν οι αποφάσεις και οι πολιτικές συγκλίσεις που πιθανόν θα προηγηθούν (η ...δεν θα προηγηθούν) θα ενισχύσουν μία εικόνα ασάφειας και θολού πολιτικού στίγματος. Αν δηλαδή θα προκύψει μια πολιτική δυναμική ή θα συνεχιστεί ο κύκλος της εσωστρέφειας, η ενασχόληση με εσωτερικά η διαδικαστικά ζητήματα.</p>
      <p>Στο επίπεδο των συσχετισμών ερώτημα αποτελεί αν τελικά θα υπάρξει μία άτυπη συμφωνία για μορατόριουμ μεταξύ της Φώφης Γεννηματά και του Νίκου Ανδρουλάκη ώστε να πέσουν οι τόνοι και να λυθούν οι όποιες διαφορές σε έναν χρόνο από τώρα, δηλαδή στο Συνέδριο του ΚΙΝ.ΑΛ τον Νοέμβριο του 2020.</p>
      <p>Όσον αφορά την πολιτική κατεύθυνση του κόμματος (και κατ’ επέκταση του ΚΙΝ.ΑΛ) η συγκομιδή αναμένεται μάλλον φτωχή εκτός αν υπάρξουν ομιλίες εκπλήξεις. Στις δημόσιες δηλώσεις των στελεχών του ΚΙΝ.ΑΛ το προηγούμενο διάστημα δεν έχει καταγραφεί κάποιος ευρύτερος προβληματισμός.</p>
      <p>Αυτό παρά τις εξελίξεις που υπάρχουν σε ευρωπαϊκό επίπεδο όπως για παράδειγμα η κυβέρνηση που σχηματίστηκε στην Ισπανία μεταξύ Σοσιαλιστών και Podemos. Σημείο αναφοράς για το συνέδριο είναι φυσικά οι 457.527 πολίτες που επέλεξαν το Κίνημα Αλλαγής στην τελευταία εκλογική αναμέτρηση της 7<sup>ης</sup> Ιουλίου δίνοντας στο κόμμα ποσοστό 8.1% και 22 κοινοβουλευτικές έδρες.</p>
      <hr/>
      <h3>Ο στόχος</h3>
      <p>Οριοθετώντας τους στόχους του Συνεδρίου και εκφράζοντας τις απόψεις της ηγεσίας του ΚΙΝ.ΑΛ ο Παύλος Χρηστίδης, εκπρόσωπος τύπου του κόμματος σημείωσε πως «το Σαββατοκύριακο θα συζητήσουμε ανοιχτά για όλα τα ζητήματα που απασχολούν όλους τους συντρόφους και διαδικαστικά και πολιτικά. Και στη συνέχεια θα προχωρήσουμε προς τη συνδιάσκεψη του Κινήματος Αλλαγής, με στόχο εκεί να αποσαφηνίσουμε την ταυτότητά μας, σε ποιους απευθυνόμαστε και πώς θέλουμε να πορευτούμε».</p>
      <p>Επισήμανε μάλιστα ότι ο τρόπος απεύθυνσης του ΚΙΝ.ΑΛ στην κοινωνία και ιδίως στην νέα γενιά είναι «μία συζήτηση που πρέπει να γίνει ακόμα κι εάν υπάρχουν επιμέρους διαφωνίες», διευκρινίζοντας όμως πως «είναι άλλο αυτό και άλλο καθημερινά να παράγει κάποιος μεγαλύτερη εσωστρέφεια απ' αυτή την οποία μπορεί να αντέξει ο οποιοσδήποτε».</p>
      <hr/>
      <h3>Το συνέδριο</h3>
      <p>Αξίζει να σημειωθεί ότι το συνέδριο έχει έκτακτο χαραχτήρα και με βάση το καταστατικό του κόμματος μπορεί να διεξαχθεί χωρίς να απαιτούνται διαδικασίες εκλογής νέων συνέδρων Έτσι θα συμμετάσχουν  τα μέλη της Κεντρικής Οργανωτικής Επιτροπής Συνεδρίου οι εκλεγμένοι σύνεδροι του προηγούμενου συνεδρίου του ΠΑΣΟΚ που διεξήχθη το καλοκαίρι του 2015, καθώς και οι σύνεδροι-μέλη του ΠΑΣΟΚ του 2ου συνεδρίου του Κινήματος Αλλαγής του 2019. Στο ΣΕΦ αναμένεται συνολικά να δώσουν το παρών 3.500 σύνεδροι.</p>
      <p>Όσον αφορά του πρώην προέδρους του κόμματος, δεν είναι σαφές αν θα ο Κώστας Σημίτης με τον οποίο συναντήθηκε την Τρίτη στην Βουλή η Φώφη Γεννηματά. Σίγουρος απών ο Γιώργος Παπανδρέου που θα βρίσκεται στην Βιέννη λόγω των υποχρεώσεων του ως Πρόεδρος της Σοσιαλιστικής Διεθνούς και εμφανίζει την απουσία του χωρίς πολιτικό περιεχόμενο.</p>
      <p>Έχει προσκληθεί και ο Ευάγγελος Βενιζέλος. Μέχρι στιγμής ο πρώην αντιπρόεδρος εμφανίζεται αρνητικός στο να παραβρεθεί ενώ το περιβάλλον του υπενθυμίζει τις εξελίξεις της 1<sup>ης</sup> Ιουνίου τότε δηλαδή που τοποθετήθηκε επικεφαλής στο ψηφοδέλτιο επικρατείας του ΚΙΝ.ΑΛ ο Γιώργος Καμίνης και όχι ο ο Ευάγγελος Βενιζέλος. Γεγονός που αποτιμάται ως εξώθηση του Ε.Βενιζέλου εκτός ΠΑΣΟΚ.</p>
      <hr/>
      <h3>Η «γραμμή» της ηγεσίας</h3>
      <p>Από την πλευρά της ηγεσίας του Κινήματος Αλλαγής και της Φώφης Γεννηματά ζητούμενο είναι να προκύψει από την συνεδριακή διαδικασία μία συνθήκη η οποία να βάζει τέλος στην εσωστρέφεια, τις ποικίλες απόψεις που εκφράζονται από στελέχη και να δώσει την αίσθηση μιας συντεταγμένης εικόνας του χώρου. Επίσης σε πολιτικό επίπεδο να εμπεδωθεί η πολιτική των «ίσων αποστάσεων» από Νέα Δημοκρατία και ΣΥΡΙΖΑ, όπως και η αναγκαιότητα το Κίνημα Αλλαγής να έχει διακριτό στίγμα από τους κυρίαρχους πολιτικούς πολλούς.</p>
      <p>Σε αυτό το πνεύμα άλλωστε κινήθηκε και το ενημερωτικό σημείωμα της ηγεσίας του ΠΑΣΟΚ προς πάσα κατεύθυνση. Εκεί επισημάνθηκε πως «μόλις πριν από λίγους μήνες τον Απρίλιο του 2019, αποφασίσαμε ομόφωνα, ότι προχωράμε μπροστά με όχημα το Κίνημα Αλλαγής.</p>
      <p>Ότι τα Κόμματα και οι Κινήσεις που συμμετέχουν σε αυτό θα κάνουν ένα βήμα πίσω, ώστε να βοηθήσουν το νέο φορέα να κάνει μεγάλα βήματα μπροστά Την απόφαση αυτή πήραν οι 4.500 δημοκρατικά εκλεγμένοι Σύνεδροι του Κινήματος Αλλαγής - στην μεγάλη τους πλειοψηφία μέλη του ΠΑΣΟΚ- που αναδείχθηκαν από την ψήφο 65.000 πολιτών - επίσης στην συντριπτική τους πλειοψηφία μέλη ΠΑΣΟΚ - που μετείχαν στις προσυνεδριακές διαδικασίες.</p>
      <p>Το συνέδριο αυτό του Κινήματος Αλλαγής πριν από οκτώ μήνες, 30 Μαρτίου 2019, ήταν ένας ακόμα σημαντικός σταθμός σε μια σειρά πρωτοβουλιών και συλλογικών αποφάσεων που ξεκίνησαν από το 2015».</p>
      <p>Μάλιστα για τα στελέχη που ζητούν μεγαλύτερη αυτοτέλεια του ΠΑΣΟΚ η Φώφη Γεννηματά αποσαφηνίζει πως «δεν υπάρχει δίλημμα ΠΑΣΟΚ ή Κίνημα Αλλαγής Ήταν, είναι και θα παραμείνει δυναμικά παρόν σε κάθε επιλογή και δράση του Κινήματος Αλλαγής.Είναι ο κινητήριος μοχλός, ο Πρωταγωνιστής μέσα στο Κίνημα Αλλαγής».</p>
      <p>Η παραπάνω πολιτικές επιλογές θα εκφραστούν και σε οργανωτικό επίπεδο αφού σύμφωνα με όσα έχει διαμηνύσει η ηγεσία του ΠΑΣΟΚ «είναι επιβεβλημένες οι αλλαγές στο καταστατικό του ΠΑΣΟΚ σύμφωνα με τις αποφάσεις του πρόσφατου συνεδρίου του Κινήματος Αλλαγής.</p>
      <p>Η καταστατική αυτή προσαρμογή μπορεί να γίνει μόνο με την θεσμική αντιστοίχιση κεντρικών οργάνων του ΠΑΣΟΚ με τα αντίστοιχα του Κινήματος Αλλαγής.Οποιαδήποτε άλλη επιλογή θα οδηγήσει σε πολιτικό και οργανωτικό δυισμό και αυτοϋπονόμευση.Δεν μπορούμε να λειτουργήσουμε με δύο παράλληλους κομματικούς μηχανισμούς σε τοπικό, νομαρχιακό, περιφερειακό, κεντρικό επίπεδο».</p>
      <p>
        <b>Οι επικριτές</b>
      </p>
      <p>Μέχρι στιγμής πάντως έχουν καταγραφεί ηχηρές διαφοροποιήσεις αν και σιωπηρός έχει παραμείνει ο ευρωβουλευτής Νίκος Ανδρουλάκης. Ηχηρότερη όλων η κριτική που ασκεί ο Παύλος Γερουλάνος που εστίασε στο γεγονός ότι δεν θα εκλεγούν εκ νέου σύνεδροι για την κομματική αυτή διαδικασία λέγοντας πως «το επικείμενο Συνέδριο του ΠΑΣΟΚ είναι ένα συνέδριο – παρωδία, ένα συνέδριο “ ψεκάστε –σκουπίστε-τελειώσατε”».</p>
      <p>Υποστήριξε ότι μόνο στόχο έχει «να παρατείνει τη θητεία της προέδρου του ΠΑΣΟΚ, χωρίς δημοκρατικές διαδικασίες, χωρίς προσυνεδριακό διάλογο, χωρίς καν διάλογο μέσα στο συνέδριο» απαιτώντας ένα «δημοκρατικό συνέδριο στην αρχή του 2020 με εκλεγμένους συνέδρους από τη βάση».</p>
      <p>Μάλιστα τη Παρασκευή ο Π.Γερουλάνος συγκρούστηκε δημόσια με τον διευθυντή του Γραφείου της Φ. Γεννηματά Μ. Οθωνα με τον τελευταίο να τον αποκαλεί «κομπάρσο». Ο Π. Γερουλάνος αναμένεται να παρουσιάσει ψήφισμα με τις θέσεις του στο Συνέδριο το οποίο θα φέρει σημαντικό αριθμό υπογραφών.</p>
      <p>Σε παρόμοια λογική με τον Π.Γερουλάνο κινείται και ο Στέφανος Ξεκαλάκης, ο απερχόμενος γραμματέας της Κεντρικής Πολιτικής Επιτροπής του ΠΑΣΟΚ παρότι  συνεργάτης του Νίκου Ανδρουλάκη. Ανέφερε σε δημόσια δήλωσή του πως «με την επικείμενη έναρξη του «συνεδρίου»-παρωδία, που θα έχει όμως ένα οδυνηρό αποτέλεσμα, καθώς καταργεί πολιτικά το ΠΑΣΟΚ μας, κλείνει τύποις και ο δικός μου κύκλος στη θέση του Γραμματέα της Κεντρικής Επιτροπής του ΠΑΣΟΚ».</p>
      <p>Έκανε λόγο για «μετατροπή του ΠΑΣΟΚ σε ιδιωτικό κόμμα». Υποστήριξε πως «σήμερα εξελίσσεται  στην ακύρωση των αγώνων εκατοντάδων χιλιάδων προοδευτικών πολιτών δια μέσου της ουσιαστικής κατάργησης του ΠΑΣΟΚ».</p>
      <p>Σε ηπιότερους τόνους αλλά επί της ουσίας η κριτική που άσκησε με αρθρογραφία του ο Δημήτρης Κρεμαστινός, ιστορικό στέλεχος του ΠΑΣΟΚ. Επισήμανε πως «ένας εκτεταμένος προσυνεδριακός διάλογος θα ενεργοποιούσε τις χιλιάδες των οπαδών του ΠΑΣΟΚ που απομακρύνθηκαν να συζητήσουν και πιθανόν να αλλάξουν απόψεις σχετικά με το τι εκφράζει το σημερινό ΠΑΣΟΚ. Μόνο ο διάλογος μπορεί να πείσει αυτόν που έχει αποχωρήσει ότι αξίζει και πρέπει να επανέλθει». Με βάση αυτά προσθέτει πως «ένα έκτακτο συνέδριο ουσιαστικής διάρκειας ενός 24ώρου δεν είναι αρκετό να υπηρετήσει τέτοιους σκοπούς.</p>
      <p>Εάν η ηγετική ομάδα του ΚΙΝΑΛ θέλει να συντηρήσει τα σημερινά ποσοστά που σήμερα συρρικνώνονται δημοσκοπικά περί το 6%, καλώς πράττει με αυτό το έκτακτο συνέδριο που επιχειρεί. Εάν όμως θέλει να προσεγγίσει την πλειοψηφία των ψηφοφόρων που εγκατέλειψαν το σημερινό ΠΑΣΟΚ και βρίσκονται σε άλλα κόμματα, είναι βέβαιο ότι δεν θα το επιτύχει. Με τις μεθοδεύσεις αυτές απομακρύνει αντί να προσελκύει πολλούς ακόμα από αυτούς που σήμερα βρίσκονται στο ΚΙΝΑΛ».</p>
      <hr/>
      <h3>Τα σενάρια περί υποψηφιότητας Γεννηματά για ΠτΔ</h3>
      <p>Πάντως ενδεικτικό των περίεργων συνθηκών στο ΠΑΣΟΚ είναι πώς ακόμη και τις παραμονές του συνεδρίου του κόμματος αναμοχλεύονται συνεχώς τα σενάρια που θέλουν ην Φώφη Γεννηματά να προτείνεται ως υποψήφια πρόεδρος Δημοκρατίας από τον Κυριάκο Μητσοτάκη. Είναι «αστειότητες τα όσα ακούγονται περί υποψηφιότητας της Φώφης Γεννηματά» έχει δηλώσει προ καιρού ο Παύλος Χρηστίδης, ως εκπρόσωπος τύπου ενώ έχει διαψευστεί δεκάδες φορές το σενάριο. Παρόλα αυτά σε πρόσφατη δήλωση του ο Ανδρέας Λοβέρδος κράτησε το θέμα «ζεστό».</p>
      <p>Δήλωσε πως «αν πω τη γνώμη μου, θα φτιάξω θέμα για ένα κόμμα που έχει αποφασίσει να μη μιλάει γι αυτό, μέχρι να ολοκληρωθεί η αναθεώρηση του Συντάγματος. Θα το συζητήσουμε μόλις τελειώσει. Δεν έχει πέσει ένα όνομα στο δικό μας τραπέζι».</p>
      <p>Ακόμη και ο αναπληρωτής εκπρόσωπος τύπου του ΠΑΣΟΚ Σπύρος Καρανικόλας είπε σε τηλεοπτική του δήλωση πως «είναι θέμα της κυρίας Γεννηματά να το αποφασίσει. Η κ. Γεννηματά έχει μια σημαντική πολιτική πορεία και είναι ικανή και άξια να υπηρετήσει τη χώρα και την πατρίδα και από αυτή την ύψιστη θέση τιμής και ευθύνης» αν και ξεκαθάρισε μετέπειτα πως δεν αναφέρθηκε στην ύπαρξη επαφών η σεναρίων για μία τέτοια εξέλιξη.</p>
    </article>
  </body>
</html>