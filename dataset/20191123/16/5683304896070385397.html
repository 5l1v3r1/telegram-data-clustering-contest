<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/kerala-ncp-stand-over-maharashtra-issue.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T16:37:00+00:00"/>
    <meta property="og:title" content="‘ഫോര്‍ഗെറ്റ് ഇറ്റ്...; അല്ലെങ്കില്‍ വിശദീകരിക്കേണ്ടി വരും’; കേരള എന്‍സിപിയോട് മുഖ്യമന്ത്രി"/>
    <meta property="og:description" content="തിരുവനന്തപുരം∙ മഹാരാഷ്ട്രയില്‍ ബിജെപിയെ പിന്തണച്ചതില്‍ എന്‍സിപി സംസ്ഥാന നേതൃത്വത്തോട് മുഖ്യമന്ത്രിയും ഇടതുമുന്നണി കണ്‍വീനറും വിശദീകരണം തേടി. എന്‍സിപി.Kerala NCP. Maharashtra Government formation. Maharashtra Assembly elections. NCP. Pinarayi Vijayan . Saradh Pawar. Malayalam news. mnaorama online. latest news. BJP. Maharashtra elections.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‘ഫോര്‍ഗെറ്റ് ഇറ്റ്...; അല്ലെങ്കില്‍ വിശദീകരിക്കേണ്ടി വരും’; കേരള എന്‍സിപിയോട് മുഖ്യമന്ത്രി</h1>
      <address><time datetime="2019-11-23T16:37:00+00:00">23 Nov 2019, 16:37</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ മഹാരാഷ്ട്രയില്‍ ബിജെപിയെ പിന്തുണച്ചതില്‍ എന്‍സിപി സംസ്ഥാന നേതൃത്വത്തോട് മുഖ്യമന്ത്രിയും ഇടതുമുന്നണി കണ്‍വീനറും വിശദീകരണം തേടി. എന്‍സിപി ഇടതുമുന്നണിക്കൊപ്പമാണെന്ന് സംസ്ഥാന അധ്യക്ഷന്‍ തോമസ് ചാണ്ടി വ്യക്തമാക്കി. പാര്‍ട്ടി ദേശീയ നേതൃത്വത്തിന്റെ അറിവോടെയല്ല മഹാരാഷ്ട്രയിലെ നീക്കമെന്നാണ് വിശദീകരണം. എന്നാല്‍ ബിജെപിയെ പിന്തുണയ്ക്കുന്ന പാര്‍ട്ടി ഇടതുമുന്നണിയില്‍ തുടരുന്നത് വിശദീകരിക്കാന്‍ സിപിഎം ബുദ്ധിമുട്ടും.</p>
      <p>മഹാരാഷ്ട്രയിലെ വാര്‍ത്തയറിഞ്ഞ ഉടനെ മുഖ്യമന്ത്രി പിണറായി വിജയന്‍ തന്നെവിളിച്ചെന്ന് തോമസ് ചാണ്ടി പറഞ്ഞു. അജിത് പവാര്‍ കുറച്ച് എംഎല്‍എമാരെ അടര്‍ത്തിക്കൊണ്ട് പോയതാണെങ്കില്‍ ‘ഫോര്‍ഗെറ്റ് ഇറ്റ്’ എന്നാണ് മുഖ്യമന്ത്രി പറഞ്ഞതെന്ന് തോമസ് ചാണ്ടി. അല്ലെങ്കില്‍ ഇക്കാര്യം വിശദീകരിക്കേണ്ടി വരുമെന്നും മുഖ്യമന്ത്രി പറഞ്ഞു.</p>
      <p>ഇടതുമുന്നണി കണ്‍വീനര്‍ എ.വിജയരാഘവനും എന്‍സിപി നേതാക്കളുമായി ആശയവിനിമയം നടത്തി. എന്‍സിപി ദേശീയ നേതൃത്വം അറിയാതെ അജിത് പവാര്‍ എടുത്ത നിലപാടെന്നാണു മനസിലാക്കുന്നതെന്ന് വിജയരാഘവന്‍ പ്രതികരിച്ചു.</p>
      <p>സിപിഐ സംസ്ഥാന നേതൃത്വം പ്രതികരണത്തിനു വിസമ്മതിച്ചു. എന്‍സിപി പിളര്‍ന്ന് ഒരു വിഭാഗം ബിജെപിക്കൊപ്പം പോയതാണെങ്കില്‍ ജനങ്ങളുടെയടുത്ത് വിശദീകരിക്കാനാകും എന്നാണ് ഇടതുമുന്നണി കരുതുന്നത്. മറിച്ചായാല്‍ എന്‍സിപിയെ ഇടതുമുന്നണിയില്‍ തുടരാന്‍ അനുവദിക്കുന്നത് കേരളത്തില്‍ രാഷ്ട്രീയമായ വന്‍ തിരിച്ചടിക്ക് ഇടയാക്കും. അതിനാല്‍ സ്ഥിതിഗതികള്‍ സൂക്ഷ്മമായി നിരീക്ഷിക്കുകയാണ് സിപിഎം, ഇടതുമുന്നണി നേതൃത്വങ്ങള്‍.</p>
      <p><b>English Summary</b> : Kerala NCP stand over Maharashtra issue</p>
    </article>
  </body>
</html>