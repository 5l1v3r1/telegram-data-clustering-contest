<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/maltsky-podnikatel-zadrzeny-kvuli-vrazde-novinarky-chce-imunitu/1824449?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T16:59:00+00:00"/>
    <meta property="og:title" content="Maltský podnikatel zadržený kvůli vraždě novinářky chce imunitu"/>
    <meta property="og:description" content="Valletta - Podnikatel zadržený při vyšetřování vraždy maltské novinářky Daphne Caruanaové Galiziové dnes požádal o imunitu výměnou za informace, které o případu má. Informovala o tom agentura AFP s odvoláním na zdroje blízké vyšetřování."/>
  </head>
  <body>
    <article>
      <h1>Maltský podnikatel zadržený kvůli vraždě novinářky chce imunitu</h1>
      <address><time datetime="2019-11-23T16:59:00+00:00">23 Nov 2019, 16:59</time> by <a rel="author" href="http://www.ctk.cz/" target="_blank">ČTK</a></address>
      <p>Valletta - Podnikatel zadržený při vyšetřování vraždy maltské novinářky Daphne Caruanaové Galiziové dnes požádal o imunitu výměnou za informace, které o případu má. Informovala o tom agentura AFP s odvoláním na zdroje blízké vyšetřování.</p>
      <p>Podnikatel Yorgen Fenech požádal o imunitu či jinou formu dohody při výslechu. Později si stěžoval na bolesti a byl převezen do nemocnice. O jeho zdravotním stavu zatím nejsou zprávy. Byznysmen, který byl donedávna šéfem energetické společnosti Electrogas, byl poprvé zatčen ve středu. Policie jej zadržela ve chvíli, kdy chtěl z Malty odplout na své lodi.</p>
      <p>Operaci předcházelo zadržení 41letého Melvina Theumy, který se označil za zprostředkovatele vraždy novinářky a slíbil policii cenné informace výměnou za beztrestnost za všechny své trestné činy. V minulosti měl problémy se zákonem kvůli lichvě. I Theuma si v pátek stěžoval na zdravotní potíže a skončil v nemocnici.</p>
      <p>Fenecha policie ve čtvrtek večer propustila na kauci, protože bez vznesení obvinění smí podezřelého zadržovat pouze 48 hodin. Den poté opět skončil v cele. Některá média a rodina zesnulé novinářky ho považují za možného objednavatele vraždy.</p>
      <p>Rozhodnutí o žádosti Fenecha spadá do pravomocí maltského premiéra Josepha Muscata. Ten už imunitu výměnou za informace o případu poskytl Theumovi.</p>
      <p>Třiapadesátiletá novinářka Caruanaová Galiziová, která na svém blogu psala o korupci ve vládních kruzích, zahynula při výbuchu bomby ve svém voze v říjnu 2017. Její smrt vyvolala v Evropě zděšení i pochybnosti o vládě práva ve středomořském ostrovním státě.</p>
      <p>Ze smrti novinářky byli letos obžalováni tři muži, všichni ale tvrdí, že jsou nevinní. Stále se nedaří objasnit, kdo byl zadavatelem vraždy.</p>
      <p>Novinářka, která se zabývala odhalováním korupce, osm měsíců před svou smrtí psala na svém blogu o dubajské společnosti 17 Black, která patří podle maltských úřadů Fenechovi. Caruanaová Galiziová napsala, že je tato společnost napojena na maltské politiky. Rada Evropy letos společnost 17 Black jmenovala ve své zprávě o smrti novinářky a uvedla, že firma údajně vyplácela přes neprůhledné společnosti v Panamě podstatné finanční částky vysoce postaveným maltským politikům a úředníkům.</p>
    </article>
  </body>
</html>