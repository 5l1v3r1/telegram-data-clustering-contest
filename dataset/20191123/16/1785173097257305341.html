<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/campionatul-din-chile-suspendat-din-nou-din-cauza-crizei-sociale-1922405123172019111619178476"/>
    <meta property="og:site_name" content="News.ro"/>
    <meta property="article:published_time" content="2019-11-23T16:51:17+00:00"/>
    <meta property="og:title" content="Campionatul din Chile, suspendat din nou din cauza crizei sociale"/>
    <meta property="og:description" content="Campionatul de fotbal din Chile a fost suspendat din nou din cauza crizei sociale care afectează ţara de mai mult de o lună, a anunţat federaţia chiliană, potrivit AFP."/>
  </head>
  <body>
    <article>
      <h1>Campionatul din Chile, suspendat din nou din cauza crizei sociale</h1>
      <address><time datetime="2019-11-23T16:51:17+00:00">23 Nov 2019, 16:51</time> by <a rel="author">Leila Bolat</a></address>
      <p>
        <b>Campionatul de fotbal din Chile a fost suspendat din nou din cauza crizei sociale care afectează ţara de mai mult de o lună, a anunţat federaţia chiliană, potrivit AFP.</b>
      </p>
      <p>Decizia a fost luată deoarece nu există suficienţi poliţişti care pot fi mobilizaţI pentru a se menţine ordinea şi siguranţa în zona stadioanelor.</p>
      <p>După o suspendare de mai mult de o lună cauzată de manifestaţiile cu violenţe soldate cu 23 de morţi şi peste 2.000 de răniţi, federaţia şi cluburile au decis reluarea competiţiei în acest weekend. Însă vineri seară, în timpul primului meci al etapei din primul eşalon, Union La Calera – Deportes Iquique, suporterii echipei Colo Colo, care se opun deciziei de reluare a campionatului, au invadat stadionul La Florida din Santiago. Partida a fost întreruptă în minutul 67. Jucătorii au părăsit rapid terenul şi poliţiştii au intervenit în forţă pentru a-I evacua pe ultraşi. După aceste incidente, jucătorii echipei Colo Colo şi cei al altor echipe din primul eşalon au refuzat să joace în acest weekend.</p>
      <p>Singurul meci care s-a jucat până la final a fost Cobresal – Union Espanola, la El Salvador, mic oraş minier cu aproximativ 10.000 de locuitori.</p>
      <p>Jucătorii naţionalei din Chile, între care se numără Arturo Vidal şi Alexis Sanchez, au decis să susţină mişcarea social, refuzând să joace un meci amical cu Peru, la Lima, în 19 noiembrie.</p>
      <p>Finala Copa Libertadores, care ar fi trebuit să aibă loc în Chile, a fost mutată la Lima din cauza crizei sociale.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>