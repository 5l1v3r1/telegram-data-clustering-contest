<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/trump-milujem-ludi-na-ukrajine/431880-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T16:29:00+00:00"/>
    <meta property="og:title" content="Donald Trump: Milujem ľudí na Ukrajine"/>
    <meta property="og:description" content="Donald Trump vyhlásil, že miluje ľudí na Ukrajine, ale ak má tejto krajine poskytnúť finančnú pomoc, chce si byť istý, že bude správne využitá. Informovala o tom v sobotu agentúra Interfax-Ukrajina."/>
  </head>
  <body>
    <article>
      <h1>Donald Trump: Milujem ľudí na Ukrajine</h1>
      <h2>Donald Trump vyhlásil, že miluje ľudí na Ukrajine, ale ak má tejto krajine poskytnúť finančnú pomoc, chce si byť istý, že bude správne využitá. Informovala o tom v sobotu agentúra Interfax-Ukrajina.</h2>
      <address><time datetime="2019-11-23T16:29:00+00:00">23 Nov 2019, 16:29</time> by <a rel="author">TASR</a></address>
      <p>Washington 23. novembra (TASR) - Americký prezident Donald Trump vyhlásil, že miluje ľudí na Ukrajine, ale ak má tejto krajine poskytnúť finančnú pomoc, chce si byť istý, že bude správne využitá. Informovala o tom v sobotu agentúra Interfax-Ukrajina.</p>
      <p><i>"Milujem ľudí na Ukrajine,"</i> povedal Trump v piatkovom telefonickom rozhovore pre spravodajskú televíziu Fox News. Podľa jeho slov nie je nič zlé na tom, ak vyzýva Kyjev, aby bojoval proti korupcii.</p>
      <p><i>"Chcem sa ubezpečiť, že peniaze sa minú správne,"</i> uviedol šéf Bieleho domu.</p>
      <p>Trump poznamenal, že Ukrajina patrí medzi najskorumpovanejšie krajiny na svete. Táto skutočnosť, ako povedal, ho prinútila navrhnúť svojho právnika Rudyho Giulianiho, aby sa zaoberal v Bielom dome záležitosťami Ukrajiny.</p>
      <p><i>"Rudy bol najlepším starostom v dejinách New Yorku... Bol najväčším bojovníkom proti zločinu pravdepodobne za posledných 50 rokov,"</i> povedal Trump s tým, že s Giulianim môže účinne pomôcť Ukrajine v boji proti korupcii.</p>
      <p>Výbor americkej Snemovne reprezentantov pre tajné služby začal 13. novembra verejné vypočúvanie v rámci vyšetrovania, ktoré môže viesť k impeachmentu (ústavnej obžalobe) voči prezidentovi Donaldovi Trumpovi.</p>
      <p>Členovia opozičnej Demokratickej strany vedú vyšetrovanie Trumpovho júlového telefonátu s ukrajinským prezidentom Volodymyrom Zelenským, aby zistili, či sa konanie šéfa Bieleho domu rovná<i> "vážnym zločinom a previneniam"</i>.</p>
      <p>Trump podľa niektorých tvrdení požiadal ukrajinského prezidenta Volodymyra Zelenského, aby Ukrajina začala vyšetrovať rodinu jeho možného rivala Joea Bidena vo voľbách v roku 2020 - pritom na Zelenského robil nátlak tým, že pozastavil vojenskú pomoc Ukrajine.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/trump-tvrdi-ze-nebyt-jeho-hongkong/431738-clanok.html"/>
        <a href="https://www.teraz.sk/zahranicie/kabul-trump-trva-na-primeri-ako-pod/431682-clanok.html"/>
        <a href="https://www.teraz.sk/zahranicie/hillova-pri-vypocuvali-kritizovala-re/431609-clanok.html"/>
      </related>
    </article>
  </body>
</html>