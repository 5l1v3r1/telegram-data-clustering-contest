<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/ak-parti-milletvekili-pektas-dipsiz-gol-bir-buzul-golu-degildi-kaz-ya-asla-izin-verilmemel"/>
    <meta property="og:site_name" content="euronews"/>
    <meta property="article:published_time" content="2019-11-23T16:30:33+00:00"/>
    <meta property="og:title" content="AK Parti milletvekili Pektaş: Dipsiz Göl bir buzul gölü değildi"/>
    <meta property="og:description" content="AK Parti Gümüşhane Milletvekili Cihan Pektaş, bilim adamlarının yaptığı incelemeler neticesinde, Gümüşhane merkeze bağlı Dumanlı köyü sınırları içindeki alanda bulunan gölün (Dipsiz Göl), bir buzul gölü olmadığının tespit edildiğini söyledi"/>
  </head>
  <body>
    <article>
      <h1>AK Parti milletvekili Pektaş: Dipsiz Göl bir buzul gölü değildi</h1>
      <address><time datetime="2019-11-23T16:30:33+00:00">23 Nov 2019, 16:30</time> by <a rel="author">Euronews </a></address>
      <p>AK Parti Gümüşhane Milletvekili Cihan Pektaş, bilim adamlarının yaptığı incelemeler neticesinde, Gümüşhane merkeze bağlı Dumanlı köyü sınırları içindeki alanda bulunan gölün (Dipsiz göl), bir buzul gölü olmadığının tespit edildiğini söyledi.</p>
      <p>Bu alanda define aramak maksadıyla müracaatta bulunulduğunu belirten Pektaş, ilgili kurumların da olumlu görüşleri alındıktan sonra sit alanı olmayan, ayrıca burasının herhangi bir korunan alan statüsünde de bulunmadığı gerekçesiyle rapor hazırlanarak kazıya izin verildiğini ifade etti.</p>
      <h3>'Kesinlikle kazıya izin verilmemeliydi'</h3>
      <p>Pektaş, alanın her ne kadar korunan alan statüsünde olmasa da görsel güzellik olarak değerlendirilmesi ve kesinlikle kazıya izin verilmemesi gerektiğinin altını çizerek, "Hele hele define aramak maksadıyla böyle bir iznin verilmesi asla tasvip edilebilecek bir durum değildir. Kazı işleminin yapıldığı Valiliğimiz tarafından duyulunca, Valimiz hemen olay yerine intikal etmiş, duruma vaziyet etmiştir" dedi.</p>
      <p>Alanın fotoğraflarını gösteren ve 28x26 metre ebatlarında bir çukur olduğuna işaret eden Pektaş, şu değerlendirmede bulundu:</p>
      <p>"Zeminde çalışmalar yapılmış, sonrasında bu civara bağlı 100 metre mesafede akan bir derenin suyu bu göle verilmiş, cazibeli bir şeklide göle akmaktadır. Şu anda gölün su seviyesi 2,5 metrenin üzerindedir. Bilim adamlarımızca yapılan incelemeler neticesinde buranın bir buzul gölü olmadığı tespit edilmiştir."</p>
      <ul>
        <li>
          <a href="https://tr.euronews.com/2019/11/16/dipsiz-golu-kurtarma-calismalari-basladi">Dipsiz Göl'ü 'kurtarma' çalışmaları başladı</a>
        </li>
        <li>
          <a href="https://tr.euronews.com/2019/08/27/turkiye-tarihi-eserleri-unesco-dunya-kultur-mirasi-listesi">Türkiye'den Unesco Dünya Kültür Miras Listesi'ne giren 18 eser</a>
        </li>
      </ul>
      <h3>Dipsiz Göl doğal sit alanı ilan edilecek</h3>
      <p>Geçtiğimiz günlerde, Çevre ve Şehircilik Bakanı Murat Kurum, "Dipsiz Göl" olarak anılan bölgenin "Doğal Sit Alanı" ilan edileceğini <a href="https://tr.euronews.com/2019/11/18/tahrip-edilen-12-bin-yillik-dipsiz-gol-sit-alan-ilan-edilecek">açıklamıştı.</a></p>
      <p>Yaklaşık 12 bin yıllık olduğu tahmin edilen Dipsiz Göl, yasal izinle yapılan define kazısı sonrası tahrip edilmiş, suyu kuruyarak doğal yapısı tamamen bozulmuştu.</p>
      <p>Gümüşhane merkeze 50 kilometre uzaklıkta, deniz seviyesinden 2 bin 140 metre yükseklikte olan ve manzarasıyla ilgi çeken Taşköprü Yaylası'ndaki Dipsiz Göl, özellikle kar ve yağmur sularıyla besleniyor. Gölün doğal haline getirilmesi için yapılacak çalışmalar kış yağışlarından önce gerçekleştirilecek. Söz konusu çalışmalar sonrası bölgedeki doğal yapının kendini yenileyeceği tahmin ediliyor.</p>
    </article>
  </body>
</html>