<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622992/%D8%A7%DB%8C%D9%86-%D8%B1%D9%88%D8%B2%D9%87%D8%A7%DB%8C-%D8%AA%D8%B1%D8%A7%D9%85%D9%BE-%D9%88-%D9%86%D8%AA%D8%A7%D9%86%DB%8C%D8%A7%D9%87%D9%88"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T16:44:00+00:00"/>
    <meta property="og:title" content="این روزهای ترامپ و نتانیاهو"/>
    <meta property="og:description" content="&quot;نخست وزیر اسرائیل و رئیس جمهور آمریکا در حالی هر یک با دورنمای محاکمه شدن در عرصه سیاست داخلی مربوط به خود و قرار گرفتن در موقعیتی پرریسک مواجه هستند که دیگر همچون قبل از وزنه کافی برای حمایت از یکدیگر در عرصه بین‌المللی و داخلی برخوردار نیستند.&quot;"/>
  </head>
  <body>
    <article>
      <h1>این روزهای ترامپ و نتانیاهو</h1>
      <address>
        <time datetime="2019-11-23T16:44:00+00:00">23 Nov 2019, 16:44</time>
      </address>
      <p>
        <i>"نخست وزیر اسرائیل و رئیس جمهور آمریکا در حالی هر یک با دورنمای محاکمه شدن در عرصه سیاست داخلی مربوط به خود و قرار گرفتن در موقعیتی پرریسک مواجه هستند که دیگر همچون قبل از وزنه کافی برای حمایت از یکدیگر در عرصه بین‌المللی و داخلی برخوردار نیستند."</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پایگاه ان بی سی نیوز در گزارشی درباره تضعیف و متزلزل شدن جایگاه دونالد ترامپ، رئیس جمهور آمریکا و بنیامین نتانیاهو نخست وزیر رژیم صهیونیستی در عرصه سیاست داخلی مربوط به خود می‌نویسد:</p>
      <p>«بنیامین نتانیاهو، نخست وزیر اسرائیل در مسیر تبدیل شدن به پرسابقه‌ترین نخست وزیر اسرائیل چندین رئیس جمهور آمریکا را شناخته است اما او تنها در دوره ریاست جمهوری دونالد ترامپ بوده که یک شراکت بی همتا با دولت آمریکا داشته است.</p>
      <p>از زمانی که ترامپ به ریاست جمهوری آمریکا در سال ۲۰۱۶ رسید این دو رهبر از یکدیگر پشتیبانی‌های سیاسی مهمی به عمل آورده‌اند و روابط ترامپ با نتانیاهو باعث تقویت محبوبیت او نزد میلیون‌ها تن از حامیانش در میان مسیحیان انجیلی طرفدار اسرائیل شده در حالی که نزدیک بودن نتانیاهو به رئیس جمهور آمریکا نیز به او اجازه داده بود به اسرائیلی‌ها بگوید که تنها خود او می‌تواند الزامات سیاست خارجی پیچیده اسرائیل را مدیریت کرده و امتیازاتی را که تا چندین نسل اسرائیل از آنها برخوردار نبوده از آمریکا اتخاذ کند.</p>
      <p>این شراکت دونفره سودمند ترامپ و نتانیاهو حالا که رئیس جمهور آمریکا با یک فرآیند نگران‌کننده استیضاح روبرو است، در حال فروپاشی است.</p>
      <p>حالا در یک وضعیت مشابه شگفت‌انگیز هر دو رهبر در وضعیتی قرار گرفته‌اند که با اتهامات فساد و محاکمه روبه‌رو شده و وضعیتی شکننده دارند. روابط ویژه آنها دیگر مثل قبل ویژه نیست چرا که حمایت‌های سیاسی که هر یک از یکدیگر به عمل می‌آورند دیگر به قوت سابق نیست.</p>
      <p>چند روز پیش وضعیتی به وجود آمد که عده‌ای تصور کردند شاید روابط ترامپ نتانیاهو درحال بازیابی بخشی از نیروی جادویی سابق خود است اما اتفاقی که رخ داد تنها یک جرقه‌ای در این روابط برای مدت کوتاهی به وجود آورد که زود خاموش شد و تنها ابعاد محدودیت‌های فعلی روابط این دو نفر را نشان داد.</p>
      <p>نتانیاهو در حال حاضر به عنوان نخست وزیر موقت اسرائیل روی کار است و چند روز بعد از آنکه نتوانست یک دولت ائتلافی تشکیل دهد با کیفرخواست برای پیگیرد قانونی مواجه شد.</p>
      <p>با وجود فشارهای فزاینده علیه دونالد ترامپ از بابت روند تحقیقات برای استیضاح و شهادت‌ها و صحبت‌هایی که در این روند درباره رفتار او در قبال اوکراین مطرح می‌شود، اما او بار دیگر رو به یک اقدام کلاسیک دیگر در حمایت از اسرائیل آورد و توجه همگان را برای مدتی صرف اقدام خبر ساز خود کرد؛ اقدامی که تا حدی نیز در پایگاه حمایتی وی جنب‌وجوش ایجاد کرد.</p>
      <p>او در این مورد به طرزی رادیکال اعلام کرد که آمریکا دیگر شهرکهای یهودی‌نشین اسرائیل در کرانه باختری را غیرقانونی تلقی نمی‌کند.</p>
      <p>تاکنون سیاست آمریکا در دولت‌های قبلی و حتی از زمان دولت کارتر مخالفت با این شهرکهای یهودی بود. دولت‌های سال‌های اخیر آمریکا نیز اخیرا این شهرک‌ها را برای تمامیت ارضی یک کشور فلسطینی در آینده مخرب می‌دانسته‌اند. اعلام این تصمیم تنها به نفع این صحبت فلسطینی‌ها شد که آمریکا را دیگر نمی‌توان به عنوان یک واسطه بیطرف در فرآیند صلح خاورمیانه تلقی کرد.</p>
      <p>به رغم این عقب‌نشینی بزرگ آمریکا از مواضع قبلی‌اش در قبال شهرک‌های یهودی، رسانه‌های آمریکایی توجه کمی را صرف آن کرده و سریعاً دوباره توجه خود را صرف پوشش تحقیقات برای استیضاح ترامپ کردند.</p>
      <p>در اسراییل نیز این هدیه بزرگ آمریکا برای راستگرایان اسراییلی که نتانیاهو رهبری آنها بر عهده دارد در نهایت نتوانست تبدیل به سرمایه‌ای سیاسی برای نخست‌وزیر تضعیف شده اسراییل شود.</p>
      <p>بعد از اعلام این تصمیم ترامپ، نتانیاهو ایده تشکیل یک دولت ائتلافی با رقبای سرسختش در حزب آبی‌وسفید را به هدف ضمیمه کردن یک بخش راهبردی از کرانه باختری به اسراییل یعنی دره رودخانه اردن را مطرح کرد و این یک احتمالی بود که جدیدا شکل گرفته بود. اما این دورنمای بی‌سابقه، برای قانع کردن رقبای نتانیاهو به منظور پیوستن به او در یک دولت ناکافی بود و تاثیر چندانی نیز در منحرف کردن توجه داخلی از بمب خبری مربوط به کیفرخواست نتانیاهو نداشت.</p>
      <p>در اسراییل ترامپ تاکنون به حدی در میان رای دهندگان راستگرا محبوب بود که یک گروه کُر متعلق به جوانان ارتودوکس افراطی آهنگی را به نام "سوپرترامپ" تقدیم رئیس جمهور آمریکا کرد.</p>
      <p>اوایل ماه جاری میلادی نیز ترامپ به شوخی گفته بود: "اگر هر اتفاقی در اسراییل بیفتد من به اینجا سفر می‌کنم و خیلی سریع نخست وزیر اسراییل خواهم شد".</p>
      <p>اگر او در ماههای آینده خودش را استیضاح شده بیابد و یا به احتمال بیشتر با رای رای‌دهندگان منزجر از اسناد و مدارک مربوط به فشارهای وارد شده از جانب او علیه رئیس جمهور اوکراین از ریاست جمهوری کنار برود لازم است که در این پیشنهاد خود تجدید نظر کند.</p>
      <p>آویخای ماندلبلیت، دادستان کل اسراییل که زمانی همپیمان نتانیاهو تلقی می‌شد اکنون دست‌وپای نتانیاهو را با کیفرخواستی که علیه او مطرح کرده بسته است. او کسی است که انتصاب او به این سمت او را به عنوان یک حامی قدرتمند نخست وزیر اسراییل مطرح کرده بود.</p>
      <p>در نهایت شباهت های فراوان وضعیت این دو رهبر آمریکا و اسراییل شامل مشکلات قضایی داخلی مربوط به سوء استفاده آنها از قدرت موجب شده که هیچ کدام دیگر نتوانند مثل قبل از همتای خود حمایت به عمل بیاورند.»</p>
    </article>
  </body>
</html>