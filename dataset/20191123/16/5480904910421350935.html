<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesti-skokane-na-lyzich-skoncili-na-sp-devati-vyhrali-rakusane/1824448?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T16:59:00+00:00"/>
    <meta property="og:title" content="Čeští skokané na lyžích skončili na SP devátí, vyhráli Rakušané"/>
    <meta property="og:description" content="Wisla (Polsko) - Rakouští skokané na lyžích ovládli na úvod nového ročníku Světového poháru závod družstev ve Wisle. Českému týmu se vstup do sezony nevydařil: kvarteto Viktor Polášek, Vojtěch Štursa, Roman Koudelka a Filip Sakala v Polsku do druhého kola nepostoupilo a obsadilo předposlední deváté místo."/>
  </head>
  <body>
    <article>
      <h1>Čeští skokané na lyžích skončili na SP devátí, vyhráli Rakušané</h1>
      <address><time datetime="2019-11-23T16:59:00+00:00">23 Nov 2019, 16:59</time> by <a rel="author" href="http://www.ctk.cz/" target="_blank">ČTK</a></address>
      <p>Wisla (Polsko) - Rakouští skokané na lyžích ovládli na úvod nového ročníku Světového poháru závod družstev ve Wisle. Českému týmu se vstup do sezony nevydařil: kvarteto Viktor Polášek, Vojtěch Štursa, Roman Koudelka a Filip Sakala v Polsku do druhého kola nepostoupilo a obsadilo předposlední deváté místo.</p>
      <p>Rakušané šli do finále z druhého místa za domácím Polskem a na rozdíl od soupeřů se Philipp Aschenwald, Daniel Huber, Jan Hörl i Stefan Kraft vyhnuli větším výpadkům. Před nakonec bronzové Polsko se dostali ještě olympijští šampioni z Norska, kteří po prvním kole figurovali až na pátém místě. Za Rakouskem zaostali o 22,5 bodu.</p>
      <p>Nejdelší pokus dne předvedl Rakušan Huber, který ve druhém kole doletěl na 134 metrů. Jeho týmový kolega Aschenwald zapsal ve finále jen o metr méně. Hranici 130 metrů pokořil ve druhém kole už jen Nor Robert Johansson (130,5), Poláci s výjimkou Dawida Kubackého (120,5) naopak ve finále marně atakovali metu 120 metrů.</p>
      <p>Z Čechů předvedl v 1. kole nejlepší skok v úvodní skupině startující Polášek, který doletěl na 115,5 metru a zařadil tým na sedmé místo. Štursa ale následně předvedl jen 95,5 a naděje na postup do druhého kola vzaly za své. Koudelka pak skočil 108 metrů, Sakala soutěž uzavřel 106 metry, navíc po nepodařeném skoku neustál dojezd a upadl. Po diskvalifikaci jednoho z ruských reprezentantů obsadilo družstvo konečné deváté místo.</p>
      <h3>Výsledky závodu SP ve skocích na lyžích ve Wisle - družstva:</h3>
      <p>1. Rakousko (Aschenwald, Huber, Hörl, Kraft) 1018,2 b., 2. Norsko (Tande, Markeng, Lindvik, Johansson) 995,7, 3. Polsko (Žyla, Wolny, Stoch, Kubacki) 990,9, 4. Slovinsko 979,3, 5. Německo 972,6, 6. Japonsko 947,0, ...9. <b>ČR</b> (Polášek, Štursa, Koudelka, Sakala) 331,2 - nepostoupili do 2. kola.</p>
    </article>
  </body>
</html>