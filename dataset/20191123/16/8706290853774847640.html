<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/lifestyle/686096/klados-elaias-apo-ton-braoun-stin-teilor-souift-meta-tis-apeiles-"/>
    <meta property="og:site_name" content="enikos.gr"/>
    <meta property="article:published_time" content="2019-11-23T16:19:00+00:00"/>
    <meta property="og:title" content="&quot;Κλάδος ελαίας&quot; από τον Μπράουν στην Τέιλορ Σουίφτ μετά τις απειλές κατά της ζωής του ΦΩΤΟ -ΒΙΝΤΕΟ"/>
    <meta property="og:description" content="Μετά τη διαμάχη που ξέσπασε ανάμεσα στην popstar και τον μουσικό διευθυντή της προηγούμενης εταιρείας της, η Σουίφτ προέτρεψε τους θαυμαστές της να..."/>
  </head>
  <body>
    <article>
      <h1>"Κλάδος ελαίας" από τον Μπράουν στην Τέιλορ Σουίφτ μετά τις απειλές κατά της ζωής του ΦΩΤΟ -ΒΙΝΤΕΟ</h1>
      <address>
        <time datetime="2019-11-23T16:19:00+00:00">23 Nov 2019, 16:19</time>
      </address>
      <p>Μετά τη διαμάχη που ξέσπασε ανάμεσα στον ίδιο και την <a href="https://www.enikos.gr/lifestyle/673405/i-teilor-souift-stin-17i-sezon-tou-the-voice">Τέιλορ Σουίφτ,</a> ο Σκούτερ Μπράουν καταγγέλλει ότι η οικογένειά του και ο ίδιος δέχονται απειλές κατά της ζωής τους.</p>
      <p>Ο ίδιος ο διευθυντής της δισκογραφικής εταιρείας στην οποία ανήκε η popstar στην αρχή της καριέρας της είπε ότι η οικογένειά του έχει δεχθεί αναρίθμητες απειλές κατά της ζωής της από τη στιγμή που η ίδια η Σουίφτ δημοσιοποίησε την κόντρα τους, λέγοντας ότι ότι ο Μπράουν της απαγόρευσε να παίζει τις παλιές επιτυχίες της που ανήκουν στην εταιρεία του. Τον κατηγόρησε για διαρκή εκφοβισμό και είπε ότι προσπάθησε να σαμποτάρει την εμφάνισή της σε τελετή απονομής βραβείων.</p>
      <p>Ο Μπράουν παρέμενε σιωπηλός αλλά τώρα οι απειλές κατά της οικογένειάς του τον έκαναν να αλλάξει γνώμη όπως σημείωσε σε ανοιχτή επιστολή που ανήρτησε στο instagram, με την οποία απευθύνεται στην Τέιλορ Σουίφτ: "Επέστρεψα σπίτι απόψε και βρήκα τη σύζυγό μου να έχει δεχθεί ένα τηλεφώνημα που απειλούσε την ασφάλεια των παιδιών μας".</p>
      <p>Ο 38χρονος μουσικός διευθυντής ανήρτησε και ένα από τα μηνύματα που έχει δεχθεί στο οποίο αναφερόταν: "Γιατί δεν πεθαίνεις κι εσύ και τα παιδιά σου; Θα αγοράσω καραμπίνα και θα σας πυροβολήσω όλους στο κεφάλι".</p>
      <figure>
        <img src="http://media.enikos.gr/data/photos/686096_10183ecc2c-a89edf29ed9efd73.jpg"/>
      </figure>
      <p>Συνεχίζοντας, ο Μπράουν έγραψε: "Συμπεραίνω πως αυτό δεν ήταν η πρόθεσή σου αλλά είναι σημαντικό να καταλάβεις ότι τα λόγια σου έχουν εξαιρετική βαρύτητα και το μήνυμά σου μπορεί να ερμηνευθεί με πολλούς διαφορετικούς τρόπους. Ζούμε σε μια εποχή περιττής και μάταιης βίας και ως σύζυγος και ως πατέρας ανησυχώ".</p>
      <p>Στην ανοιχτή επιστολή του καλεί τη σταρ να συναντηθούν και να επιλύσουν τις διαφορές τους, επισημαίνοντας ότι όλες οι προηγούμενες εκκλήσεις προς την ίδια έχουν απορριφθεί.</p>
      <p>"Είμαι εδώ, έτοιμος να μιλήσω ευθέως και με σεβασμό. Αλλά αν προτιμάς μεγάλες δημόσιες δηλώσεις ενώ αρνείσαι να συνεργασθείς στη φιλική επίλυση της κατάστασης τότε προσεύχομαι κανείς να μην πάθει κάτι σοβαρό σ' αυτήν τη διαδικασία. Συνεχίζω να σου εύχομαι τα καλύτερα και ελπίζω να το επιλύσουμε"</p>
      <p>Ο Μπράουν έχει δύο γιους και μια κόρη, όλα κάτω των τεσσάρων ετών με τη σύζυγό του Γιάελ Κοέν.</p>
      <figure>
        <iframe src="https://www.youtube.com/embed/9LLkpblleLQ" width="640" height="360" data-service="Youtube" scrolling="no"/>
      </figure>
      <p>Η κόντρα της Σουίφτ με τον Μπράουν διαρκεί χρόνια και έχει τις ρίζες της στη συνεργασία αυτού με τον Κάνιε Γουέστ. Μάλιστα, η popstar θεωρούσε ότι ο Μπράουν ενθάρρυνε τον Γουέστ στην προσβλητική απέναντί της συμπεριφορά, όταν τη διέκοψε στην ευχαριστήρια ομιλία της στα MTV Awards το 2009 και όταν την κορόιδευε σε ένα από τα τραγούδια του και όταν έβαλε ένα γυμνό άγαλμα που την αναπαριστούσε σε ένα από τα μουσικά του βίντεο.</p>
      <p>Η Σουίφτ αισθάνθηκε πολύ πληγωμένη όταν ο Μπράουν πόζαρε για φωτογραφία με τον Γουέστ και τον Μπίμπερ η οποία αναρτήθηκε στο Instagram με τη λεζάντα "τι χαμπάρια Τέιλορ;".</p>
      <p>Οπότε όταν η εταιρεία του πλήρωσε 300 εκατ. δολάρια για να πάρει στην κατοχή της τα δικαιώματα για τα έξι προηγούμενα άλμπουμ της που ανήκαν στην Big Machine, η σταρ το ερμήνευσε ότι ήταν πράξη επιθετική που την απογύμνωσε από το έργο της ζωής της.</p>
      <p>Η Σουίφτ είπε ότι θα επανακυκλοφορήσει τις πρώτες επιτυχίες της σε νέες ηχογραφήσεις, ενώ ισχυρίστηκε ότι ο Μπράουν και η Big Machine προσπάθησαν να την εμποδίσουν από το να τραγουδήσει τις παλιές επιτυχίες της στην τηλεόραση. Απευθυνόμενη στους θαυμαστές της είπε "δείξτε πόσο σας στεναχωρεί αυτό" και αν πράγματι ισχύουν τα όσα αναφέρει στην ανοιχτή επιστολή του ο Μπράουν, κάποιοι εκφράζουν την αγάπη τους στη σταρ με πολύ επιθετικό και φανατικό τρόπο.</p>
      <figure>
        <img src="http://media.enikos.gr/data/photos/686096_9a7e8c9e60-b694629280c785fa.jpg"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/686066/sygklonizei-ellinas-ithopoios-kidepsa-tin-adelfi-mou-kai-to-vrady%0A%20%20%20%20%0A"/>
        <a href="http://www.enikos.gr/lifestyle/685959/prosferan-se-kriti-tou-masterchef-2000-evro-gia-mia-vradia-video%0A%20%20%20%20%0A"/>
        <a href="http://www.enikos.gr/lifestyle/685932/i-tzenifer-gkarner-xechase-pou-parkare-epsachne-to-aftokinito-tis%0A%20%20%20%20%0A"/>
        <a href="http://www.enikos.gr/lifestyle/685888/exalli-i-syzygos-tou-adelfou-tou-liam-chemsgouorth-me-ti-maili-sa%0A%20%20%20%20%0A"/>
        <a href="http://www.enikos.gr/lifestyle/685922/atychima-gia-ton-gianni-vouro-mataionontai-oi-parastaseis-photo%0A%20%20%20%20%0A"/>
        <a href="http://www.enikos.gr/lifestyle/685865/san-simera-gennithike-i-rita-sakellariou-i-vasilissa-tou-laikou-t%0A%20%20%20%20%0A"/>
        <a href="http://www.enikos.gr/lifestyle/685793/to-sparaktiko-minyma-tis-elenis-tsolaki-gia-ton-thanato-tis-giagi%0A%20%20%20%20%0A"/>
        <a href="http://www.enikos.gr/lifestyle/685780/i-tzeni-botsi-pire-exitirio-apo-to-maieftirio-photo%0A%20%20%20%20%0A"/>
        <a href="http://www.enikos.gr/lifestyle/685683/i-riana-pozarei-me-mikroskopiko-bikini-kai-kindynevei-me-bloko-ap%0A%20%20%20%20%0A"/>
      </related>
    </article>
  </body>
</html>