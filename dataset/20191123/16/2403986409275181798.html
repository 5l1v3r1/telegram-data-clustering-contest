<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/richnitsya_chi_rekviyem_visnovki_i_prognozi_pislya_shesti_rokiv_revolyutsiyi_gidnosti_n1238425"/>
    <meta property="og:site_name" content="24 Канал"/>
    <meta property="article:published_time" content="2019-11-23T16:04:00+00:00"/>
    <meta property="og:title" content="Річниця чи реквієм: висновки і прогнози після шести років Революції Гідності"/>
    <meta property="og:description" content="В Україні відзначали шосту річницю початку Євромайдану. 21 листопада 2013 року, після рішення уряду Миколи Азарова відкласти угоду про асоціацію з ЄС, в Україні почалися протестні акції, які тривали протягом трьох місяців і завершилися втечею з країни Віктора Януковича і ряду видних на той момент чиновників."/>
  </head>
  <body>
    <article>
      <h1>Річниця чи реквієм: висновки і прогнози після шести років Революції Гідності</h1>
      <address><time datetime="2019-11-23T16:04:00+00:00">23 Nov 2019, 16:04</time> by <a rel="author" href="https://24tv.ua/natalya_romashova_tag5276/" target="_blank">Наталя Ромашова</a></address>
      <p>
        <b>В Україні відзначали шосту річницю початку Євромайдану. 21 листопада 2013 року, після рішення уряду Миколи Азарова відкласти угоду про асоціацію з ЄС, в Україні почалися протестні акції, які тривали протягом трьох місяців і завершилися втечею з країни Віктора Януковича і ряду видних на той момент чиновників.</b>
      </p>
      <p>За даними моніторингової місії ООН, під час Євромайдану загинули 98 осіб: серед них – 84 учасники протестів, 13 правоохоронців і один чоловік, який виявився на місці подій випадково.</p>
      <blockquote>Знайте більше:<a href="https://24tv.ua/zakrevska_peredacha_spravi_maydanu_u_dbr_koli_tam_keruye_truba__tse_pogana_istoriya_n1238246"> </a><a href="https://24tv.ua/oblichchya_yevromaydanu_de_zaraz_lideri_protestiv_n1114429">Обличчя Євромайдану: де зараз лідери протестів</a></blockquote>
      <h3>Як Київ зустрів День Гідності</h3>
      <p>Шосту річницю початку Євромайдану відзначали по всій країні. Найчисельніша акція традиційно пройшла у Києві. У самому серці столиці, на Майдані Незалежності, зібралося, за оцінками правоохоронців, трохи більше тисячі чоловік. Віче "Ми маємо гідність" організували учасники руху "Ні капітуляції", представник якого, екс-нардеп від "Народного фронту" Андрій Левус оголосив вимоги, які 8 грудня під час акції "Варта на Банковій" передадуть представникам Офісу президента.</p>
      <p>
        <b>Протестувальники серед іншого виступають категорично проти:</b>
      </p>
      <ul>
        <li>формули Штайнмайера,</li>
        <li>нормандського формату,</li>
        <li>особливого статусу для ОРДЛО,</li>
        <li>виборів на окупованих територіях,</li>
        <li>відведення Збройних сил України.</li>
      </ul>
      <p>Вимагають від президента звільнити з займаних посад "головних агентів капітуляції" – главу ОП <b>Богдана</b>, його заступника <b>Єрмака</b>  очільника ГБР <b>Трубу </b>та "інших Сивох", а також притягнути до відповідальності "колаборантів і реваншистів"<b> Медведчука</b>,<b> Портнова</b>,<b> Льовочкіна, Бойка</b>,<b> Рабиновича</b> і усунути олігарха Коломойського від управління державою. В озвученому списку – всього 10 вимог, в яких йдеться про захист української мови, ринку землі, курсі на НАТО, посилення санкцій проти Росії...</p>
      <figure>
        <img src="https://24tv.ua/resources/photos/news/620_DIR/201911/1238425_10211400.jpg?201911154436"/>
        <figcaption>Фото з віча у Києві/ Фото Марії Писаренко (24 канал)</figcaption>
      </figure>
      <p>Пункт про Майдан в переліку "антікапітулянтів" значиться останнім і сформульований абстрактно: "Вимагаємо припинити узурпацію влади і знищення здобутків Революції Гідності". Тобто, організатори акції у День Гідності, грубо кажучи, скористалися датою і місцем, не більше, не менше.</p>
      <blockquote>Через шість років з відомих "облич" Революції Гідності, на Майдан прийшли лише <b>Святослав Вакарчук</b> і <b>Олег Тягнибок.</b> Лідер "Голосу" зі сцени говорив про загальні ідеали демократії, а фронтмен "Свободи" і зовсім не став виступати зі спічем. При цьому Тягнибок на підступах до сцени невпинно розповідав журналістам про те, що Євромайдан забрав життя 19-ти його однопартійців і що ті революційні дні "неможливо забути ніколи".</blockquote>
      <p>Загальна атмосфера на київському Майдані свідчила про те, що люди прийшли саме з тим, щоб освіжити в пам'яті події 6-річної давнини, не більше. Вони пили каву, спілкувалися і шукали в нечисленному натовпі знайомі з "революційних" часів обличчя. Спічі виступаючих ті, хто прийшов на Майдан, слухали скоріше вимушено. Єдине, що, мабуть, зачепило натовп – молитва двох військових капеланів – представників УГКЦ і ПЦУ, яка прозвучала зі сцени в пам'ять про "Небесну сотню" і всіх загиблих на Донбасі.</p>
      <blockquote>Дивіться також: <a href="https://24tv.ua/u_kiyevi_vidznachayut_den_gidnosti_ta_svobodi_foto_video_n1237178">У Києві відзначають день Гідності та Свободи – фото, відео</a></blockquote>
      <p>На Майдані були встановлені два намети – "Невідомий патріот" і "Україна понад усе", в яких можна було записатися в ряди опору, а також прикріпити на руку жовтий скотч, в знак солідарності і підтримки "антикапітуляційного" руху. Але бажаючих було не особливо-то й багато...</p>
      <figure>
        <img src="https://24tv.ua/resources/photos/news/620_DIR/201911/1238425_10211420.jpg?201911154614"/>
        <figcaption>Фото з віча у Києві/ Фото Марії Писаренко (24 канал)</figcaption>
      </figure>
      <h3>Євромайдан: згадати все</h3>
      <p>Заходи, приурочені до шостої річниці Революції Гідності пройшли і в ряді інших великих міст нашої країни.</p>
      <ul>
        <li><b>У Дніпрі </b>кілька сотень містян зібралися під будівлею облдержадміністрації. В руках вони тримали запалені смолоскипи, синьо-жовті та червоно-чорні стяги. Учасники віче скандували: <b>"Вимога нації – ні капітуляції".</b></li>
        <li>"Марш Гідності та Свободи" відбувся в <b>Запоріжжі. </b>Акція стартувала на площі Маяковського. Кілька сотень учасників пройшли з національними прапорами по центральному проспекту міста, скандуючи "Україна понад усе", "Схід і Захід разом", "Героям Небесної сотні тричі: "Слава!". Попереду ходи її учасники несли великий банер з написом українською та англійською "Ні капітуляції. No capitulation".</li>
        <li><b>У Львові</b> протягом усього дня активісти йшли до Меморіалу пам'яті героїв Небесної сотні, щоб запалити лампадки за загиблими майданівцями і згадати події 2013-2014 років. Шість років тому саме львівська молодь прийшла до пам'ятника Шевченку з прапорами України та ЄС, плакатами на підтримку євроінтеграції України та закликами до киян вийти на Майдан незалежності.</li>
      </ul>
      <p>Тихим рефреном буквально на всіх акціях, що пройшли в День Гідності в різних куточках країни звучало ключове питання: "Чи виправдає "Зе-команда" очікування переважної частини суспільства і чи варто готуватися до нового – третього Майдану?".</p>
      <blockquote>Читайте також:<a href="https://24tv.ua/zelenskiy_nam_potribni_rezultati_rozsliduvannya_sprav_maydanu_n1237125"> Нам потрібні результати розслідування справ Майдану</a><a href="https://24tv.ua/zelenskiy_nam_potribni_rezultati_rozsliduvannya_sprav_maydanu_n1237125">, –</a> <a href="https://24tv.ua/zelenskiy_nam_potribni_rezultati_rozsliduvannya_sprav_maydanu_n1237125">Зеленський</a></blockquote>
      <h3>Протестують лічені відстоки</h3>
      <p>Що стосується протестного потенціалу, то, як вважають політологи, його контури чітко визначаться в ході "великої акції", приуроченої поїздці Зеленського в Париж на зустріч в нормандському форматі. Новий мітинг відбудеться на Банковій 8 грудня – тобто за день до переговорів квартету країн. Експерти прогнозують зростання протестної активності відразу після повернення Зеленського з французької столиці, звідки він, вочевидь, привезе узгоджені тези нового закону про особливий статус Донбасу.</p>
      <aside>Потрібно розуміти, що народ взагалі ніякі акції не влаштовує. Акції – це справа політичних сил. Єдине, що може зробити народ – це приєднатися до певних акцій тоді, коли він вважає, що вони справедливі. Таке ми спостерігали на "помаранчевому", а також на Євромайдані. Тоді дійсно співчуття більшості населення було на боці тих, хто протестував. А протестують загалом – лічені відсотки,<cite>– констатує відомий соціолог Євген Головаха.</cite></aside>
      <p>На питання, що може стати протестним фундаментом, експерт відповів наступним чином:</p>
      <p>"У нас ніколи не протестували через соціальні проблеми. У європейських країнах люди виходять на вулиці через підвищення вартості проїзду в громадському транспорті, а у нас таке неможливо. Наші люди мислять загальними категоріями чесності і справедливості, і коли ці почуття ображають, вони підтримують протестну хвилю.</p>
      <p>У нас меркантильні фактори, хоча вони дуже важливі, не є стимулом для масових протестів. Ось такий наш феномен по-українськи. Я згадав початок 1990-х, коли політологи все говорили, що 70% людей неодмінно вийдуть на площі, тому що так жити далі неможливо. Але цього не сталося, хоча жити дійсно було дуже важко, було реальне зубожіння. Зараз же ситуація зовсім інша".</p>
      <figure>
        <img src="https://24tv.ua/resources/photos/news/620_DIR/201911/1238425_10211486.jpg?201911155345"/>
        <figcaption>Київ 21.11.2013/ Джерело: bbc.com</figcaption>
      </figure>
      <p>Варто зауважити, що до шостої річниці Євромайдану не вийшло жодного солідного дослідження про ставлення українців до Майдану зараз. Не було подібних вимірів і до минулорічного ювілею...</p>
      <blockquote>Читайте також:<a href="https://24tv.ua/advokatka_simey_geroyiv_nebesnoyi_sotni_zakrevska_ogolosila_goloduvannya_n1237703"> Адвокатка сімей Героїв Небесної сотні Закревська оголосила голодування</a></blockquote>
      <h3>Яким є протестний потенціал</h3>
      <p>Дослідження "Соцісу", яке проводилося навесні 2018 року, показало, що 83% опитаних відмовилися б зараз вийти на Майдан: 63% взагалі його б не підтримали, а ще 20% - підтримали б "про себе", але на вулицю б не вийшли. Щоправда, в дослідженні йшлося не власне про Майдан, а про абстрактну "акцію протесту".</p>
      <figure>
        <img src="https://24tv.ua/resources/photos/news/620_DIR/201911/1238425_10211513.jpg?201911155602"/>
        <figcaption>Київ, зима 2014 року/ Getty images</figcaption>
      </figure>
      <p>Найбільш "розкрученою" протестною хвилею на сьогодні є багатосерійна акція "Ні капітуляції", але, на думку Євгена Головахи – це лише ширма, за якою – порожнеча і кон'юнктурний інтерес окремих політичних сил, які фактично опинилися за бортом великої політики:</p>
      <aside>"Почнемо з того, що на сьогоднішній день взагалі незрозуміло, а в чому конкретно полягає капітуляція? Гасла цієї акції – ніщо інше, як черговий прояв демагогії. Ще незрозуміло в чому, власне капітуляція, а вони вже істерично кричать... Я вважаю, що це – політична маніпуляція громадською думкою. Знайшли слово, яке дійсно людям дуже не подобається і експлуатують його по повній програмі. Тобто, тут прямо і досить цинічно запущена негативна конотація.</aside>
      <p>Ніяких спроб що-небудь здати, я не бачу. Тому акції "Ні – капітуляції" – це превентивні спроби маніпулювання людьми, які дійсно переживають про можливі негативні наслідки переговорів, спрямованих на припинення війни. Започаткований Зеленським процес насправді ні про яку капітуляцію не свідчить – від слова "взагалі".</p>
      <blockquote>Треба знати:<a href="https://24tv.ua/sprava_maydanu_hto_taka_zakrevska_ta_chomu_vona_goloduye_n1238145"> Справа Майдану: хто така Закревська та чому вона голодує</a></blockquote>
      <h3>Забуті і "непотрібні" цінності Майдану</h3>
      <p>Як ми вже зазначали, жодних серйозних досліджень до чергової річниці Революції Гідності не проводилося. Але тут хочеться згадати нещодавній ефір на одному з загальнонаціональних каналів, де адвокат родин Героїв Небесної Сотні Євгенія Закревська на показові бідкання політиків з різних партійних таборів про те, щоб винуватці кровопролиття були якомога швидше покарані, сказала наступне: "Це неправда. Сьогодні справи Майдану нікого не цікавлять.</p>
      <p>Зараз продовжуються суди над кількома "беркутівцями" – зала порожня. Засідання транслюються онлайн – ніхто їх не дивиться".</p>
      <figure>
        <img src="https://24tv.ua/resources/photos/news/620_DIR/201911/1238425_10211528.jpg?201911155725"/>
        <figcaption>Вшанування пам'яті Небесної Сотні/ Getty images</figcaption>
      </figure>
      <aside>Ці слова – вирок не тільки політикам, які прийшли до влади на хвилі Революції Гідності і, зайнявши курс на фінансові цілі, повністю забули про суспільні цінності. Це також вирок і суспільству, яке таку чутливу, важливу справу, що змінила ціною людських життів хід української історії, пустило на самоплив.</aside>
      <p>Тому висновок вельми і вельми невтішний: гідність, свобода та інші цінності, саме через нашу з вами пасивність та небажання повсякчас контролювати кожен крок влади, дивляться на нас наразі хіба що з далекої висоти – <b>очима Героїв Небесної Сотні...</b></p>
      <p><a href="https://24tv.ua/cherez_ozheleditsyu_u_lvovi_stalosya_bezlich_avariyi_travmuvalisya_desyatki_lyudey_foto_ta_video_negodi_n1238420">Через ожеледицю у Львові сталося безліч аварії, травмувалися десятки людей: фото та відео негоди</a> сьогодні 4315</p>
    </article>
  </body>
</html>