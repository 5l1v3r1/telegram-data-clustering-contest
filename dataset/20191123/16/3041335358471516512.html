<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/greece/epideinosi-tou-kairou-me-kataigides-xalazi-kai-thyellodeis-anemous/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T16:57:44+00:00"/>
    <meta property="og:title" content="Επιδείνωση του καιρού με καταιγίδες, χαλάζι και θυελλώδεις ανέμους"/>
    <meta property="og:description" content="Για σφοδρή επιδείνωση του καιρού από το απόγευμα της Κυριακής κάνει λόγο η μετεωρολογική υπηρεσία meteo του Εθνικού Αστεροσκοπείου Αθηνών, η οποία μάλιστα αναμένεται να «χτυπήσει» και την Αττική"/>
  </head>
  <body>
    <article>
      <h6 class="kicker">Έντονα φαινόμενα και στη Αττική</h6>
      <h1>Επιδείνωση του καιρού με καταιγίδες, χαλάζι και θυελλώδεις ανέμους</h1>
      <h2>Για σφοδρή επιδείνωση του καιρού από το απόγευμα της Κυριακής κάνει λόγο η μετεωρολογική υπηρεσία meteo του Εθνικού Αστεροσκοπείου Αθηνών, η οποία μάλιστα αναμένεται να «χτυπήσει» και την Αττική</h2>
      <address><time datetime="2019-11-23T16:57:44+00:00">23 Nov 2019, 16:57</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Για σφοδρή επιδείνωση του καιρού από το απόγευμα της Κυριακής κάνει λόγο η μετεωρολογική υπηρεσία meteo του Εθνικού Αστεροσκοπείου Αθηνών, η οποία μάλιστα αναμένεται να «χτυπήσει» και την Αττική. Την ίδια ώρα, και ο μετεωρολόγος, Γιάννης Καλλιάνος, προειδοποιεί τους πολίτες για τα έντονα φαινόμενα. Βροχές, ισχυρές καταιγίδες και χαλαζοπτώσεις συνθέτουν το σκηνικό που θα επικρατήσει τις επόμενες ώρες.</p>
      <p>Ειδικότερα, νεφώσεις σε ολόκληρη σχεδόν τη χώρα, αρχικά με βροχές ή καταιγίδες τοπικού χαρακτήρα στο Ιόνιο και στα ηπειρωτικά, αναμένονται την Κυριακή. Τα φαινόμενα από τις απογευματινές ώρες θα ενταθούν τοπικά, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών, ενώ σημαντική επιδείνωση του καιρού θα υπάρξει από αργά το βράδυ και από τα νοτιοδυτικά με ισχυρότατες βροχές και καταιγίδες.</p>
      <p><a href="https://www.in.gr/2019/11/23/greece/eleni-topaloudi-sygklonizoun-oi-goneis-tis-ena-xrono-meta-ti-dolofonia-tis/">Ελένη Τοπαλούδη: Συγκλονίζουν οι γονείς της ένα χρόνο μετά τη δολοφονία της <br/></a>Αυξημένη πιθανότητα χαλαζοπτώσεων υπάρχει από το βράδυ για τα νοτιότερα τμήματα της χώρας. Πολύ θυελλώδεις άνεμοι θα επικρατήσουν από αργά το βράδυ στο Ιόνιο.</p>
      <figure>
        <img src="https://www.in.gr/wp-content/uploads/2019/11/1-952-600x325.jpg"/>
      </figure>
      <h3>Πτώση της θερμοκρασίας και ισχυροί άνεμοι</h3>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 16, στην Ήπειρο και στην Κεντρική Ελλάδα από 7 έως 18 βαθμούς, στη Δυτική και Νότια Ελλάδα από 10 έως 19, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, ενώ στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ. Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις 9 μποφόρ.</p>
      <p>Στο Ιόνιο οι άνεμοι θα πνέουν ανατολικοί έως νοτιοανατολικοί ισχυροί έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <h3>Τοπικές βροχές στην Αττική</h3>
      <p>Στην Αττική αναμένονται νεφώσεις με τοπικές βροχές και πιθανώς μεμονωμένες καταιγίδες από το απόγευμα. Τις νυκτερινές, ωστόσο, ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις.</p>
      <p>Οι άνεμοι θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως θυελλώδεις 7 με 8 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές από αργά το απόγευμα και πιθανώς σποραδικές καταιγίδες. Οι άνεμοι θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ. Η θερμοκρασία στο κέντρο της πόλης θα κυμανθεί από 9 έως 15 βαθμούς.</p>
      <h3>Τι αναφέρει ο Γιάννης Καλλιάνος</h3>
      <p>Σύμφωνα με τον κ. Καλλιάνο, «έρχεται κακοκαιρία που θα σαρώσει Αγγλία, Γαλλία και Ιταλία και από την Κυριακή το βράδυ θα μας επισκεφτεί».</p>
      <p>Όπως αναφέρει ο Γιάννης Καλλιάνος στην ανάρτησή του στην προσωπική του σελίδα στο Facebook, το βράδυ της Κυριακής, τα πιο ισχυρά φαινόμενα θα πλήξουν τη Δυτική Ελλάδα , με την κακοκαιρία «Γηρυόνης».</p>
      <p>Ειδικότερα, σύμφωνα με τον μετεωρολόγο, στη Θεσσαλία, την Εύβοια, τις Σποράδες, την Ανατολική Στερεά και την Ανατολική Πελοπόννησο, τα καιρικά φαινόμενα θα είναι πιο έντονα από τα μεσάνυχτα της Κυριακής, 24 Νοεμβρίου, μέχρι και τα ξημερώματα της Δευτέρας, 25 Νοεμβρίου.</p>
      <p>Μακεδονία, Κρήτη, Κυκλάδες, Θράκη και νησιά του Ανατολικού Αιγαίου θα πληγούν, σύμφωνα με την πρόγνωση του κ. Καλλιάνου, από το πρωί της Δευτέρας μέχρι και το απόγευμα.</p>
      <p>Όπως αναφέρει ο μετεωρολόγος, κατά τόπους θα σημειωθούν ισχυρές καταιγίδες, με τους νοτιάδες να φτάνουν 7 με 8 Μποφόρ και τοπικά μέχρι 9 Μποφόρ.</p>
      <figure>
        <iframe src="https://www.youtube.com/embed/AAamGqP60Pk" width="640" height="360" data-service="Youtube" scrolling="no"/>
      </figure>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>