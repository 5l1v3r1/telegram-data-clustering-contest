<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/bundesliga/fortuna-duesseldorf-bayern-monachium-wynik-meczu-i-relacja-bundesliga/ee168lm"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T16:35:34+00:00"/>
    <meta property="og:title" content="Koniec serii Lewandowskiego, wysoka wygrana Bayernu"/>
    <meta property="og:description" content="Piłkarze Bayernu Monachium rozjechali się na przerwę reprezentacyjną po wygranej 4:0 z Borussią Dortmund, a po wznowieniu Bundesligi popisali się takim samym zwycięstwem, tyle że na wyjeździe z Fortuną Duesseldorf. Po raz pierwszy w tym sezonie Robert Lewandowski zakończył mecz niemieckiej ekstraklasy bez bramki. Fortuna pozostaje jedyną drużyną Bundesligi, której Polak nie strzelił gola."/>
  </head>
  <body>
    <article>
      <h1>Koniec serii Lewandowskiego, wysoka wygrana Bayernu</h1>
      <address>
        <time datetime="2019-11-23T16:35:34+00:00">23 Nov 2019, 16:35</time>
      </address>
      <p>
        <b>
          <b>Piłkarze Bayernu Monachium rozjechali się na przerwę reprezentacyjną po wygranej 4:0 z Borussią Dortmund, a po wznowieniu Bundesligi popisali się takim samym zwycięstwem, tyle że na wyjeździe z Fortuną Duesseldorf. Po raz pierwszy w tym sezonie Robert Lewandowski zakończył mecz niemieckiej ekstraklasy bez bramki. Fortuna pozostaje jedyną drużyną Bundesligi, której Polak nie strzelił gola.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Aż dziw bierze, że przy tak wybitnych osiągnięciach strzeleckich Lewandowskiego nadal uchowała się drużyna Bundesligi, której Polak jeszcze nie skarcił. Tymczasem już w sześciu meczach z Fortuną kapitan Biało-Czerwonych ani razu nie zdołał wpisać się na listę strzelców.</p>
      <p>Wydawało się, że tym razem nasz snajper zdoła już pokonać bramkarza ekipy z Nadrenii Północnej-Westfalii. Wszak w pierwszych 11 spotkaniach Bundesligi Polak zdobył aż 16 bramek, a dobrą dyspozycję potwierdził w meczu reprezentacji Polski, w którym zdobył kapitalną bramkę oraz zanotował kluczowe podanie przy golu Jacka Góralskiego.</p>
      <p>Lewandowski był aktywny od początku spotkania. Po raz pierwszy miał okazję do postraszenia bramkarza miejscowych już w piątej minucie, ale został dwukrotnie zablokowany przez obrońców. Kilka chwil później Polak nieczysto trafił w piłkę, a ta wylądowała w rękach Zackary'ego Steffena.</p>
      <p>Nieudane próby Lewandowskiego nie miały przełożenia na wynik spotkania, bowiem już w 11. minucie Joshua Kimmich dośrodkował z prawej flanki, a po chwili piłka wylądowała w siatce. Wydawało się, że po drodze musnął ją jeszcze Benjamin Pavard, ale ostatecznie gola zapisano na konto Niemca.</p>
      <p>W 19. minucie wydawało się, że Lewandowski już trafi. Mueller uruchomił go zagraniem piętą, Polak zwiódł rywala na dwa tempa, uderzył mocno w kierunku dalszego słupka, a piłka minimalnie minęła bramkę.</p>
      <p>Przed upływem półgodziny gry było już 0:2. Steffen za krótko wybił piłkę, dopadł do niej Thomas Mueller, zagrał na prawo do Serge'a Gnabry'ego, który od razu odwdzięczył się podaniem zwrotnym. Piłka trafiła ostatecznie do Corentina Tolisso, który mocnym strzałem umieścił ją w siatce.</p>
      <p>W 30. minucie ponownie błysnął Lewandowski. Tym razem Polak pomknął lewą flanką i dośrodkował zewnętrzną częścią stopy. Do piłki na przeciwległej stronie pola karnego dopadł Gnabry, ale trafił tylko w słupek. Po chwili Niemiec się zrehabilitował, znakomicie odnajdując się w zamieszaniu podbramkowym i dając prowadzenie gościom 3:0.</p>
      <p>Po zmianie stron napór Bayernu nie zelżał. W 65. minucie Lewandowski był blisko wpisania się na listę strzelców, jednak po strzale głową przytomnie interweniował Zackary Steffen. Po rzucie rożnym bramkarz miejscowych nie musiał już nic robić, bowiem tym razem Polak przymierzył głową ponad bramką.</p>
      <p>Niebawem goście wyprowadzili kontratak, piłka trafiła na lewą flankę do "Lewego", ten minął na pełnej szybkości rywala i dośrodkował lewą nogą. Mueller wraz z bramkarzem minęli się z futbolówką, a Philippe Coutinho z niewielkiej odległości dopełnił formalności. Dla Polaka była to pierwsza asysta w tym sezonie Bundesligi.</p>
      <p>
        <b>Fortuna Duesseldorf - Bayern Monachium 0:4 (0:3)</b>
      </p>
      <p><b>Bramki:</b> Kimmich (11), Tolisso (27), Gnabry (34), Coutinho (70)</p>
      <related>
        <a href="http://www.tvp.pl/45466160?copy_id=45466220"/>
      </related>
    </article>
  </body>
</html>