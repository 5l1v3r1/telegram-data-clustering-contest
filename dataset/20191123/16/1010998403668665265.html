<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/karajancheva-simeonov-ima-pravo-da-bade-izbran-za-zam-predsedatel-na-ns.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T16:52:00+00:00"/>
    <meta property="og:title" content="Караянчева: Симеонов има право да бъде избран за зам.-председател на НС"/>
    <meta property="og:description" content="Председателят на Народното събрание посочи, че няма нищо лошо в това неговата парламентарна група да го предложи на този пост"/>
  </head>
  <body>
    <article>
      <h1>Караянчева: Симеонов има право да бъде избран за зам.-председател на НС</h1>
      <h2>Председателят на Народното събрание посочи, че няма нищо лошо в това неговата парламентарна група да го предложи на този пост</h2>
      <address><time datetime="2019-11-23T16:52:00+00:00">23 Nov 2019, 16:52</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Председателят на Народното събрание Цвета Караянчева застана зад избора на Валери Симеонов за заместник-председател на парламента.</p>
      <p>Пред журналисти в Златоград Караянчева коментира протестите по този повод на майките на деца с увреждания и исканата от тях оставка на Валери Симеонов.</p>
      <p>„По правилник всяка парламентарна група има право да посочи заместник-председател. Г-н Валери Симеонов е един от ръководителите на един от коалиционните партньори, така че няма нищо чудно в това. За думите си като вицепремиер той понесе своя кръст, подаде оставка", заяви Караянчева, цитирана от БГНЕС.</p>
      <p>Караянчева посочи, че няма нищо лошо в това неговата парламентарна група да го предложи на този пост. „Не знам какво влагат протестиращите в личността на г-н Валери Симеонов. За мен той приключи с предния период и като народен представител има право да бъде избран", допълни председателят на Народното събрание.</p>
      <p>По повод поисканата от лидера на БСП Корнелия Нинова оставка на премиера Бойко Борисов председателят на парламента каза: „Разбирам, че госпожа Нинова иска да управлява, но все пак българският народ избира кой да управлява и за колко време”.</p>
      <p>Караянчева беше в Зланоград за обявяването на 2020 за година на Момчил юнак. В най-южния град беше отслужена панахида за загиналите за свободата на Родопите. Караянчева е в инициативния комитет, който иска да издигне паметник на Момчил в цял ръст на ГКПП Златоград. </p>
    </article>
  </body>
</html>