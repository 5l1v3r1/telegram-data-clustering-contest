<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779060/%D8%B1%D8%B3%D8%A7%D9%86%D9%87-%D9%87%D8%A7%DB%8C-%D8%B1%D8%B3%D9%85%DB%8C-%D8%B1%D9%88%D9%86%D8%AF-%D8%A7%D8%B7%D9%84%D8%A7%D8%B9-%D8%B1%D8%B3%D8%A7%D9%86%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%D8%A7-%D9%85%D8%AF%DB%8C%D8%B1%DB%8C%D8%AA-%DA%A9%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T16:29:18+00:00"/>
    <meta property="og:title" content="فرماندار آستارا: رسانه‌های رسمی  روند اطلاع‌رسانی انتخابات را مدیریت کنند"/>
    <meta property="og:description" content="آستارا- فرماندار آستارا با تأکید بر اینکه رسانه‌های رسمی در آستارا باید روند اطلاع‌رسانی را مدیریت کنند، گفت: این روند از انتشار اخبار نامعتبر، شبهات و جریان سازی خبری منفی جلوگیری می کند."/>
  </head>
  <body>
    <article>
      <h1>فرماندار آستارا: رسانه‌های رسمی  روند اطلاع‌رسانی انتخابات را مدیریت کنند</h1>
      <address>
        <time datetime="2019-11-23T16:29:18+00:00">23 Nov 2019, 16:29</time>
      </address>
      <p>به گزارش <a href="https://www.mehrnews.com/">خبرنگار مهر</a>، حسن رستم زاد عصر شنبه در جمع  خبرنگاران با بیان اینکه جریان اطلاع‌رسانی صحیح باید قبل از شکل‌گیری ذهنیت‌های نادرست رخ دهد و اجازه رواج شایعه در جریان انتخابات داده نشود، اظهار کرد: انتخابات مجلس شورای اسلامی در اسفند ماه امسال، بزرگترین و مهم‌ترین رویداد سیاسی کشور امسال است و همه دست‌اندرکاران و مجریان انتخابات باید با علاقه و جدیت در این عرصه حضور یابند.</p>
      <p>وی با اشاره به آغاز ثبت‌نام داوطلبان انتخابات مجلس شورای اسلامی از ۱۰ آذر، گفت: رسانه‌ها باید توجه داشته باشند که روند رسمی انتخابات بعد از این تاریخ شروع می‌شود.</p>
      <p>رستم زاد بر تبیین اهمیت انتخابات و نقش و جایگاه مجلس شورای اسلامی در رسانه‌ها تأکید کرد و افزود: انتخابات مجلس شورای اسلامی باید روز همبستگی ملی و انسجام جریان‌های سیاسی وفادار به انقلاب اسلامی ایران باشد.</p>
      <p>وی با اشاره به اهمیت امید آفرینی در جامعه، تاکید کرد: رسانه‌ها باید به اهمیت اصل انتخابات و نقش و جایگاه مجلس شورای اسلامی در نظام سیاسی و اجرایی کشور پرداخته و تلاش برای مشارکت حداکثری را در دستور کار خود قرار دهند.</p>
      <p>رئیس ستاد انتخابات آستارا همچنین در ادامه بر سرعت عمل مراجع رسمی اطلاع‌رسانی در جریان انتخابات در سطح این شهرستان مرزنشین اشاره و تصریح کرد: رسانه‌های رسمی باید روند اطلاع‌رسانی را مدیریت کنند تا از انتشار اخبار نامعتبر جلوگیری شود.</p>
      <p>رستم زاد افزود: در شرایط کنونی مهم‌ترین موضوع تلاش برای پررنگ کردن مشارکت مردم در انتخابات است که رسانه‌ها می‌توانند با بیان واقعیت‌ها و امیدآفرینی در جامعه در این زمینه موثر باشند.</p>
      <p>فرماندار آستارا ایران را کشور سرشار از دموکراسی عنوان کرد و افزود: دموکراسی در جمهوری اسلامی ایران در خدمت مردم بوده و همواره مسئولان کشور را مردم در انتخابات های متعدد تعیین کرده اند.</p>
      <p>وی تصریح کرد: تلاش دشمن برنامه ریزی برای حضور نیافتن مردم در پای صندوق‌های رأی است و این تلاش آنان با شکست مواجه خواهد شد.</p>
    </article>
  </body>
</html>