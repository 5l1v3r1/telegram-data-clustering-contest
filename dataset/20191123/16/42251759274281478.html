<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a315402-Mijailovic-Stize-bek-naredne-nedelje.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T16:13:00+00:00"/>
    <meta property="og:title" content="Mijailović: Stiže bek naredne nedelje"/>
    <meta property="og:description" content="Prvi čovek Partizana Ostoja Mijailović rekao je da njegov klub nema prava na grešku što se tiče dovođenja novih igrača do kraja prelaznog roka."/>
  </head>
  <body>
    <article>
      <h1>Mijailović: Stiže bek naredne nedelje</h1>
      <h2>Prvi čovek Partizana Ostoja Mijailović rekao je da njegov klub nema prava na grešku što se tiče dovođenja novih igrača do kraja prelaznog roka.</h2>
      <address><time datetime="2019-11-23T16:13:00+00:00">23 Nov 2019, 16:13</time> by <a rel="author">Jelena Trajković</a></address>
      <figure>
        <img src="https://sportklub.rs/Picture/167851/jpeg/Ostoja-Mijailovic2.JPG"/>
        <figcaption>
          <cite>SK</cite>
        </figcaption>
      </figure>
      <p>‚Crno-beli‘ su nedavno raskinuli saradnju sa Artjomom Parahovskim, za kojeg je Mijailović rekao da nije zadovoljio očekivanja. Takođe, predsednik kluba iz Humske je najavio pojačanja u narednom periodu na pozicijama beka i centra.</p>
      <related>
        <a href="http://sportklub.rs/Blog/Branimir-Smilic/a311179-Intervju-Ostoje-Mijailovica-za-Sport-Klub-KK-Partizan-Predsednik-Partizana.html"/>
        <a href="http://sportklub.rs/Kosarka/Evrokup/a310847-Mijailovic-za-SK-Partizan-danas-ne-bi-postojao.html"/>
        <a href="http://sportklub.rs/Kosarka/ABA-League/a315122-Parahovski-definitivno-napusta-Partizan.html"/>
      </related>
      <p>„<i>Što se tiče prelaznog roka, ni mi ni navijači nismo baš bili zadovoljni učinkom igrača iz takve kategorije kao što je Parahovski. Postigli smo zajednički dogovor da izađemo iz ugovora, na minimalnu štetu po Partizan i ostavili smo deo planiranog budžeta za dovođenje novog centra. Iskoristićemo narednu pauzu koja će doći u roku od dve nedelje kako bismo popunili tu poziciju, ali ćemo se pre toga baviti dovođenjem beka-šutera, kojeg tražimo već duže vreme. Već naredne nedelje možemo očekivati igrača na bekovskoj poziciji. U završnoj fazi pregovora smo sa jednim kvalitetnim igračem, ali ne želim još da pričam o imenu, dok ne budemo potpisali ugovor sa njim</i>“, istakao je <b>Mijailović</b> prilikom gostovanja na fakultetu Union Nikola Tesla.<br/><br/>Mijailović se posebno osvrnuo na Vilijama Mozlija, sa kojim je planirano produženje ugovora.<br/><br/>„<i>Nemamo pravo na grešku. Parahovski je bio jedan od retkih koji nije opravdao naša očekivanja, ali su svaka ostala pojačanja bila jako kvalitetna. Svi smo svedoci truda i rada Vilijama Mozlija i predložiću našim ljudima u klubu da postignemo dogovor da mu produžimo ugovor, ukoliko bude želeo da igra za Partizan</i>“, naglasio je Mijailović.</p>
    </article>
  </body>
</html>