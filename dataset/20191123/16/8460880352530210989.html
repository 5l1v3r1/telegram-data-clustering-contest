<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/otezer-milliard-forintot-forditanak-ut-es-vasutepitesre-2024-ig-2139699/"/>
    <meta property="og:site_name" content="BAMA"/>
    <meta property="article:published_time" content="2019-11-23T16:49:00+00:00"/>
    <meta property="og:title" content="Ötezer milliárd forintot fordítanak út- és vasútépítésre 2024-ig"/>
    <meta property="og:description" content="A közúthálózat megújítására 3200 milliárd, vasútfejlesztésre pedig mintegy 1700 milliárd jut."/>
  </head>
  <body>
    <article>
      <h6 class="kicker">HATALMAS FEJLESZTÉS</h6>
      <h1>Ötezer milliárd forintot fordítanak út- és vasútépítésre 2024-ig</h1>
      <address>
        <time datetime="2019-11-23T16:49:00+00:00">23 Nov 2019, 16:49</time>
      </address>
      <h4>Csaknem 5000 milliárd forintot fordít út- és vasútépítésre Magyarország 2024-ig – közölte az Innovációs és Technológiai Minisztérium közlekedéspolitikáért felelős államtitkára a Magyar Hírlappal.</h4>
      <p>A szombati lapszámban megjelent interjúban Mosóczi László azt mondta, hogy a beruházási ciklust az új projektek beemelésével az idén 2024-ig bővítették ki. Ebben az időszakban a közúthálózat megújítására 3200 milliárd, vasútfejlesztésre pedig mintegy 1700 milliárd jut.</p>
      <p>Az államtitkár a gazdaság jó teljesítményével indokolta, hogy a közúti forrásmennyiségből 1800 milliárdot a magyarországi költségvetésből tudnak finanszírozni, és csupán a kisebbik hányad, 1400 milliárd származik európai uniós támogatásból.<br/>„Rekordéveket élünk a közlekedésfejlesztésben” – jelentette ki Mosóczi László.</p>
      <p>Közölte, hogy tizenhét helyszínen zajlik olyan gyorsforgalmiút-építés, ami akár már az idén, de legkésőbb 2022-ben elkészül.</p>
      <p>Azt mondta, hogy az M0-s körgyűrű még meg nem valósított szakaszaival kapcsolatban tovább kell folytatni az előkészítő vizsgálatokat.</p>
      <blockquote>Arra próbálják ráirányítani a figyelmet, hogy a közösségi közlekedés jobb, gyorsabb és kényelmesebb az autózásnál az elővárosban. Az új vasúti stratégia még az idén a kormány elé kerülhet</blockquote>
      <p>– közölte.</p>
      <p>Az államtitkár jelezte: egyelőre komoly viták folynak arról, hogy mennyi uniós támogatást kapjon Magyarország a következő időszakban. Elfogadhatatlannak nevezte az Európai Bizottság tervét, amely szerint a jelenlegi ciklushoz képest 24 százalékkal „vágnák meg” a forrásokat.</p>
      <p>Mosóczi László arról is beszélt, hogy a Liszt Ferenc-repülőtér tulajdonosa nem valósította meg azokat a beruházásokat, amelyeket megígért, miközben a létesítmény éves forgalma az idén eléri a 16 millió utast. A Budapest Airport új vezérigazgatója együttműködést ígért; remélik, hogy lesz változás – nyilatkozta az államtitkár a Magyar Hírlapnak.</p>
    </article>
  </body>
</html>