<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/inter-femminile/l-inter-women-vince-ancora-tarenzi-e-marinelli-stendono-il-tavagnacco-323845"/>
    <meta property="og:site_name" content="FcInterNews.it"/>
    <meta property="article:published_time" content="2019-11-23T16:05:08+00:00"/>
    <meta property="og:title" content="L'Inter Women vince ancora: Tarenzi e Marinelli stendono il Tavagnacco"/>
    <meta property="og:description" content="L’Inter Women di Attilio Sorbi si impone per 2-0 sul difficile campo del Tavagnacco e si porta a 11 punti in classifica. Squadre lunghe fin dal primo minuto ma che faticano nella costruzione del..."/>
  </head>
  <body>
    <article>
      <h1>L'Inter Women vince ancora: Tarenzi e Marinelli stendono il Tavagnacco</h1>
      <address><time datetime="2019-11-23T16:05:08+00:00">23 Nov 2019, 16:05</time> by <a rel="author">Redazione FcInterNews.it</a></address>
      <p>L’Inter Women di <b>Attilio Sorbi</b> si impone per 2-0 sul difficile campo del Tavagnacco e si porta a 11 punti in classifica. Squadre lunghe fin dal primo minuto ma che faticano nella costruzione del gioco e non riescono a impensierire i portieri avversari. Al 15’ Polli ci prova da fuori ma il tiro trova la deviazione di Merlo e finisce in angolo; dal corner la palla arriva a Brignoli che dal limite scaglia un destro all’incrocio che costringe Marchitelli agli straordinari. Al 18’ l’Inter si rende pericolosa con Tarenzi, che riceve in mezzo da Merlo ma non riesce a indirizzare la palla verso la porta. Il Tavagnacco vuole la prima vittoria davanti ai propri tifosi e lotta su ogni pallone: clamoroso l’errore di Polli che approfitta dell’ennesima sbandata difensiva e a botta sicura calcia verso la porta sguarnita, complice l’uscita a vuoto di Marchitelli, ma non trova lo specchio. Al 33’ Marinelli parte dalla sinistra, salta il terzino friulano e mette in mezzo per capitan Baresi che non riesce a girare verso la porta. Le ragazze di Sorbi sembrano aver trovato la quadra e gestiscono bene il possesso ma è ancora il reparto difensivo a perdere palla con Debever che è costretta poi a recuperare con un fallo ai danni di Polli e, dopo Quazzico, finisce anche lei sul taccuino del direttore di gara. <b>L’Inter è nel suo momento migliore e al 36’ la sblocca: Brustia va in percussione e mette in mezzo per Baresi che protegge palla e serve Tarenzi, destro imprendibile dell’attaccante nerazzurro che si insacca all’incrocio </b>alle spalle di Capelletti. Ma l’Inter femminile è ancora ‘pazza’ e cinque minuti dopo decide di complicarsi la vita con l’entrata di Debever, già ammonita, ai danni della scatenata Polli al limite dell’area: secondo giallo e Inter in dieci. Dalla punizione, Polli spreca calciando alto. L’ultimo squillo del primo tempo è nerazzurro e passa dai piedi di Marinelli che, servita dall’ottima Tarenzi, scheggia il palo esterno.</p>
      <p>Nella ripresa, nonostante l’inferiorità, si vede un’Inter più attenta e compatta, che fraseggia bene e respinge le sortite avversarie. Al 55’ il raddoppio nerazzurro: Tarenzi di tacco serve Marinelli che si libera delle due difensori centrali e <b>dal limite beffa il portiere friulano con un ottimo pallonetto d’esterno destro. Mai gol banali per Gloria Marinelli che, dopo il capolavoro nel derby, trova un altro eurogol</b>. Il Tavagnacco prova a reagire con dei tiri da fuori di Chandarana e Benedetti ma Marchitelli si fa trovare pronta. All’80’ altra occasione Inter: Alborghetti allarga per Tarenzi che brucia in velocità il terzino avversario, si accentra e serve l’accorrente Brustia dalla parte opposta che centra il palo. Nel finale Inter vicina al tris con il colpo di testa di Ella Van Kerkhoven e con Brustia che si libera del difensore ma si allunga palla e non riesce a sorprendere Capelletti. Dopo 4’ di recupero, la squadra di Attilio Sorbi centra la seconda vittoria consecutiva e balza al ridosso delle prime della classe.</p>
      <p>
        <i>
          <b>Adele Nuara</b>
        </i>
      </p>
    </article>
  </body>
</html>