<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641603/%D9%BE%D8%A7%D8%B1%DA%A9-%D9%BE%D8%B1%D8%AF%DB%8C%D8%B3-%D9%85%DB%8C%D8%B2%D8%A8%D8%A7%D9%86-%D8%AF%D9%88%D9%85%DB%8C%D9%86-%D9%86%D8%B4%D8%B3%D8%AA-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C-%DB%B8-%DA%A9%D8%B4%D9%88%D8%B1-%D8%A7%D8%B3%D9%84%D8%A7%D9%85%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T16:17:00+00:00"/>
    <meta property="og:title" content="پارک پردیس؛ میزبان دومین نشست سرمایه‌گذاری ۸ کشور اسلامی"/>
    <meta property="og:description" content="دومین نشست سرمایه‌گذاری فناوری TIM به همت شبکه تبادل فناوری گروه هشت (هشت کشور اسلامی در حال توسعه) در تاریخ ۱۲ تا ۱۳ آذر ماه جاری برگزار می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/641603/%D9%BE%D8%A7%D8%B1%DA%A9-%D9%BE%D8%B1%D8%AF%DB%8C%D8%B3-%D9%85%DB%8C%D8%B2%D8%A8%D8%A7%D9%86-%D8%AF%D9%88%D9%85%DB%8C%D9%86-%D9%86%D8%B4%D8%B3%D8%AA-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C-%DB%B8-%DA%A9%D8%B4%D9%88%D8%B1-%D8%A7%D8%B3%D9%84%D8%A7%D9%85%DB%8C">پارک پردیس؛ میزبان دومین نشست سرمایه‌گذاری ۸ کشور اسلامی</a>
      </h1>
      <h2>دومین نشست سرمایه‌گذاری فناوری TIM به همت شبکه تبادل فناوری گروه هشت (هشت کشور اسلامی در حال توسعه) در تاریخ ۱۲ تا ۱۳ آذر ماه جاری برگزار می‌شود.</h2>
      <address><time datetime="2019-11-23T16:17:00+00:00">23 Nov 2019, 16:17</time> by <a rel="author">بولتن نیوز | bultannews.com</a></address>
      <p><b>به گزارش بولتن نیوز، </b>میلاد صدر خانلو، دبیر <b>نشست سرمایه‌گذاری</b> TIM و رئیس مرکز فن بازار ملی ایران با اعلام زمان برگزاری این نشست، اظهار کرد: یکی از دغدغه‌های حوزه سرمایه‌گذاری بین‌المللی، ایجاد زیرساخت‌های مالی و فنی شرکت‌های دانش‌بنیان و فناور است. در این نشست سعی داریم تا با استفاده از پتانسیل‌های سرمایه‌گذاری <b>کشورهای در حال توسعه اسلامی</b>، علاوه بر ایجاد شبکه‌ای از صندوق‌های جسورانه این کشورها، زمینه‌ای فراهم کنیم تا کشورهای عضو، فرصت‌ها و منابع سرمایه‌گذاری خود را با یکدیگر به اشتراک بگذارند.</p>
      <p>وی افزود: در دوره اول این نشست که پیش از این برگزار شد، چهار پنل تخصصی تشکیل شد که در آن، مدیران صندوق‌های جسورانه از کشورهای مختلف به بررسی موضوعات روز <b>سرمایه‌گذاری</b> پرداختند. از جمله دستاوردهای برگزاری اولین نشست سرمایه‌گذاری، انعقاد تفاهم‌نامه میان شرکت شناسا و دو صندوق جسورانه از کشورهای ترکیه و مالزی و همچنین سرمایه‌گذاری به مبلغ ۲۲ میلیون دلار توسط یکی از صندوق‌های جسورانه داخل کشورر بود و امیدوار هستیم این دستاوردها در نشست پیش رو با ضریب بیشتر تکرار شود.</p>
      <p>صدر خانلو اضافه کرد: از جمله اهداف برگزاری این نشست می‌توان به مواردی همچون «بررسی فرصت‌های سرمایه‌گذاری بین‌المللی»، «ایجاد شبکه سرمایه‌گذاران داخلی و خارجی»، «تامین سرمایه مورد نیاز شرکت‌های دانش‌بنیان و فناور» اشاره کرد.</p>
      <p>دبیر نشست سرمایه‌گذاری TIM در مورد برنامه‌‎های نشست گفت: در این دوره علاوه بر پنل‌های تخصصی، بخش‌های متنوعی همچون ارائه فرصت‌های سرمایه‌گذاری، داستان استارتاپی، معرفی استارتاپ‌های منتخب داخلی و خارجی و کارگاه آموزشی برگزار می‌شود.</p>
      <p>رئیس مرکز فن بازار ملی ایران در توضیح پنل‌های تخصصی این رویداد افزود: سه پنل تخصصی با موضوعات سرمایه‌گذاری مشارکتی، پوشش ریسک سرمایه‌گذاری و تفریق سهام در این نشست برگزار می‌شود.</p>
      <p>بر اساس اعلام معاونت علمی و فناوری ریاست‌جمهوری، این رخداد در تاریخ ۱۲ الی ۱۳ آذرماه جاری در پارک فناوری پردیس با مشارکت و حضور سرمایه‌گذاران بیش از ۸ کشور جهان برگزار می‌شود. علاقه‌مندان جهت کسب اطلاعات بیشتر می‌توانند به وب‌سایت Tim.d۸tten.org مراجعه کنند.</p>
      <p>شبکه انتقال و تبادل فناوری هشت کشور اسلامی در حال توسعه (D-۸ TTEN) یک شبکه اطلاعاتی و مبادلاتی میان کشورهای اندونزی، ایران، بنگلادش، پاکستان، ترکیه، مصر، مالزی و نیجریه است که از طریق ظرفیت‌سازی و اطلاع‌رسانی دستاوردها وظیفه همگرایی و هم‌افزایی بین کشورهای عضو را در زمینه فناوری بر عهده دارد.</p>
      <p>انتهای پیام/</p>
    </article>
  </body>
</html>