<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232832/"/>
    <meta property="og:site_name" content="Українська правда"/>
    <meta property="article:published_time" content="2019-11-23T16:54:37+00:00"/>
    <meta property="og:title" content="Хомчак: Повернуті Росією військові кораблі розграбували мародери"/>
    <meta property="og:description" content="Начальник Генштабу, головнокомандувач ЗСУ Руслан Хомчак заявляє, що військові кораблі, які Росія повернула Україні, були розграбовані мародерами."/>
  </head>
  <body>
    <article>
      <h1>Хомчак: Повернуті Росією військові кораблі розграбували мародери</h1>
      <address>
        <time datetime="2019-11-23T16:54:37+00:00">23 Nov 2019, 16:54</time>
      </address>
      <p>Начальник Генштабу, головнокомандувач ЗСУ Руслан Хомчак заявляє, що військові кораблі, які Росія повернула Україні, в РФ були розграбовані мародерами.</p>
      <p><b>Джерело</b>: інтерв'ю Хомчака <a href="https://www.ukrinform.ua/rubric-crimea/2824068-homcak-pidtverdiv-so-zahopleni-rf-korabli-vidremontuut-i-povernut-na-sluzbu.html">Укрінформу </a>в Брюсселі</p>
      <p><b>Деталі</b>: Відповідаючи на запитання щодо стану, в якому українська сторона отримала від росіян кораблі "Бердянськ", "Нікополь" і буксир "Яни Капу", Хомчак підтвердив, що всі повідомлення про їх розграбування не підлягають сумніву.</p>
      <p>Він підтвердив, що українська сторона має намір швидко відремонтувати ці кораблі, і вони продовжать службу в ВМС України.</p>
      <p><b>Пряма мова</b>: "Коли їх (кораблі) забирали, був складений акт, все було описано. Те, що мені доповів командувач ВМС, - це навіть соромно коментувати. Як військова людина можу зрозуміти, чому Росія зняла з кораблів засоби зв’язку і навігації. Але коли мені говорять, що вони навіть в гальюні унітази познімали – цього я не розумію.</p>
      <p>Коли мені кажуть, що на "Яни Капу", на буксирі, познімали оці трубопроводи мідні, як кольоровий метал, - я так розумію, що це не військові працювали, це мародери. По-іншому я не можу назвати тих істот, які так вчинили з військовим кораблем".</p>
      <p><b>Передісторія</b>:</p>
      <ul>
        <li>18 листопада пресцентр Командування Військово-Морських Сил України <a href="https://www.pravda.com.ua/news/2019/11/18/7232285/">повідомив</a>, що затримані в Керченській протоці в листопаді 2018 року катери "Нікополь", "Бердянськ" та буксир "Яни Капу" прямують додому.</li>
        <li>20 листопада командувач Військово-морськими силами Ігор Воронченко розповів, що українські судна повертаються в Україну на буксирі, бо <a href="https://www.pravda.com.ua/news/2019/11/20/7232511/">росіяни їх фактично "угробили"</a>.</li>
        <li>Президент Володимир Зеленський після огляду повернених РФ суден повідомив, що на них не вистачає частини <a href="https://www.pravda.com.ua/news/2019/11/21/7232590/">озброєння і обладнання</a>, і заявив, що Україна вимагатиме від Росії повернути "все що там є".</li>
        <li>Федеральна служба безпеки Росії <a href="https://www.pravda.com.ua/news/2019/11/21/7232614/">заявила</a>, що військові кораблі, затримані в листопаді минулого року в Керченській протоці, були передані Україні в нормальному стані і зі справною сантехнікою.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/23/7232817/"/>
        <a href="https://www.pravda.com.ua/news/2019/11/23/7232796/"/>
        <a href="https://www.pravda.com.ua/news/2019/11/22/7232746/"/>
      </related>
    </article>
  </body>
</html>