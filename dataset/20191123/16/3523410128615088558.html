<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641615/%D9%82%DB%8C%D9%85%D8%AA-%D9%85%D8%B1%D8%BA-%D8%A8%D9%87-%DB%B1%DB%B2-%D9%87%D8%B2%D8%A7%D8%B1-%D9%88-%DB%B5%DB%B0%DB%B0-%D8%AA%D9%88%D9%85%D8%A7%D9%86-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T16:35:00+00:00"/>
    <meta property="og:title" content="قیمت مرغ به ۱۲ هزار و ۵۰۰ تومان رسید"/>
    <meta property="og:description" content="حجت افزایش کرایه‌های حمل و نقل از کشتارگاه به فروشگاه‌های سطح شهر را دلیل اصلی گرانی ۲۰۰ تومانی نرخ مرغ گرم در بازار اعلام کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641615/%D9%82%DB%8C%D9%85%D8%AA-%D9%85%D8%B1%D8%BA-%D8%A8%D9%87-%DB%B1%DB%B2-%D9%87%D8%B2%D8%A7%D8%B1-%D9%88-%DB%B5%DB%B0%DB%B0-%D8%AA%D9%88%D9%85%D8%A7%D9%86-%D8%B1%D8%B3%DB%8C%D8%AF">قیمت مرغ به ۱۲ هزار و ۵۰۰ تومان رسید</a>
      </h1>
      <h2>حجت افزایش کرایه‌های حمل و نقل از کشتارگاه به فروشگاه‌های سطح شهر را دلیل اصلی گرانی ۲۰۰ تومانی نرخ مرغ گرم در بازار اعلام کرد.</h2>
      <address><time datetime="2019-11-23T16:35:00+00:00">23 Nov 2019, 16:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عظیم حجت عضو هیئت مدیره اتحادیه<b> مرغداران گوشتی</b> با اشاره به اینکه روند ثبات قیمت مرغ زنده در بازار ادامه دارد، اظهار کرد: امروز قیمت هر کیلو مرغ زنده درب مرغداری ۸ هزار و ۲۰۰ تومان و مرغ آماده به طبخ در خرده فروشی‌ها ۱۲ هزار و ۵۰۰ تومان است.</p>
      <p>وی گرانی ۲۰۰ تومانی نرخ مرغ گرم ناشی از افزایش کرایه‌های حمل و نقل از کشتارگاه به فروشگاه‌های سطح شهر خبر داد و گفت: علی رغم واریز یک مرحله یارانه اضافه‌تر و حقوق‌های کارمندی و کارگری پیش بینی می‌شد که نرخ مرغ به تعادل برسد چرا که هم اکنون به سبب افزایش قیمت جوجه یکروزه و نبود کشش بازار، مرغداران در فروش هر کیلو مرغ یک هزار و ۲۰۰ تا یک هزار و ۵۰۰ تومان متضرر هستند.</p>
      <p>حجت قیمت جوجه یکروزه را ۳ هزار و ۵۰۰ تا ۳ هزار و ۶۰۰ تومان اعلام کرد و افزود: نرخ کنونی جوجه یکروزه یک هزار تومان بالاتر از نرخ مصوب است که بدین ترتیب به ازای تولید هر کیلو گوشت مرغ ۵۰۰ تا ۶۰۰ تومان به هزینه تمام شده افزوده می‌شود.</p>
      <p>این مقام مسئول با اشاره به دلایل افت قیمت مرغ در بازار بیان کرد: با توجه به آنکه نرخ کنونی مرغ تابع عرضه و تقاضاست، از این رو نبود کشش بازار موجب شد روند نزولی قیمت مرغ در بازار استمرار یابد.</p>
      <p>عضو هیئت مدیره اتحادیه مرغداران گوشتی ادامه داد: با وجود شرایط کنونی عرضه و تقاضا و زیان مرغداران در فروش مرغ پیش بینی می‌شود تا زمانیکه پشتیبانی امور دام وارد عرصه نشود و اقدام به خرید روزانه یک هزار تن تا یک هزار و ۵۰۰ تن مرغ با نرخ ۱۳ هزار و ۵۰۰ تا ۱۳ هزار و ۷۰۰ تومان از مرغداران نکند، بعید است که اتفاق خاصی در بازار رخ دهد و قیمت مرغ به تعادل برسد.<br/>مشکل خاصی در تامین نهاده های دامی وجود ندارد</p>
      <p>به گفته وی، با وجود نوسان قیمت جوجه یکروزه و فروش با نرخ بالاتر از قیمت مصوب ستاد تنظیم بازار انتظار می‌رود که دستگاه‌های ذی ربط همانند بازار مرغ بر سایر عوامل تولید نظارت کنند تا با جلوگیری از روند افزایشی قیمت جوجه یکروزه، مرغداران متحمل زیان نشوند.</p>
      <p>حجت از ثبات قیمت نهاده‌های دامی طی ماه‌های اخیر در بازار خبر داد و افزود: با توجه به آنکه بازار ذرت و کنجاله سویا در ماه‌های اخیر از آرامش نسبی برخوردار است، همین امر موجب شد تا تولید نسبت به گذشته در شرایط مساعدتری قرار گیرد.</p>
      <p>این مقام مسئول با اشاره به اینکه مشکل خاصی در تامین نهاده‌های دامی وجود ندارد، اظهار کرد: قیمت کنونی کنجاله سویا در بازار آزاد با نرخ مصوب تفاوتی ندارد و تنها قیمت ذرت اختلاف جزئی دارد.</p>
      <p>وی درباره آخرین وضعیت شیوع بیماری نیوکاسل افزود: هم اکنون بیماری نیوکاسل شرایط بحرنجی ندارد که تاثیر منفی بر قیمت مرغ در بازار بگذارد.</p>
      <p>این مقام مسئول ادامه داد: با توجه به کنترل عوامل بیماری نیوکاسل تحت نظارت شبکه دامپزشکی، میزان تلفات به حدی نیست که بر شرایط بازار لطمه بزند.</p>
      <p>حجت متوسط تلفات شیوع بیماری نیوکاسل در کشور را ۱۰ تا ۱۵ درصد اعلام کرد و گفت: در مناطق جنوبی تلفات بالاتر از این رقم و در مناطق شمالی کشور تلفات کمتر از ۵ درصد است.</p>
      <p>عضو هیئت مدیره اتحادیه مرغداران گوشتی با اشاره به اینکه متوسط تلفات شیوع بیماری نیوکاسل در کشور ۱۰ تا ۱۵ درصداست، بیان کرد: در مناطق جنوبی تلفات بالاتر از این رقم و در مناطق شمالی کشور تلفات کمتر از ۵ درصد است.<br/>امکان رسمی صادرات مرغ به بازارهای هدف وجود ندارد</p>
      <p>وی درباره آخرین وضعیت صادرات مرغ افزود: هم اکنون به سبب وجود برخی مشکلات همچون بالابودن تعرفه و بازاریابی صادرات رسمی به بازار‌های هدف نداریم، ضمن آنکه صادرات یک موضوع یک شبه نیست که صادرکنندگان بتوانند در هر زمانی که می‌خواهند اقدام به صادرات کنند.</p>
      <p>حجت ادامه داد: با توجه به آنکه تجار بازار‌های هدف خواهان انعقاد قرارداد بلندمدت یکساله هستند و امکان انعقاد قرارداد با طرف‌های خارجی به مدت طولانی مدت امکان پذیر نیست، از این رو صادرات محدود مرغ به صورت قاچاق به بازار‌های هدف انجام می‌شود.</p>
      <p>عضو هیئت مدیره اتحادیه مرغداران گوشتی با انتقاد از اخذ تغرفه بالای صادرات مرغ به عراق بیان کرد: علی رغم آنکه عمده مرغ تولیدی به عراق صادر می‌شود، اما کشور عراق نسبت به سایر کشورها، تعرفه بالاتری از مرغ ایرانی دریافت می‌کند که امیدواریم با کمک وزارت امور خارجه مشکل تعرفه مرتفع شود تا صادرکنندگان به امر ارزآوری به دیگر کشور‌ها ترغیب شوند.</p>
      <p>وی در پایان در واکنش به مباحث مطرح شده پیرامون واردات مرغ تصریح کرد: اخیرا ستاد تنظیم بازار مصوبه‌ای مبنی بر واردات ۴۰ تا ۴۵ هزار تن مرغ را صادر کرده، در حالیکه پشتیبانی امور دام می‌تواند این مقدار مرغ ظرف پروسه یک ماه تا ۴۰ روز با خرید روزانه یک هزار تن از مرغداران تامین کند چرا که هم اکنون برخی واحد‌ها با انباشت مرغ وزن بالای ۳ تا ۳.۵ کیلوگرم روبرو هستند که واردات مرغ به سبب خروج ارز از کشور علاوه بر آنکه ضربه مهلکی به اقتصاد می‌زند، زمینه را به سبب نبود کشش بازار بر افزایش زیان مرغداران در سال رونق تولید فراهم می‌کند.</p>
    </article>
  </body>
</html>