<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185021/%E2%80%98%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F-%E0%A6%AA%E0%A6%BE%E0%A6%B0%E0%A7%8D%E0%A6%95%E0%A7%87-%E0%A6%AC%E0%A6%BF%E0%A6%A6%E0%A6%BF%E0%A6%B6%E0%A6%BE%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%A5%E0%A6%BE%E0%A6%95%E0%A6%BE%E0%A6%B0-%E0%A6%8F%E0%A6%96%E0%A6%A4%E0%A6%BF%E0%A6%AF%E0%A6%BC%E0%A6%BE%E0%A6%B0-%E0%A6%8F%E0%A6%B0%E0%A6%BF%E0%A6%95%E0%A7%87%E0%A6%B0-%E0%A6%A8%E0%A7%87%E0%A6%87%E2%80%99"/>
    <meta property="og:site_name" content="somoynews.tv"/>
    <meta property="article:published_time" content="2019-11-23T16:28:00+00:00"/>
    <meta property="og:title" content="‘প্রেসিডেন্ট পার্কে বিদিশাকে নিয়ে থাকার এখতিয়ার এরিকের নেই’"/>
    <meta property="og:description" content="বিদিশাকে নিয়ে প্রেসিডেন্ট পার্কে থাকার এখতিয়ার এরিক এরশাদের নেই বলে জান"/>
  </head>
  <body>
    <article>
      <h1>‘প্রেসিডেন্ট পার্কে বিদিশাকে নিয়ে থাকার এখতিয়ার এরিকের নেই’</h1>
      <address><time datetime="2019-11-23T16:28:00+00:00">23 Nov 2019, 16:28</time> by <a rel="author">সময় সংবাদ</a></address>
      <p><b>বিদিশাকে নিয়ে প্রেসিডেন্ট পার্কে থাকার এখতিয়ার এরিক এরশাদের নেই বলে জানিয়েছেন হুসেইন মুহম্মদ এরশাদ ট্রাস্টের ভারপ্রাপ্ত চেয়ারম্যান মেজর (অব.) খালেদ আখতার। শনিবার (২৩ নভেম্বর) এ কথা বলেছেন তিনি।</b><br/><br/>এ সময় তিনি আরো বলেন, 'চাইলে তারা বাইরে থাকতে পারবেন।'<br/><br/>উল্লেখ্য, প্রয়াত সাবেক রাষ্ট্রপতি হুসেইন মুহম্মদ এরশাদের বাসভবন প্রেসিডেন্ট পার্কে অনেকটা স্থায়ীভাবে বসবাস শুরু করেন তার সাবেক স্ত্রী বিদিশা সিদ্দিক। সন্তান এরিকও প্রেসিডেন্ট পার্কে তার মাকে রাখার সিদ্ধান্ত জানান। এ নিয়ে বিপাকে পড়েন জাপার শীর্ষ নেতৃত্ব। তাদের দাবি, এরিকের ওপর চাপ প্রয়োগ করে নিজের স্বার্থ হাসিল করে নিচ্ছেন বিদিশা।<br/><br/>সরেজমিনে দেখা গেছে, এরশাদের রেখে যাওয়া বাসভবনে এখন অনায়াসে আসছেন-যাচ্ছেন তার সাবেক স্ত্রী বিদিশা সিদ্দিকের নিজস্ব লোকজন।<br/><br/>বিদিশার একান্ত সচিব রাজীব বলেন, ‘গতকাল থেকে একটু শান্তি ফিরেছে। কারণ গতকাল আমি বাসায় যেতে পেরেছি।’<br/><br/>এরশাদ-বিদিশার বিচ্ছেদ হয়েছিল প্রায় ১৪ বছর আগে। কিন্তু সাবেক স্বামীর বাড়িতেই বর্তমানে অবস্থান করছেন বিদিশা। তিনি জানালেন, এরিকের সঙ্গেই থাকবেন তিনি।<br/><br/><br/>বিদিশা বলেন, ‘আমার একটা অসুস্থ বাচ্চা সে যদি নিজের বাড়িতে তার মাকে নিয়ে থাকতে চায় তাতে জি এম কাদেরের সমস্যা কোথায়? এরিক বলে আমার ড্যাডির বাড়িতে তোমাকে নিয়ে থাকতে চায়। ওরাতো স্পেশাল চাইল্ড। একটা জিনিস নিয়ে মাথায় ঘুরতে থাকে।’<br/><br/>বিদিশা কি তাহলে প্রেসিডেন্ট পার্কে অবরুদ্ধ? নাকি নিজেই অবস্থান নিয়েছেন। এ নিয়ে তৈরি হয়েছে ঘোলাটে পরিস্থিতি। এর মধ্যেই মাকে নিজের কাছে রাখতে চেয়ে গুলশান থানায় এরিকের জিডির ঘটনায় তৈরি হয় নতুন বিতর্ক।<br/><br/>অনেকের প্রশ্ন, শেষ পর্যন্ত কি প্রেসিডেন্ট পার্কেই স্থায়ী হচ্ছেন বিদিশা সিদ্দিক। যদিও জাপা চেয়ারম্যানের দাবি, এরিকের চাপ প্রয়োগের মাধ্যমে করানো হচ্ছে এসব কাজ।<br/><br/>জিএম কাদের বলেন, ‘এরিকের ওপর বল প্রয়োগ করে অনেক কিছু করানো হচ্ছে। তাকে আমি অত্যন্ত স্নেহ করি। আমি মনে করি সে নিজের ইচ্ছায় এসব কিছু করছে না।’<br/><br/>এ বিষয়ে টোলিফোনে এরিকের কাছে জানতে চাইলে তার সঙ্গে জবাব দেন বিদিশাও।<br/><br/>বিদিশা বলেন, ‘এরিককে দিয়ে জিডি কে করাবে। ১০টা মানুষের সমান বুদ্ধি এরিক রাখে। আইনের সমস্ত ধারা ওর মুখস্ত।’<br/><br/>এরিক বলেন, ‘আমাকে দিয়ে কেউই জিডি করায়নি। আমি নিজেই জিডি করছি।’<br/><br/>এরশাদের মৃত্যুর পর থেকেই এরিককে শারীরিক এবং মানসিকভাবে লাঞ্ছিত করা হচ্ছে বলে অভিযোগ তুলছেন এরিক এবং বিদিশা। যদিও তা ভিত্তিহীন বলছেন জাপা চেয়ারম্যান।</p>
    </article>
  </body>
</html>