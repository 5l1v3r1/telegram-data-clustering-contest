<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191123_04732498"/>
    <meta property="og:site_name" content="De Standaard"/>
    <meta property="article:published_time" content="2019-11-23T16:28:00+00:00"/>
    <meta property="og:title" content="Mogelijk voor het eerst gemummificeerde leeuwenwelpjes ontdekt in Egypte"/>
    <meta property="og:description" content="Archeologen hebben in Saqqara, een necropolis uit het Oude Egypte nabij hoofdstad Caïro, een bewaarplaats met daarin gemummificeerde dieren aangetroffen. N..."/>
  </head>
  <body>
    <article>
      <h1>Mogelijk voor het eerst gemummificeerde leeuwenwelpjes ontdekt in Egypte</h1>
      <address>
        <time datetime="2019-11-23T16:28:00+00:00">23 Nov 2019, 16:28</time>
      </address>
      <p>
        <b>Archeologen hebben in Saqqara, een necropolis uit het Oude Egypte nabij hoofdstad Caïro, een bewaarplaats met daarin gemummificeerde dieren aangetroffen. Naast heel wat katten zouden daarbij ook leeuwenwelpjes gevonden zijn. Dat zou een primeur zijn.</b>
      </p>
      <p>Minister van Antiquiteiten Khaled al-Anani kondigde de vondst zaterdag aan tijdens een persconferentie. Naast ibissen, heilige vogels bij de Oude Egyptenaren, troffen de archeologen vijf katachtigen aan.</p>
      <p>Er werden ook 75 houten en bronzen standbeelden van katten gevonden, in verschillende vormen en maten. In houten dozen zaten gemummificeerde katten, en er waren eveneens standbeelden van andere dieren zoals mangoesten en kleine krokodillen.</p>
      <p>De resultaten van de voorlopige tests op twee van de kattenmummies hebben uitgewezen dat het gaat om leeuwenwelpjes van acht maanden, die in de zevende eeuw voor Christus begraven zouden zijn.</p>
      <p>Als die resultaten bevestigd worden, ‘is het de eerste keer dat in Egypte intacte gemummificeerde leeuwenwelpjes ontdekt zijn’, aldus Mostafa Waziri, topman van de Hoge Raad van Antiquiteiten. Tot nu zijn enkel skeletten van leeuwen gevonden.</p>
      <p>In de bekende necropolis van Saqqara zijn honderdduizenden dieren geofferd en achtergelaten in graven. In april werd er nog een 4.500 jaar oude grafkamer in perfecte staat teruggevonden.</p>
      <p>Egypte probeert al een tijd om het toerisme nieuw leven in te blazen door uit te pakken met spectaculaire archeologische vondsten en zijn rijke erfgoed.</p>
      <figure>
        <img src="https://static.standaard.be/Assets/Images_Upload/2019/11/23/13bb4cf0-0e0e-11ea-9005-c5feac6d461c_web_scale_0.0730994_0.0730994__.jpg?maxheight=513&amp;maxwidth=767&amp;scale=both"/>
        <figcaption>Foto: AFP</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/23/05b294ba-0e0e-11ea-9005-c5feac6d461c_web_scale_0.0771605_0.0771605__.jpg?maxheight=513&amp;maxwidth=767&amp;scale=both"/>
        <figcaption>Foto: EPA-EFE</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/23/191d22b8-0e0e-11ea-9005-c5feac6d461c_web_scale_0.0730994_0.0730994__.jpg?maxheight=513&amp;maxwidth=767&amp;scale=both"/>
        <figcaption>Foto: AFP</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/23/cb850b60-0e0d-11ea-9005-c5feac6d461c_web_scale_0.0730994_0.0730994__.jpg?maxheight=513&amp;maxwidth=767&amp;scale=both"/>
        <figcaption>Foto: AFP</figcaption>
      </figure>
    </article>
  </body>
</html>