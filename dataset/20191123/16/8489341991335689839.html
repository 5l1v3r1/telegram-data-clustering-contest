<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806878/%D8%B1%D8%B6%D8%A7%DB%8C%DB%8C-%D8%A8%D8%A7-%D8%AA%D8%BA%DB%8C%DB%8C%D8%B1-%D8%A7%D9%81%D8%B1%D8%A7%D8%AF-%D9%88-%D8%AC%D9%86%D8%A7%D8%AD%E2%80%8C%D9%87%D8%A7-%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%AD%D9%84-%D9%86%D9%85%DB%8C%E2%80%8C%D8%B4%D9%88%D8%AF-%D8%AF%D9%88%D9%84%D8%AA%D9%85%D8%B1%D8%AF%D8%A7%D9%86-%D8%A7%D8%B2-%D9%86%D8%B8%D8%A7%D8%B1%D8%AA-%D9%85%D8%AC%D9%85%D8%B9-%D8%AA%D8%B4%D8%AE%DB%8C%D8%B5-%D9%85%D8%B5%D9%84%D8%AD%D8%AA-%D9%86%D8%B8%D8%A7%D9%85-%D9%86%D8%A7%D8%B1%D8%A7%D8%AD%D8%AA-%D9%86%D8%B4%D9%88%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T16:39:00+00:00"/>
    <meta property="og:title" content="در نشست ماهیانه جامعه اسلامی مهندسین مطرح شد؛ رضایی: با تغییر افراد و جناح‌ها مشکلات اقتصادی حل نمی‌شود/ دولتمردان از نظارت مجمع تشخیص مصلحت نظام ناراحت نشوند"/>
    <meta property="og:description" content="دبیر مجمع تشخیص مصلحت نظام گفت: هنوز به یک الگو برای حل مشکلات اقتصادی نرسیده‌ایم و تقریبا مدلی هم نیست که پیاده نشده باشد. نمی‌توانیم بگوییم این آقا یا این جناح برود و آن یکی بیاید مشکلات حل می‌شود. یکسری متغیرهای ناهنجار اقتصادی در همه دولت ها وجود داشته است."/>
  </head>
  <body>
    <article>
      <h1>در نشست ماهیانه جامعه اسلامی مهندسین مطرح شد؛ رضایی: با تغییر افراد و جناح‌ها مشکلات اقتصادی حل نمی‌شود/ دولتمردان از نظارت مجمع تشخیص مصلحت نظام ناراحت نشوند</h1>
      <h2>دبیر مجمع تشخیص مصلحت نظام گفت: هنوز به یک الگو برای حل مشکلات اقتصادی نرسیده‌ایم و تقریبا مدلی هم نیست که پیاده نشده باشد. نمی‌توانیم بگوییم این آقا یا این جناح برود و آن یکی بیاید مشکلات حل می‌شود. یکسری متغیرهای ناهنجار اقتصادی در همه دولت ها وجود داشته است.</h2>
      <address>
        <time datetime="2019-11-23T16:39:00+00:00">23 Nov 2019, 16:39</time>
      </address>
      <p>به گزارش خبرنگار سیاسی خبرگزاری دانشجو، محسن رضایی دبیر مجمع تشخیص مصلحت نظام در نشست ماهانه جامعه اسلامی مهندسین گفت: قصد دارم در خصوص وضعیت اقتصادی دولت صحبت کنم. چرا که مهمترین مسئله اقتصاد بوده و امنیت و معیشت مردم به اقتصاد گره خورده است. وی افزود: همه توجهات همواره به اقتصاد بوده ولی هنوز به یک الگو برای حل مشکلات اقتصادی نرسیدیم و تقریبا مدلی هم نیست که پیاده نشده باشد از خصوصی سازی گرفته تا پرداخت یارانه ها. یک کار بنیادی تر باید انجام دهیم. نمی‌توانیم بگوییم این آقا یا این جناح برود و آن یکی بیاید مشکلات حل میشود. یکسری متغیرهای ناهنجار اقتصادی در همه دولت ها وجود داشته است. رضایی در ادامه ضمن اشاره به مثالی گفت: برای مثال در دوره دوم همه دولت ها قیمت ارز دو برابر شده و ارزش پول ملی نصف شده است. اگر این روند ادامه پیدا کند کسی نمی‌تواند تضمین کند که در دوره دوم دولت آینده دلار به ۲۵ هزار تومان نرسد. پس یک اقدامات مهمتر نسبت به آنچه که تا الان انجام شده باید صورت گیرد. وی در ادامه تاکید کرد: در سه سال آینده نقدینگی کشور تقریبا دو برابر خواهد شد که اگر تولید به همین مقدار رشد کند این نقدینگی ایراد ندارد ولی اگر تولید به همان میزان رشد نکند این نقدینگی در صنعت، کشاورزی، ارز، طلا و مسکن سرریز می کند و کسانی که از این دارایی ها محروم هستند بار دیگر دچار شوک می شوند. بنابراین باید کار جدی برای اقتصاد صورت گیرد. دبیر مجمع تشخیص مصلحت نظام تاکید کرد: این که اصلاح طلبان و اصولگرایان گفتگوی ملی براه بیندازند ولی در انتهای این گفتگوها مشکل جدی اقتصاد کشور حل نشود نتیجه ای برای مردم نخواهد داشت‌. انتهای همه اقدامات سیاسی باید حل موضوع اقتصاد باشد. انتخابات باید مبتنی بر یک اتفاق مهم برای اقتصاد کشور باشد. ایران سرزمین چالش های بزرگ هست و هر ده سال یک حادثه ایجاد شده است. وی خاطرنشان کرد: این چالش‌ها دو عامل جدی دارد. یکی اختلاف نخبگی و دیگری دخالت خارجی. در اختلاف نخبگی دو اندیشه وجود دارد که اندیشه اسلامی و اندیشه غربزدگی. رضایی در ادامه گفت: ایران بر خلاف فرانسه و امریکا که کسی در امور داخلی شان دخالت نمی کند در امور داخلی اش دخالت میشود. کشور ما متفاوت است از همین روست که وقتی برخی درباره کنوانسیون ها سخن می‌گویند که بروید بپیوندید در حالی که ایران یک کشور متفاوت است. وی افزود: عمده چالش‌ها از جمله چالش پیشرفت ، آزادی، عدالت، فرهنگ دینی و سیاسی، استقلال و چالش ژئوپلیتیک است که از چالش‌های مهم در کشور ما است وضعیت کلی سرزمین ما را تحت شعاع خود قرار داده است. این چالش‌ها هرچه عمیق تر شود مسیر پیشرفت ما را نسبت به کشورهای دیگر هم هزینه ساز تر می‌کند هم طولانی تر. بنابراین مدیریت چالش‌ها از مهمترین مسائل پیش روی ما بوده و خواهد بود. وی در ادامه خاطرنشان کرد: با پیروی انقلاب چالش آزادی، استقلال و حکمرانی ساماندهی شد ولی مسئله عدالت و پیشرفت هم چنان مورد بحث قرار دارد. در امر دفاع پیشرفت‌های ایران خارق العاده بوده و در بعد سیاست به قول دشمنان ما، ایران دارای مقتدر ترین رهبر عالی است. رضایی در ادامه تاکید کرد: ما توانستیم حکمرانی سیاسی دفاعی امنیتی را به مقدار زیادی حل کرده و یکی از چالش های تاریخی خود را حل و فصل کردیم. نکته جالب این است که چالش های ذکر شده برگرفته از نظر انقلاب اسلامی یعنی ولایت فقیه بوده و توانسته مسئله انتخابات، حکمرانی دفاع، امنیت و آزادی را حل کند اما در بحث پیشرفت اقتصادی و عدالت به این حکمرانی مطلوب نرسیده ایم. وی خاطرنشان کرد: در رابطه با پیشرفت اقتصادی در کشورهای دیگر دنیا اولین موضوعی که به ذهن می‌رسد این  است که ما نمی‌توانیم پیشرفت‌های آنها را کپی کنیم چون جامعه مدنی در کشور ما جواب نمی‌دهد اما در کشورهایی که هم اکنون اعتراضات به نظام سرمایه داری وجود دارد از جمله فرانسه و ۱۰ سال قبل در جنبش وال استریت در آمریکا مسئله سرمایه داری با چالش جدی روبرو شده است‌. دبیر مجمع تشخیص مصلحت نظام یادآور شد: امروز  لیبرالیزم و دموکراسی در آمریکا رو در روی یکدیگر قرار گرفته‌اند. مکرون اخیرا گفته بود اگر ما منطق تحولات جهان اطراف خود را نفهمیم اروپا با فروپاشی روبرو خواهد شد بنابراین وقتی ما برای مسئله استقلال و امنیت خود با راهکار مردم سالاری دینی و  حکمرانی ولایت فقیه موفق بودیم باید با همین نگاه، اقتصاد کشور را سر و سامان دهیم. وی در ادامه افزود: همان طور که ولایت فقیه به چالش‌های سیاسی سامان داد و در این ۴ دهه اخیر هیچ توطئه خارجی نتوانست پایه های سیاسی کشور را متزلزل کند باید در حوزه اقتصادی نیز به این دستاورد برسیم. تشکیل ایالت های اقتصادی بدون دخالت مستقیم و تاثیر گذار سیاست و مسائل سیاسی می‌تواند  یکی از راهکارها مناسب برای حل مشکلات اقتصادی کشور باشد.  این ایالت های اقتصادی می توانند با اختیار دادن به شهرها و استانها در حوزه اقتصادی ظرفیت های بومی کشور را شکوفا کنند. دبیر مجمع تشخیص مصلحت نظام گفت: در کشور ما اقتصاد مانند سیاست باید تابع ولایت فقیه باشد و الگوی مردم داری ما نیز ایالت‌های اقتصادی باشد تا همانند عرصه امنیتی و دفاعی به موفق در عرصه اقتصادی نیز برسیم. من طرفدار آزادی اقتصادی هستیم ولی اقتصاد آزاد را یک سم مهلک می‌دانم. اقتصاد لیبرال در یک جمله یعنی صبح تا شب منتظر باشی که درهای سرمایه گذاری خارجی یا فناوری به روی کشور باز شود. وی تاکید کرد: اگر بخواهیم اعتماد به نفسی که در برقراری امنیت و مسائل دفاعی به دست آورده‌ایم را در حوزه اقتصادی نیز نهادینه کنیم باید ظرفیت‌های موجود در استان‌های مختلف کشور را به شکوفایی برسانیم و شهرهای مختلف کشور را به رقابت مثبت اقتصادی با یکدیگر ترغیب کنیم. این مسئله یکی از اصول شاخص سیاست های  اقتصاد مقاومتی ابلاغی از سوی رهبر معظم انقلاب است. رضایی گفت: علت اینکه ما رویه پیاده شده در امور دفاعی و نظامی خود را رویه مناسبی برای حل مشکلات اقتصادی می دانیم این است که در این حوزه ها امروز به استقلال کافی رسیده ایم. حکمرانی اقتصاد دو بعد اصلی دارد، یکی رهبری اقتصادی و دیگری مدیریت اقتصادی که قطعا نمی توان این دو اصل را از یکدیگر تفکیک کرد و نمی شود بین رهبری اقتصادی  و مدیریت اقتصادی اختلاف ایجاد شود چراکه در صورت از بین رفتن  هماهنگی میان این دو هزینه و زمان تحقق پیشرفت اقتصادی افزایش می یابد. وی  اظهار داشت: تغییرات سیاسی باید از اقتصاد جدا شود و اجازه ندهیم که با تغییرات در دولت و مجلس تغییرات بنیادین در روند اقتصادی کشور ایجاد شود. البته شرط تحقق این رویه حرکت بر مسیر ولایت فقیه به عنوان راهبر اصلی کشور است. دبیر مجمع تشخیص مصلحت نظام گفت: علت اختلاف برداشت در برخی مسائل از جمله نظر برخی سیاسیون درباره اینکه می‌گویند برخی اقدامات مجمع تشخیص به گونه ای است که گویی نهاد قانون گذاری جدید ایجاد شده این است که آن هماهنگی که در حوزه سیاسی امنیتی دفاعی کشور وجود داشته و موجب اقتدار کنونی کشور در این حوزه ها شده در حوزه اقتصادی وجود ندارد. وی در بخش پرسش و پاسخ این نشست اظهارداشت : باید تغییرات سیاسی را از اقتصاد جدا کنیم و اجازه ندهیم با هر تغییراتی در امورات سیاسی اعم از مجلس‌ و دولت صورت می‌گیرد اقتصاد دچار تغییرات زیادی شود که نشود به اهداف اقتصادی‌مان برسیم. ماهیت این الگوی اقتصادی باید مسئله ولایت و مردم‌داری باشد و مدیریت اقتصادی باید برمدار رهبری شکل بگیرد. رضایی اظهار داشت: ممکن است مدیران اختلافاتی با هم داشته باشند اما انضباط راهبردی می‌تواند ارتباط بین رهبری و مدیریت اقتصادی را بوجود بیاورد و آن انضباط تعریف نشده فلذا تا کاری در مجمع تشخیص صورت می‌گیرد، می‌گویند یک شورای نگهبان جدید درست شده است. وی تصریح کرد: وقتی جنگ شد ما مهمات نداشتیم ولی الان موشک با برد دوهزار کیلومتری بسیار دقیق داریم. چطور می‌شود که همین مدل را در اقتصاد پیاده کنیم؟ تا این را می‌گوییم می‌گویند که این‌ها می‌خواهند اقتصاد را نظامی کنند درحالی‌که در بسیاری از سبک‌های مدیریتی دنیا از حوزه نظامی الگو شده و وارد کسب و کار و سایر بخش‌ها شده است. رضایی در پایان افزود: ما مسئولیت نظارت را در مجمع تشخیص دوسال اخیر فعال کرده‌ایم و از دولتمردان تقاضا داریم از نظارت ما ناراحت نشوند. ما عزم کمک به مجلس و دولت داریم ولی اجازه بدهند که ما درمورد این میلیاردها تومانی که جابجا می‌شود یا یک شبه یک تصمیم عجولانه که خلاف سیاست‌های کلی هم هست گرفته می‌شود سوال کنیم و این انضباط راهبردی را در اقتصاد ایجاد کنیم.</p>
    </article>
  </body>
</html>