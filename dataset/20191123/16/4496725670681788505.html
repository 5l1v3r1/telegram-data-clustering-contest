<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/politica/article/17-politica/1700888-erc-condiciona-la-investidura-de-pedro-sanchez-a-una-taula-de-negociacio-entre-governs.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T16:45:58+00:00"/>
    <meta property="og:title" content="ERC condiciona la investidura de Pedro Sánchez a una taula de negociació entre governs"/>
    <meta property="og:description" content="El coordinador nacional d'ERC, Pere Aragonès, considera que cal buscar una sortida política, &quot;que no serà fàcil&quot; ni ràpida La portaveu, Marta Vilalta, detalla que la negociació ha de constituir-se a partir de &quot;quatre condicions molt clares&quot;"/>
  </head>
  <body>
    <article>
      <h1>ERC condiciona la investidura de Pedro Sánchez a una taula de negociació entre governs</h1>
      <address><time datetime="2019-11-23T16:45:58+00:00">23 Nov 2019, 16:45</time> by <a rel="author">Agències</a></address>
      <ul>
        <li>
          <b>El coordinador nacional d’ERC, Pere Aragonès, considera que cal buscar una sortida política, “que no serà fàcil” ni ràpida</b>
        </li>
        <li>
          <b>La portaveu, Marta Vilalta, detalla que la negociació ha de constituir-se a partir de “quatre condicions molt clares”</b>
        </li>
      </ul>
      <p>El vicepresident del Govern i coordinador nacional d’ERC, Pere Aragonès, ha instat aquest dissabte al PSOE a garantir una mesa de negociació política entre institucions per aconseguir el vot favorable dels republicans a la investidura de Pedro Sánchez com a president del govern espanyol.</p>
      <p>Aragonès ha considerat així que cal buscar una sortida política, “que no serà fàcil” ni ràpida, però tampoc es pot fer un diàleg per “perdre temps”, recordant que els vots d’ERC són “necessaris” per al PSOE.</p>
      <p>En tot cas, no ha volgut concretar més detalls de la negociació, que ha advertit que no es farà a través dels mitjans de comunicació.</p>
      <p>En una visita al centre logístic del Banc dels Aliments a Santa Perpètua de Mogoda (Vallès Occidental), Aragonès ha indicat que defensaran els interessos dels seus electors, però sobretot que la mesa de negociació serveixi per trobar una sortida política al conflicte català, “no per fer una altra cosa, no per perdre temps, guanyar mesos temps o entretenir el personal”.</p>
      <p>La mesa s’ha de fer entre representants institucionals, perquè “el debat entre partits ja hi és”, perquè es pugui representar el conjunt de la ciutadania catalana i espanyola i són els que tenen capacitat d’arribar a acords que vinculin les institucions i tinguin impacte polític.</p>
      <p>La proposta d’ERC “sempre serà l’exercici del dret a l’autodeterminació”, però admet que “no serà fàcil ni de la nit al dia”. “Ara tenim l’oportunitat de forçar “els grans partits de l’estat” perquè s’asseguin amb les institucions de Catalunya, si no és possible ERC es mantindrà en el ’no’ a la investidura”, ha assegurat.A més, aquesta mesa ha de tenir “garanties, igualtat entre les dues parts i llibertat perquè cada part exposi la seva protesta”.</p>
      <p>En la mateixa línia, el president d’ERC al Parlament, Sergi Sabrià, ha condicionat la investidura de Pedro Sánchez a una taula de negociació entre governs “sense condicions ni vetos” que tingui un calendari i “garanties”. Concretament, en una entrevista a Catalunya Ràdio, Sabrià ha refermat que avui el partit està en el ‘no’ a Sánchez perquè amb les condicions inicials “no hi ha cap manera que ERC es pugui abstenir”.</p>
      <p>D’altra banda, després d’escoltar les declaracions del diputat del PSC José Zaragoza també a Catalunya Ràdio, Sabrià ha situat ERC “més lluny” d’investir Sánchez i ha criticat que els socialistes catalans es “carreguin” la immersió lingüística i, en canvi, no siguin capaços de parlar de “la solució política que necessita Catalunya”.</p>
      <p>Sabrià ha defensat que la taula de negociació sobre el conflicte polític ha de ser entre governs i no entre partits. A més, una altra de les condicions és que cadascú plantegi la proposta que vulgui i ha afegit que la part catalana hi posarà “l’amnistia i l’autodeterminació”.</p>
      <p>D’altra banda, el president d’ERC al Parlament ha demanat que es fixi un calendari perquè la taula de negociació “no es pot eternitzar” i que es donin “garanties” sobre el compliment dels acords. En aquest sentit, ha afegit que qualsevol acord que pogués sortir de la negociació s’hauria de sotmetre a votació dels catalans.</p>
      <p>Preguntat per la figura d’un relator que el president de la Generalitat, Quim Torra, ha posat com a condició per a la investidura de Sánchez, Sabrià s’ha limitat a mostrar tot el respecte cap a l’opinió del president.</p>
      <p>Sobre si hi haurà un acord amb JxCat per votar el mateix en la investidura, Sabrià ha respost que “estaria molt bé” i ha afegit que també hi hauria d’haver una posició comuna amb Bildu i BNG perquè, segons ha defensat, l’interès transcendeix del principat i s’ha d’arribar a un acord que no només beneficiï a Catalunya.</p>
      <p>Per la seva part, la portaveu i secretària general adjunta d’ERC, Marta Vilalta, també ha indicat aquest dissabte que la taula de negociació que proposen els republicans per poder facilitar la investidura del candidat socialista, Pedro Sánchez, ha de ser “entre iguals”, és a dir, “entre governs” i no entre partits.</p>
      <p>Vilalta, que ha atès els periodistes en el marc de l’Assemblea de Dones del partit republicà, ha afirmat que la taula de negociació o diàleg que reclama ERC ha de constituir-se a partir de “quatre condicions molt clares”.</p>
      <p>En primer lloc, ha de ser entre executius i no entre formacions polítiques; cal, a més, poder parlar “de tot”, i ERC ja avança que plantejarà l’amnistia i l’exercici de l’autodeterminació; ha de tenir un calendari concret; i, en quart lloc, s’han de donar unes “garanties” que avalin que els acords que s’adoptin es compliran.</p>
      <related>
        <h4>Notícies relacionades</h4>
        <a href="https://www.elpuntavui.cat/politica/article/17-politica/1700489-el-govern-espanyol-insisteix-que-el-dialeg-ha-de-ser-dins-la-llei.html"/>
        <a href="https://www.elpuntavui.cat/politica/article/17-politica/1700568-erc-exigeix-la-realitzacio-dels-acords-pactats.html"/>
        <a href="https://www.elpuntavui.cat/politica/article/17-politica/1700670-erc-es-prepara-per-negociar-la-investidura-si-obte-l-aval.html"/>
      </related>
    </article>
  </body>
</html>