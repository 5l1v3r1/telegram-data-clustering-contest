<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/maharashtra-politics-sramachandran-pillai/836318"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-23T16:51:44+00:00"/>
    <meta property="og:title" content="മഹാരാഷ്ട്രയിലേത്‌ ഭരണഘടനാ സ്ഥാപനങ്ങളെ ദുരുപയോഗപ്പെടുത്തിയുള്ള രാഷ്ട്രീയ അട്ടിമറി: എസ്ആര്‍പി"/>
    <meta property="og:description" content="ജനാധിപത്യത്തിനുമേല്‍ ബിജെപി നടത്തിയ ഏറ്റവും വലിയ രാഷ്ട്രീയ ..."/>
  </head>
  <body>
    <article>
      <h1>മഹാരാഷ്ട്രയിലേത്‌ ഭരണഘടനാ സ്ഥാപനങ്ങളെ ദുരുപയോഗപ്പെടുത്തിയുള്ള രാഷ്ട്രീയ അട്ടിമറി: എസ്ആര്‍പി</h1>
      <address><time datetime="2019-11-23T16:51:44+00:00">23 Nov 2019, 16:51</time> by <a rel="author">വെബ് ഡെസ്‌ക്‌</a></address>
      <p>കണ്ണൂര്‍&gt; ജനാധിപത്യത്തിനുമേല്‍ ബിജെപി നടത്തിയ ഏറ്റവും വലിയ രാഷ്ട്രീയ കടന്നാക്രമണവും അട്ടിമറിയുമാണ് മഹാരാഷ്ട്രയില്‍ നടന്നതെന്ന് സിപിഐ എം പൊളിറ്റ് ബ്യൂറോ അംഗം എസ് രാമചന്ദ്രന്‍ പിള്ള. ഭരണഘടനാ സ്ഥാപനങ്ങളെയും നിയമാധിഷ്ഠിത സ്ഥാപനങ്ങളെയും ദുരുപയോഗപ്പെടുത്തിയാണ് ഈ അട്ടിമറി.</p>
      <p>ഇന്ത്യയിലെ ജനാധിപത്യപ്രസ്ഥാനം ഇതിനു ശക്തിയായ തിരിച്ചടി നല്‍കുമെന്നും അദ്ദേഹം പറഞ്ഞു. കണ്ണൂരില്‍ മാധ്യമങ്ങളോടു പ്രതികരിക്കുകയായിരുന്നു എസ്ആര്‍പി. എന്‍ഫോഴ്സ്മെന്റ് ഡയറക്ടറേറ്റ്, സിബിഐ തുടങ്ങിയ നിയമാധിഷ്ഠിത സ്ഥാപനങ്ങളെ ബിജെപി ഇതിനായി ദുരുപയോഗിച്ചിട്ടുണ്ട്.</p>
      <p>ജനങ്ങളുടെ പ്രതിഷേധം കൊണ്ടുമാത്രമേ ഇത്തരം നടപടികളെ പരാജയപ്പെടുത്താനാവൂ. ശരത്പവാറിനും ഇതില്‍ പങ്കുള്ളതായി കരുതുന്നുണ്ടോയെന്ന ചോദ്യത്തിന് അദ്ദേഹം നിലപാട് വ്യക്തമാക്കുകയും ഈ സംഭവവികാസങ്ങളില്‍ ശക്തിയായി പ്രതിഷേധിക്കുകയും ചെയ്തിട്ടുണ്ടെന്നായിരുന്നു മറുപടി.</p>
      <p>മറ്റു തരത്തിലുള്ള ഊഹാപോഹങ്ങളിലേക്ക് ഇപ്പോള്‍ കടക്കുന്നതില്‍ അര്‍ഥമില്ല.കേരളത്തിലെ എന്‍സിപി നേതാക്കളും അവരുടെ നിലപാട് വ്യക്തമാക്കിയിട്ടുണ്ട്. മഹാരാഷ്ട്ര സംഭവം കേരളത്തില്‍ സര്‍ക്കാരിനെയോ മുന്നണി ബന്ധത്തെയൊ ഒരു തരത്തിലും ബാധിക്കാനിടയില്ലെന്നും എസ്ആര്‍പി പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/jnu-iflu-protest/836333"/>
        <a href="https://www.deshabhimani.com/news/kerala/idol-sreenarayana-guru/836323"/>
        <a href="https://www.deshabhimani.com/news/kerala/23cr-for-the-devolepment-of-medical-colleges/836320"/>
      </related>
    </article>
  </body>
</html>