<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134931-olisevicius-apie-atrasta-neptuno-stiprybe-pagaliau-suradome-vienas-kita.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-23T16:21:00+00:00"/>
    <meta property="og:title" content="Olisevičius – apie atrastą „Neptūno“ stiprybę: „Pagaliau suradome vienas kitą“"/>
    <meta property="og:description" content="Savaitgalį į Lietuvos arenas grįžta „Betsafe–LKL“ kovos. Per dvi dienas bus sužaistos ketverios rungtynės, o centrinis turo mačas vyks sekmadienį, kai Klaipėdos „Neptūnas“ savo namų arenoje priims svečius iš sostinės – Vilniaus „Rytą“. Tiesioginę rungtynių transliaciją nuo 17 valandos kviečiame stebėti BTV kanalu ir LKL.lt. Šių dviejų komandų akistatos pastaraisiais metais yra tapusios tikra lygos puošmena – abi ..."/>
  </head>
  <body>
    <article>
      <h1>Olisevičius – apie atrastą „Neptūno“ stiprybę: „Pagaliau suradome vienas kitą“</h1>
      <address>
        <time datetime="2019-11-23T16:21:00+00:00">23 Nov 2019, 16:21</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205772-any1000x1000.jpg">
          <img src="https://www.basketnews.lt/paveikslelis-205772-any630x500.jpg"/>
        </a>
      </figure>
      <p>Nuotr. BNS</p>
      <p>Savaitgalį į Lietuvos arenas grįžta „Betsafe–LKL“ kovos. Per dvi dienas bus sužaistos ketverios rungtynės, o centrinis turo mačas vyks sekmadienį, kai Klaipėdos „Neptūnas“ savo namų arenoje priims svečius iš sostinės – Vilniaus „Rytą“.</p>
      <p>Tiesioginę rungtynių transliaciją nuo 17 valandos kviečiame stebėti BTV kanalu ir LKL.lt.</p>
      <p>Šių dviejų komandų akistatos pastaraisiais metais yra tapusios tikra lygos puošmena – abi komandos tarpusavyje susitinka svarbiausiuose Lietuvos turnyrų etapuose ir kovos ten niekada netrūksta.</p>
      <p>Ne išimtis buvo ir pirmasis šio sezono susitikimas Vilniuje – tada sostinės krepšininkai apgynė savo tvirtovę ir laimėjo 85:75.</p>
      <p>Tačiau, kaip LKL.lt sakė vilniečių žaidėjas Martynas Echodas – tada buvo sezono pradžia, o dabar vaizdas turėtų būti kitoks.</p>
      <p>„Jie sezoną pradėjo tikrai ne kaip, dabar atrado tą susižaidimą ir žaidžia tikrai žymiai solidžiau. Gerai žaidžia jaunimas, užtikrintai atrodo Gytis Masiulis, Tadas Sedekerskis, savo vaidmenis komandoje atradę visi žaidėjai ir jie žaidžia daug geriau nei sezono pradžioje“, – sakė „Ryto“ vidurio puolėjas.</p>
      <p>Jam antrino ir klaipėdiečių atstovas Osvaldas Olisevičius, taip pat teigęs, jog pirmajame ekipų susitikime abi komandos neparodė savo pilno potencialo.</p>
      <p>„Situacija gal pasikeitė tuo, kad tada buvo dar tik sezono pradžia, buvome sužaidę tik porą rungtynių. Dabar „Rytas“ jau yra susižaidęs, manau, jų žaidimas tik gėrės ir gėrės, taip pat, kaip ir mūsų“, – pasakojo Olisevičius.</p>
      <p>Klaipėdos ekipa prieš sezoną vyriausiuoju treneriu paskyrė iki tol asistentu klube dirbusį Tomą Rinkevičių ir komandai apsiprasti su nauju strategu nebuvo lengva – klaipėdiečiai buvo įkritę į duobelę ir kurį laiką negalėjo rasti rakto į pergales.</p>
      <p>Tačiau viskas vėliau apsivertė – ekipa pradėjo skinti pergales tiek vietiniame, tiek ir Europos fronte ir dabar demonstruoja vieną stabiliausių formų visoje lygoje.</p>
      <p>Kaip sakė Olisevičius – komandai reikėjo laiko apsiprasti su naujo trenerio idėjomis treniruotėse ir rungtynėse.</p>
      <p>„Mūsų stiprybės turbūt yra tos, kad pagaliau suradome vienas kitą, pradėjome žaisti komandiškai, geriau vieni kitus pažįstame. Naujas treneris, reikėjo laiko perprasti jo filosofiją, tačiau jau pradėjome suprasti, ko jis iš mūsų nori, tad tas žaidimas ir gerėja“, – LKL.lt atviravo uostamiesčio ekipos krepšininkas.</p>
      <p>Pačiam Olisevičiui, kuris šiame sezone vidutiniškai renka po 8 taškus ir 7,6 naudingumo balo, padeda ir tai, jog su Rinkevičiumi jis dirbo ne tik „Neptūne“, tačiau kiek anksčiau ir Pasvalio „Pieno žvaigždėse“, o tai didina abipusį pasitikėjimą.</p>
      <p>„Trenerį pažįstu jau seniai, su juo dirbau ir Pasvalyje, bet kaip pagrindiniam treneriui jam tai pirmi metai. Manau, kad asmeniškai sekasi neblogai – jis manimi pasitiki, aš tuo labai džiaugiuosi, juo pasitikiu taip pat“, – teigė krepšininkas.</p>
      <p>Tuo tarpu Echodas sezono pradžioje turėjo ne itin sėkmingų atkarpų ir žiniasklaidoje susilaukdavo kritikos strėlių, tačiau pastaruoju metu atrodo grįžęs į sau labiau įprastą lygį ir vėl demonstruoja užtikrintą žaidimą.</p>
      <p>Pats krepšininkas savo dabartine forma yra patenkintas, tačiau sako, jog vietos judėti į priekį dar yra per akis.</p>
      <p>„Niekada negalima būti patenkintu, visada norisi žaisti geriau, bet situacija dabar tikrai geresnė nei sezono pradžioje. Kažkaip atradau tą savo žaidimą ir su kiekvienomis rungtynėmis bandau kažką pridėti ir žaisti dar geriau ir geriau“, – LKL.lt savo formą įvertino aukštaūgis, su 12 naudingumo balų vidurkiu esantis antras naudingiausias komandos krepšininkas lygoje.</p>
      <p>Šių komandų susitikimai susilaukia didžiulio dėmesio žiūrovų tarpe, tačiau ar joms kažkaip ypatingai ruošiasi pačios komandos? Čia ekipų atstovai turėjo kiek skirtingus atsakymus.</p>
      <p>Olisevičius sakė, jog tokie mačai yra papildoma proga įgelti vienam iš stipriausių čempionato klubų.</p>
      <p>„Aišku, kažkokia papildoma motyvacija yra, vis tiek žaidi prieš vieną stipriausių LKL komandų ir tikrai labai norisi jai įkąsti.</p>
      <p>Manau, kad ir žiūrovai tą mato, ir mes patys tai jaučiame, kad tai labai svarbios rungtynės. Žaisime namuose, tai atiduosime visas jiems, kad jiems atsirevanšuotume ir kad jie iš Klaipėdos išvažiuotų blogos nuotaikos“, – ryžto nestokojo Olisevičius.</p>
      <p>Tuo tarpu Echodas buvo kiek lakoniškesnis.</p>
      <p>„Žinome, kad „Neptūnas“ yra pajėgi komanda, tai toms rungtynėms ruošiamės susikaupę, bet kažkokio ypatingo dėmesio tai nėra“, – pasakojo vilniečių centras.</p>
      <p>„Betsafe“ ekspertai spėja, jog pergalę į sostinę išsiveš vilniečiai – jų galimybės vertinamos 56,8 procento.</p>
      <p>Sekmadienį vyks ir dar dvejos rungtynės.</p>
      <p>Kauno „Žalgirio“ arenoje šalies čempionai priims Alytaus „Sintek–Dzūkiją“. Ryškiais favoritais čia laikomi žalgiriečiai, jų galimybės iškovoti pergalę prilygintos 94,6 procento. Tiesioginę dvikovos transliaciją stebėti nuo 17.20 val kviečiame LKL.lt.</p>
      <p>Kitose rungtynėse Panevėžio „Lietkabelis“ priims Utenos „Juventus“ krepšininkus.</p>
      <p>Tiesioginę transliaciją iš CIDO arenos kviečiame stebėti nuo 18.15 per LKL.lt, o lažybininkai čia favoritais mato šeimininkus – jų šansai vertinami 70,8 proc.</p>
      <p>Vienerios rungtynės bus žaidžiamos ir šeštadienį, kai atsinaujinęs Prienų „CBet“ klubas savo arenoje susikaus su Pasvalio „Pieno žvaigždėmis“.</p>
      <p>Tiesioginė rungtynių transliacija – nuo 17 valandos BTV kanalu ir per LKL.lt. Pergalė prognozuojama Manto Šerniaus auklėtiniams – jų galimybės laimėti vertinamos 65,5 procento.</p>
      <h3>Klaipėdos Neptūnas / Tvarkaraštis</h3>
      <figure>
        <img src="https://www.basketnews.lt/paveikslelis-198774-tmlgs.jpg"/>
      </figure>
      <p>
        <a href="https://www.basketnews.lt/komandos/606-siauliu-siauliai.html">Šiaulių Šiauliai</a>
      </p>
      <figure>
        <img src="https://www.basketnews.lt/paveikslelis-202145-tmlgs.jpg"/>
      </figure>
      <p><a href="https://www.basketnews.lt/komandos/286-klaipedos-neptunas.html">Klaipėdos Neptūnas</a> <a href="https://www.basketnews.lt/rungtynes/ziureti/82835-siauliu-siauliai-klaipedos-neptunas.html">95-102</a></p>
      <figure>
        <img src="https://www.basketnews.lt/paveikslelis-202145-tmlgs.jpg"/>
      </figure>
      <p>
        <a href="https://www.basketnews.lt/komandos/286-klaipedos-neptunas.html">Klaipėdos Neptūnas</a>
      </p>
      <figure>
        <img src="https://www.basketnews.lt/paveikslelis-175402-tmlgs.jpg"/>
      </figure>
      <p><a href="https://www.basketnews.lt/komandos/703-vilniaus-rytas.html">Vilniaus Rytas</a> <a href="https://www.basketnews.lt/rungtynes/ziureti/82840-klaipedos-neptunas-vilniaus-rytas.html">Sekm.<br/>17:20</a></p>
      <h3>Šį sezoną metami dvitaškiai</h3>
      <figure>
        <img src="https://www.basketnews.lt/paveikslelis-202145-any100x100.jpg"/>
      </figure>
      <p>59% 21,1</p>
      <figure>
        <img src="https://www.basketnews.lt/paveikslelis-147664-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/51-lietuvos-krepsinio-lyga/statistika.html">21,1</a></li>
        <li>Taiklumas: <a href="https://www.basketnews.lt/lygos/51-lietuvos-krepsinio-lyga/statistika.html">58,9%</a></li>
        <li>Vieta lygoje: <a href="https://www.basketnews.lt/lygos/51-lietuvos-krepsinio-lyga/statistika.html">5</a></li>
        <li>Geriausias pasiekimas: <a href="https://www.basketnews.lt/rungtynes/ziureti/82654-prienu-cbet-klaipedos-neptunas.html">27</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82223-klaipedos-neptunas-alytaus-sintek-dzukija.html">13</a></li>
        <li>Daugiausia pataiko: <a href="https://www.basketnews.lt/zaidejai/6560-simas-galdikas.html">Simas Galdikas</a></li>
      </ul>
    </article>
  </body>
</html>