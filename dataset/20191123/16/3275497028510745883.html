<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342659/us-trump-administration-halt-huawei-license/"/>
    <meta property="og:site_name" content="زومیت"/>
    <meta property="article:published_time" content="2019-11-23T16:40:00+00:00"/>
    <meta property="og:title" content="مخالفت سناتورهای آمریکایی با اعطای مجوز به شرکت‌ها برای همکاری با هواوی"/>
    <meta property="og:description" content="گروهی از سناتورهای آمریکا به‌دنبال تصمیم دولت برای اعطای مجوز به برخی شرکت‌ها به‌منظور همکاری تجاری با هواوی، به سیاست‌های دونالد ترامپ اعتراض کرده‌اند. "/>
  </head>
  <body>
    <article>
      <h1>مخالفت سناتورهای آمریکایی با اعطای مجوز به شرکت‌ها برای همکاری با هواوی</h1>
      <address><time datetime="2019-11-23T16:40:00+00:00">23 Nov 2019, 16:40</time> by <a rel="author" href="http://www.zoomit.ir/user/mobinahmadi/" target="_blank">مبین احمدی</a></address>
      <p>گروهی از سناتورهای آمریکا به‌دنبال تصمیم دولت برای اعطای مجوز به برخی شرکت‌ها به‌منظور همکاری تجاری با هواوی، به سیاست‌های دونالد ترامپ اعتراض کرده‌اند. </p>
      <hr/>
      <p>دولت<a href="https://www.zoomit.ir/tag/usa/"> ایالات متحده‌ی آمریکا</a> هفته‌ی گذشته اعلام کرد که مجوز خاصی را به برخی از شرکت‌های آمریکایی می‌دهد تا آن‌ها بتوانند مجددا به‌شکلی محدود با <a href="https://www.zoomit.ir/huawei/">هواوی </a>ارتباطات تجاری برقرار کنند. یکی از مهم‌ترین شرکت‌هایی که مجوز دریافت کرده، <a href="https://www.zoomit.ir/tag/microsoft/">مایکروسافت </a>است. ظاهرا مایکروسافت از این پس می‌تواند نرم‌افزارهای خاصی را به هواوی بفروشد که به گفته‌ی برخی کارشناسان، <a href="https://www.zoomit.ir/windows/">ویندوز </a>نیز شامل این موضوع می‌شود. در پی این اتفاق، گروهی متشکل از ۱۵ سناتور آمریکا که متعلق به دو حزب دموکرات و جمهوری‌خواه هستند، با ارسال نامه‌ای از وزارت بازرگانی ایالات متحده خواسته‌اند صدور مجوز به شرکت‌های آمریکایی را به‌حالت تعلیق دربیاورد تا این شرکت‌ها نتوانند با هواوی همکاری کنند. آنان مدعی هستند هرگونه ارتباط آمریکایی‌ها با هواوی می‌تواند به‌منزله‌ی تهدید <a href="https://www.zoomit.ir/category/security/">امنیت </a>ملی آمریکا باشد.</p>
      <p>۱۵ سناتور موردبحث روز پنج‌شنبه‌ی گذشته با ارسال نامه‌ای به دونالد ترامپ، رئیس‌جمهور آمریکا،‌ به او گفتند که دولت بهتر است روند اعطای مجوز به شرکت‌های آمریکایی به‌منظور ارتباطات تجاری با هواوی را فورا متوقف کند. آنان می‌گویند دولت باید گزارشی مفصل و پرجزئيات را به کنگره تحویل دهد و در آن به‌شکل دقیق توضیح دهد که آیا اعطای این مجوزها می‌تواند باعث تهدید امنیت ملی ایالات متحده شوند یا خیر. </p>
      <figure>
        <img src="https://cdn01.zoomit.ir/2016/8/86f99e48-6866-4ea1-91a2-f85e63d7fdef.jpg"/>
      </figure>
      <p>دولت دونالد ترامپ روز چهارشنبه‌ی هفته‌ی گذشته در اطلاعیه‌ای رسمی اعلام کرد که روند اعطای مجوز به برخی از شرکت‌های آمریکایی را آغاز کرده است تا برخی از آن‌ها بتوانند مجددا محصولات و سرویس‌هایشان را به شرکت چینی هواوی بفروشند. آمریکا ۶ ماه پیش به‌دلیل آنچه تهدید امنیت ملی خوانده بود، <a href="https://www.zoomit.ir/2019/5/18/336115/trump-declares-national-emergency-protect-us-networks/">تصمیم گرفت هواوی را در فهرست سیاه قرار دهد</a> و تحریم‌های سختی را علیه این شرکت اعمال کند. هواوی بزرگ‌ترین شرکت ساخت تجهیزات ارتباطی و مخابراتی و همچنین دومین شرکت بزرگ دنیا در حوزه‌ی ساخت گوشی‌های هوشمند به‌شمار می‌آید و شرکت‌های آمریکایی برای داشتن ارتباط تجاری با این شرکت چینی اهمیت زیادی قائل هستند.</p>
      <p>یکی از مقامات رسمی ایالات متحده‌ی آمریکا چهارشنبه‌ی گذشته در گفت‌و‌گو با خبرگزاری روئیترز اعلام کرد که حدودا ۳۰۰ درخواست از سوی شرکت‌های آمریکایی برای دریافت مجوز به‌منظور همکاری با هواوی به دست دولت رسیده؛ ظاهرا تا آن زمان، تقریبا به نیمی از این ۳۰۰ درخواست رسیدگی شده است. در ضمن گفته می‌شود با نیمی از درخواست‌های رسیدگی‌شده (به‌طور کلی یک چهارم از کل درخواست‌ها) موافق شده است. یک چهارم دیگر از درخواست‌ها نیز فعلا رد شده‌اند. در حال حاضر مشخص نیست که کدام‌ شرکت‌ها درخواست دریافت مجوز را داشته‌اند و کدام‌یک از آن‌ها مجوز موردبحث را دریافت کرده‌اند.</p>
      <figure>
        <img src="https://cdn01.zoomit.ir/ex/Cover/159a254c7c82d211c66ac5f24222b2f9_XL.jpg"/>
      </figure>
      <aside>
        <b>سناتورها می‌گویند ارتباط شرکت‌های آمریکایی با هواوی، امنیت ملی ایالات متحده را در خطر قرار می‌دهد</b>
      </aside>
      <p>نامه‌ی ارسال‌شده از سوی سناتورهای آمریکایی به وزارت بازرگانی در اختیار رسانه‌ی رویترز قرار گرفته و ظاهرا توسط چانک شومر، رهبر دموکراتیک مجلس سنا و همچنین تام کاتن، از سناتورهای جمهوری‌خواه، امضا شده است. سناتورهای آمریکایی در نامه‌ی یادشده از دولت آمریکا درخواست کرده‌اند پیش از اعطای مجوز به هر یک از شرکت‌های آمریکایی به‌منظور فروش محصول به هواوی و شرکت‌های وابسته به آن، سناتورهای کنگره را مطلع کند. افزون بر این موارد گفته می‌شود که بن سَس، جان کارنین، جاش هالی و ریک اسکات از حزب جمهوری‌خواه در کنار الیزابت وارن، ریچارد بلامنتال، ران وایدن و کوری بوکر از حزب دموکرات، جزو دیگر سناتورهایی هستند که امضای آن‌ها پای نامه‌ی ارسال‌شده به وزارت بازرگانی دیده می‌شود. </p>
      <p>در نامه‌ی موردبحث آمده است که اعطای مجوز به شرکت‌های آمریکایی به‌منظور ارتباط با هواوی، باعث می‌شود این شرکت چینی به‌شکلی گسترده‌تر تهدیدی جدی برای زیرساخت‌های ارتباطی ایالات متحده و همچنین امنیت ملی این کشور باشد؛ موضوعی که شدیدا برای سناتورها نگران‌کننده است. </p>
      <p>کاخ سفید ترجیح داده است فعلا در این زمینه سکوت کند و جزئیات بیشتری را با خبرگزاری‌ها در میان نگذارد. از طرفی فردی به نمایندگی از وزارت بازرگانی آمریکا در گفت‌و‌گو با رویترز می‌گوید این سازمان، مجوزهای یادشده را تحت شرایط خاصی صادر کرده است. او می‌گوید وزارت بازرگانی برخی مجوزهای خاص را به شرکت‌ها داده که باعث می‌شود همکاری آن‌ها با هواوی به‌شکلی محدود صورت پذیرد؛ این همکاری محدود هیچ‌گونه خطر درخورتوجهی برای امنیت ملی آمریکا و همچنین منافع این کشور در زمینه‌ی سیاست‌های خارجی ندارد و از این حیث مشکلی به‌وجود نمی‌آید. </p>
      <figure>
        <img src="https://cdn01.zoomit.ir/ex/Cover/9e392068281923658c2cad24090371d3_XL.jpg"/>
      </figure>
      <aside>
        <b>هواوی از ماه‌ها پیش در فهرست سیاه آمریکا قرار گرفته و اجازه‌ی همکاری با شرکت‌های فعال در این کشور را ندارد</b>
      </aside>
      <p>وزارت بازرگانی آمریکا در اطلاعیه‌ای دیگر گفته است مجوزهای موردبحث به‌دقت موردبررسی قرار گرفته‌اند و در صادر شدن آن‌ها، بخش‌های مختلفی از دولت آمریکا نقش داشته‌اند. ظاهرا برای صدور هر مجوز، مقاماتی رسمی به‌ نمایندگی از وزارت بازرگانی، وزارت دفاع،‌ وزات انرژی و حتی خود دولت با یک‌دیگر اتفاق‌نظر داشته‌اند. مجوزهای جدید درحالی به شرکت‌های آمریکایی داده می‌شود که دونالد ترامپ دوشنبه‌ی هفته‌ی گذشته تصمیم گرفت معافیت هواوی از اعمال تمامی تحریم‌ها را تا سه ماه دیگر نیز تمدید کند. این سومین بار است که آمریکا معافیت هواوی را تمدید می‌کند. تا زمان وجود این معافیت، هواوی همچنان می‌تواند به‌شکلی محدود با اپراتورهای آمریکایی در ارتباط باشد و ظاهرا به آن‌ها به‌منظور برقراری سرویس در مناطق روستایی کمک کند.</p>
      <p>دولت دونالد ترامپ با طرح ادعای تهدید امنیت ملی توسط تجهیزات مخابراتی ساخت هواوی، این شرکت را در فهرست سیاه قرار داده است؛ این اتفاق به‌دنبال شکست مذاکرات تجاری با <a href="https://www.zoomit.ir/tag/china/">چین </a>رخ داد. شماری از کارشناسان می‌گویند جنگ تجاری بین آمریکا و چین اثرات مهمی روی نحوه‌ی برخورد ایالات متحده با هواوی گذاشته است. شرکت‌هایی که در فهرست سیاه آمریکا حضور دارند، تا زمانی که نتوانند مجوزهای خاصی را تحت شرایطی ویژه از وزارت بازرگانی این کشور دریافت کنند، اجازه‌ی استفاده از تجهیزات و وسایل آمریکایی را ندارند. </p>
      <p>کمیسیون ارتباطات فدرال (FCC) قصد دارد روز جمعه‌ی پیش‌رو درمورد اینکه آیا هواوی و <a href="https://www.zoomit.ir/zte/">ZTE</a> تهدیدی برای امنیت ملی آمریکا محسوب می‌شوند یا خیر، نظر دهد. بر اساس برخی آمار، اپراتورهای فعال در بخش‌های روستایی آمریکا تجهیزاتی را به ارزش ۸/۵ میلیارد دلار از هواوی خریداری می‌کنند. گفته می‌شود FCC همچنین قصد دارد از اپراتورهای موردبحث درخواست کند هرچه زودتر تجهیزات هواوی را کنار بگذارند و به استفاده از تجهیزات شرکت‌های دیگر روی بیاورند.</p>
      <p>دیدگاه شما خوانندگان <a href="https://www.zoomit.ir/">زومیت </a>درمورد چالش‌های اخیر آمریکا با هواوی چیست؟</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342649/microsoft-huawei-us-export-license-windows-office/">مایکروسافت مجوز فروش نرم‌افزار به هواوی را از دولت آمریکا دریافت کرد </a>
        <a href="http://www.zoomit.ir/2019/11/21/342605/uawei-us-ban-delay-trump-china/">هواوی برای سه ماه دیگر، معافیت تحریم دریافت کرد </a>
        <a href="http://www.zoomit.ir/2019/11/20/342595/teaser-and-rumored-specs-arrive-for-huawei-nova-6-5g/">هواوی ویدئویی از نوا 6 نسخه‌ی 5G منتشر کرد </a>
        <a href="http://www.zoomit.ir/2019/11/19/342576/google-antitrust-probe-advertising-search-android/">ایالت‌های آمریکا به‌دنبال بررسی انحصار گوگل در اندروید و جست‌وجو </a>
        <a href="http://www.zoomit.ir/2019/11/16/342482/huawei-us-ban-software-updates/">مجوز همکاری هواوی با شرکت‌های آمریکایی احتمالا برای ۶ ماه دیگر تمدید خواهد شد</a>
      </p>
      <hr/>
      <p>منبع <a href="https://www.reuters.com/article/us-usa-china-huawei-tech/u-s-senators-urge-trump-administration-to-halt-huawei-license-approvals-idUSKBN1XV28E?feedType=RSS&amp;feedName=technologyNews">reuters</a></p>
    </article>
  </body>
</html>