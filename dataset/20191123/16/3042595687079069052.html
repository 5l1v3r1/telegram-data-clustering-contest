<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/lekte-seg-til-cupgull---knuste-dem/71853380"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T16:51:03+00:00"/>
    <meta property="og:title" content="Lekte seg til cupgull: - Knuste dem"/>
    <meta property="og:description" content="Emilie Nautnes (20) scoret to da Lillestrøm vant cupen."/>
  </head>
  <body>
    <article>
      <h1>Lekte seg til cupgull: - Knuste dem</h1>
      <h2>Emilie Nautnes (20) scoret to da Lillestrøm vant cupen.</h2>
      <address><time datetime="2019-11-23T16:51:03+00:00">23 Nov 2019, 16:51</time> by <a rel="author">Mathias Hagen</a></address>
      <ul>
        <li>
          <b>LSK Kvinner - Vålerenga Fotball 5-1 (4-0)</b>
        </li>
      </ul>
      <p>TELENOR ARENA (Dagbladet): LSK Kvinner innfridde forventningene da de knuste Vålerenga i årets cupfinale.</p>
      <p>Gultrøyene hadde stort sett full kontroll, og ledet 4-0 allerede til pause. Dagens helt var Emilie Nautnes (20) som satte to scoringer i 5-1-seieren på Telenor Arena.</p>
      <p>Det betyr at LSK står igjen som serievinner og cupmester i årets sesong. Vålerenga må se seg slått ved målstreken med sølv i Toppserien og sølv i cupen.</p>
      <p>Elise Thorsnes har nå blitt cupmester med fire forskjellige klubber.</p>
      <p>
        <b>- Det er veldig spesielt. Det har vært et mål hele sesongen å bli historisk på en måte til. Jeg er jævlig fornøyd, smilte hun til NRK etter kampen.</b>
      </p>
      <p>Hun avviser at det er et maktskifte på gang i norsk fotball.</p>
      <p>- Vi knuser Vålerenga i dag og knuste dem sist. De er langt ifra å ta oss igjen i dag. Om det skal bli et tronskifte må de noen hakk opp, sier Thorsnes.</p>
      <h3>Rystet Vålerenga</h3>
      <p>Vålerenga hadde mulighet til å vinne sitt første NM-gull noensinne. LSK kunne på sin side vinne cupen for femte gang i deres historie.</p>
      <p>LSK hadde et solid overtak innbyrdes før dagens kamp. De har vunnet de siste fem kampene over sine rivaler, og serievinnerne var favoritter før dagens kamp også.</p>
      <p>
        <b>Det tok ikke mer enn to minutter før ballen var i nettet. LSK så ut til å ta ledelsen etter at Emilie Nautnes satte ballen flott i mål, men dommer blåste av for offside. Reprisene viste at det var helt korrekt.</b>
      </p>
      <p>Før ti minutter var spilt satte Nautnes ballen i nettet igjen. Men nok en gang ble målet annullert</p>
      <p>Like etter straffet LSK Vålerenga, og denne gangen ble målet godkjent. Det var Elise Thorsnes som dro seg innover fra venstre mot høyre og satte ballen flott bak keeper Hannah Grace Seabert.</p>
      <p>Til tross for at LSK startet best, var ikke Vålerenga helt ufarlige. Dølvik Markussen var blant annet farlig frampå med et godt skudd som føk like over.</p>
      <p>LSK fortsatte likevel å herje. En vakker ball i bakrom fra Ingrid Moe Wold treffer Nautnes perfekt. Angriperen setter ballen enkelt i mål alene med keeper.</p>
      <p>
        <b>Nautnes fortsatte målfesten, og etter 25 minutter skulle hun sette kveldens tredje scoring og hennes andre. Flott spill av LSK i forkant, og Nautnes hadde ingen problemer med å sette ballen i nettet.</b>
      </p>
      <p>Vålerenga virket på sin side rystet, og klarte ikke å skape noen store sjanser.</p>
      <p>Ut av nærmest ingenting fikk LSK nok en stor mulighet. Det var Therese Sessy Åsland som satte inn 4-0 før pause. Dermed hadde altså LSK en og en halv hånd på trofeet allerede før hvilen.</p>
      <h3>Trøstemål</h3>
      <p>Til tross for at det var en bekmørk første omgang, fikk Vålerenga en positiv start på andre.</p>
      <p>
        <b>Det var Ajara Njoya som satte inn reduseringen etter fem minutter spilt i den andre omgangen.</b>
      </p>
      <p>Men gleden skulle ikke vare lenge. Noen minutter seinere svarte LSK. Det var Anja Sønstevold som banket ballen i nettet, og Seabert var sjanseløs på det skuddet.</p>
      <p>Etter den femte LSK-scoringen hadde ikke Vålerenga så mye å by på, og gultrøyene vant komfortabelt cupen for femte gang i klubbens historie.</p>
    </article>
  </body>
</html>