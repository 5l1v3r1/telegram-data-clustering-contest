<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546414/Radulovic-najavio-zalbu-na-odluku-suda-po-tuzbi-Dojce-velea.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T16:53:00+00:00"/>
    <meta property="og:title" content="Radulović najavio žalbu na odluku suda po tužbi Dojče velea"/>
    <meta property="og:description" content="Pokret Dosta je bilo saopštio je da je iz medija saznao da je &quot;zemaljski sud u Bonu u potpunosti odbacio tužbu Saše..."/>
  </head>
  <body>
    <article>
      <h1>Radulović najavio žalbu na odluku suda po tužbi Dojče velea</h1>
      <address>
        <time datetime="2019-11-23T16:53:00+00:00">23 Nov 2019, 16:53</time>
      </address>
      <p>Pokret Dosta je bilo saopštio je da je iz medija saznao da je "zemaljski sud u Bonu u potpunosti odbacio tužbu Saše Radulovića protiv agencije Dojče vele".</p>
      <p>U saopštenju DJB piše da će, kada tu odluku dobije, uložiti žalbu, "jer u prvostepenom postupku sud nije saslušao nijednog svedoka niti je razmatrao nalaz stručnjaka za poreska pitanja iz SAD, Majkla Dž. Dezmonda". </p>
      <p>DJB navodi da je tužba protiv Dojče velea podneta zbog "laži o navodnom poreskom dugu Saše Radulovića u SAD koja je u srpskoj javnosti plasirana samo dva meseca nakon što je DJB 2016. godine ušao u Skupštinu kao najjača opozicija, te da je zatim tim lažima u srpskim medijima mesecima vođena besomučna kampanja diskreditacije lidera DJB".</p>
      <p>U saopštenju se navodi i da je "Majkla Dezmonda u martu ove godine na predlog američkog predsednika Donalda Trampa, Senat SAD imenovao za glavnog savetnika američkog predsednika za pitanja poreske uprave (IRS)", kao i da je "Dezmondov nalaz ključni dokaz u postupku protiv Dojče velea, jer objašnjava zašto je neistinit niz tvrdnji koje su plasirane 2016. godine, počev od toga da Saša Radulović duguje više od milion dolara poreza u SAD".</p>
    </article>
  </body>
</html>