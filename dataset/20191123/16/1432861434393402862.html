<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/cska/cska-shruska-bezproblemno-zasililiq-se-kym-vtora-liga-botev--1409017.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-23T16:52:00+00:00"/>
    <meta property="og:title" content="ЦСКА схруска безпроблемно засилилия се към Втора лига Ботев"/>
    <meta property="og:description" content="ЦСКА продължава прекрасното си представяне под ръководството на новия треньор Милош Крушчич Червените записаха 4-а поредна победа в Първа лига и за 4-а поредна среща не допуснаха гол, печелейки с 3:0 като гост на Ботев във Враца в мач от 17-ия кръг на шампионата"/>
  </head>
  <body>
    <article>
      <h1>ЦСКА схруска безпроблемно засилилия се към Втора лига Ботев</h1>
      <address><time datetime="2019-11-23T16:52:00+00:00">23 Nov 2019, 16:52</time> by <a rel="author">Sportlive.bg</a></address>
      <p><b><a href="https://www.sportlive.bg/bgfootball/cska">ЦСКА</a></b> продължава прекрасното си представяне под ръководството на новия треньор Милош Крушчич. "Червените" записаха 4-а поредна победа в Първа лига и за 4-а поредна среща не допуснаха гол, печелейки с 3:0 като гост на Ботев във Враца в мач от 17-ия кръг на шампионата. </p>
      <p>Само 6 минути бяха необходими на армейците да стигнат до гол, като Пламен Гълъбов с глава даде аванс на своите след центриране на Петър Занев от корнер. В 18' пък Тиаго Родригес беше изведен от Евандро сам срещу вратаря и реализира безпроблемно - 2:0. </p>
      <p>ЦСКА имаше още куп шансове за гол, но чак в 93' Костов беше разпечатан за 3-и път, след като Тиаго завърши с премерен удар от 10 метра отлична акция по лявото крило на играчите в червени фланелки - краен резултат 3:0. </p>
      <p>Успехът вдигна точковия актив на "червените" на 34 - само на 1 точка зад Левски, който приема Царско село в неделя. Локомотив (Пловдив) е с 2 пред ЦСКА, но тепърва има двубой срещу Лудогорец в Разград. Лидер са "орлите" с 42 пункта. </p>
      <p>
        <b>ПЪРВО ПОЛУВРЕМЕ</b>
      </p>
      <p>Още при втората по-сериозна ситуация в наказателното поле на съперника ЦСКА успя да открие резултата. След като в 3' Евандро стреля неточно от удобна позиция, в 6' при центриране от корнер на Занев към далечната греда Пламен Гълъбов надскочи всички и с диагонален удар с глава вкара за 0:1. Няколко минути по-късно "червените" опитаха същата комбинация, но този път защитникът не успя да стреля добре и вратарят улови топката. </p>
      <p>В 18' обаче резултатът беше удвоен. Отабор пусна успореден пас пред наказателното поле, който Мечев щеше да пресече, но се подхлъзна и топката се озова у Евандро. Той веднага пусна подаване в пеналтерията за устремилия се на скорост Тиаго и плеймейкърът не сбърка, останал очи в очи с Коство - 0:2. </p>
      <p>В края на първото полувреме гостите можеха да вкарат нови два гола, но Соу и Отабор направиха два много сериозни пропуска. Първо в 42' крилото развинти защитата на домакините и подаде на Евандро. Бразилецът стреля, вратарят спаси, а при добавката на празна врата Соу не беше точен.  В 45' отново Отабор беше изведен сам срещу Костов, но прати топката право в него и не успя да реализира.</p>
      <p>
        <b>ВТОРО ПОЛУВРЕМЕ</b>
      </p>
      <p>В 47' Евандро и Пламен Гълъбов комбинираха отлично и последният подаде в наказателното поле, където Али Соу направи непростим пропускот два метра пред вратата на Костов, пращайки топката над гредата. 5 минути по-късно  Тиаго напредна добре през центъра на терена, навлезе в наказателното поле и стреля опасно, но за пореден път Костов спаси.</p>
      <p>След 60-ата минута теренът стана много тежък за добър футбол, а и "червените" намалиха сериозно темпото. Това отвори няколко шанса за атаки на бърза скорост от страна на врачни, но до сериозни положения не се стигна. Гостите от София пък опитваха разнообразни акции по крилата, но Тиаго направи няколко пропуска, а и пасовете в наказателното поле често бяха неточни. </p>
      <p>Все пак в последната минута на добавеното продължение ЦСКА стигна до 3-и гол. Жеферсон беше изведен по лявото крило и намери отлично Тиаго около точката за изпълнение на дузпа. Португалецът стреля точно по земя в долния десен ъгъл и вкара втория си гол, фиксирайки крайното 0:3. </p>
      <p>
        <b>СТАРТОВИ СЪСТАВИ </b>
      </p>
      <p><b>БОТЕВ (ВРАЦА):</b> 33. Костов, 11. Васев, 30. Домовчийски, 86. Божинов, 37. Керчев, 7. Вълчев, 39. Иванов, 19. Михайлов, 18. Миланов, 10. Атанасов, 23. Мечев</p>
      <p><b>ЦСКА: </b>13. Бусато, 28. Гълъбов, 25. Албентоса, 11. Занев, 18. Мазику, 26. Антов, 6. Пинто, 14. Отабор, 20. Тиаго, 10. Евандро, 22. Соу</p>
      <p>
        <b>ПРЕДИ ДВУБОЯ</b>
      </p>
      <p>Врачани се намират в много лоша форма и се стигна до смяна на треньорския пост. Антони Здравков застава начело на тима, който е близо до дъното в класирането с актив от 13 точки и има едва 3 победи от началото на сезона. Последната от тях беше в началото на октомври. </p>
      <p>"Червените" успяха да намалят изоставането си спрямо първите три тима в класирането и в момента имат актив от 31 точки след 3-те поредни победи, в които не беше допуснат и гол. Левски и Локо (Пловдив) са съответно с 5 и 6 точки през ЦСКА, а Лудогорец е убедителен лидер с 42 пункта. </p>
      <p>Последният случай, в който армейците "предадоха" точки на днешния си опонент, беше през далечната вече 2011 година, когато във Враца двата тима направиха 2:2. Оттогава насам "червените" са спчелили всички 7 мача, както и две контролни срещи. </p>
      <p>
        <b>Очаквайте стартовите състави към 14:00 часа! </b>
      </p>
      <related>
        <h4>Още по темата</h4>
        <a href="https://www.sportlive.bg/sport/boxing/Kubrat-Pulev-Mechtaq-da-proveda-zashtita-na-svetovna-titla-na-noviq-stadion-na-cSKA-1408778.html"/>
        <a href="https://www.sportlive.bg/bgfootball/cska/Nov-v-cSKA-Ne-bqh-podhodqsht-za-Birmingam-i-se-prisyedinih-kym-cSKA-1408747.html"/>
        <a href="https://www.sportlive.bg/bgfootball/cska/Krushchich-Machyt-s-Botev-shte-e-malko-po-truden-i-po-kovaren-1408677.html"/>
        <a href="https://www.sportlive.bg/bgfootball/cska/VAZhNO!-cSKA-sys-zov-za-pomosht-za-bashta-na-svoj-kapitan-1408665.html"/>
        <a href="https://www.sportlive.bg/bgfootball/cska/Seriozen-interes-ot-Angliq-i-Germaniq-kym-naj-mladiq-kapitan-v-istoriqta-na-cSKA-1407943.html"/>
      </related>
    </article>
  </body>
</html>