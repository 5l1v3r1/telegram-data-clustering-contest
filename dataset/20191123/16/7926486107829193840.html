<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012768/%D8%AA%D9%88%D9%82%D9%81-%D8%B5%D8%A7%D8%AF%D8%B1%D8%A7%D8%AA-%D8%B3%D9%84%D8%A7%D8%AD-%D8%A2%D9%81%D8%B1%DB%8C%D9%82%D8%A7%DB%8C-%D8%AC%D9%86%D9%88%D8%A8%DB%8C-%D8%A8%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A7%D9%85%D8%A7%D8%B1%D8%A7%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T16:18:14+00:00"/>
    <meta property="og:title" content="توقف صادرات سلاح آفریقای جنوبی به عربستان و امارات"/>
    <meta property="og:description" content="مقامات آفریقای جنوبی از قطع صادرات تسلیحاتی خود به برخی کشورهای عربی از جمله عربستان و امارات به دلیل نگرانی درباره انتقال این تسلیحات به اشخاص ثالث خبر دادند."/>
  </head>
  <body>
    <article>
      <h1>توقف صادرات سلاح آفریقای جنوبی به عربستان و امارات</h1>
      <address>
        <time datetime="2019-11-23T16:18:14+00:00">23 Nov 2019, 16:18</time>
      </address>
      <p>
        <i>مقامات آفریقای جنوبی از قطع صادرات تسلیحاتی خود به برخی کشورهای عربی از جمله عربستان و امارات به دلیل نگرانی درباره انتقال این تسلیحات به اشخاص ثالث خبر دادند.</i>
      </p>
      <p>به گزارش مشرق،<b> آفریقای جنوبی</b> جمعه اعلام کرد که فروش تسلیحات به عربستان سعودی، امارات متحده عربی و چند کشور دیگر را به دلیل نگرانی درباره انتقال سلاح به اشخاص ثالث متوقف خواهد کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1012389/%D8%A7%D8%B9%D9%84%D8%A7%D9%85%DB%8C%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AD%D8%B2%D8%A8-%DA%A9%D8%A7%D8%B1%DA%AF%D8%B1-%D8%A7%D9%86%DA%AF%D9%84%DB%8C%D8%B3-%D8%AA%D8%B9%D9%84%DB%8C%D9%82-%D9%81%D8%B1%D9%88%D8%B4-%D8%B3%D9%84%D8%A7%D8%AD-%D8%A8%D9%87-%D8%AA%D9%84-%D8%A2%D9%88%DB%8C%D9%88">اعلامیه انتخاباتی حزب کارگر انگلیس: تعلیق فروش <i>سلاح</i> به تل‌آویو و ریاض</a></blockquote>
      <p>به نوشته خبرگزاری «رویترز» این اقدام پس از آن صورت گرفت که عربستان و امارات از درخواست بازرسی مقامات آفریقای جنوبی که طبق قوانین صادراتی این کشور الزامی است، خودداری کردند. طبق این قانون، مقامات آفریقای جنوبی موظفند نحوه استفاده از این تسلیحات را تایید کنند. مقامات شرکت‌های دفاعی آفریقای جنوبی گفتند که صادرات برخی تسلیحات ساخت آن‌ها به غرب آسیا به دلیل بروز اختلافات در این باره از ماه مارس (فروردین) به این سو تصویب نشده است.</p>
      <p>به گفته این منابع، عربستان و امارات که حداقل یک سوم صادرات تسلیحاتی آفریقای جنوبی را شکل می‌دهند، این بازرسی‌ها را نقض حاکمیت خود می‌دانند.</p>
      <p>رویترز همچنین نوشته است که عمان و الجزایر نیز از درخواست بازرسی آفریقای جنوبی خودداری کرده‌اند و صادرات سلاح به آن‌ها نیز از سوی این کشور متوقف شده است.</p>
      <p>ارتش آل سعود همراه متحدان خود حمله نظامی و محاصره همه جانبه به یمن را در ششم فروردین ۱۳۹۴ آغاز کرد، اما با گذشت نزدیک به پنج سال و بروز فاجعه انسانی تاکنون به هیچ یک از اهداف خود نرسیده است. گفته می‌شود ائتلاف عربستان در جریان جنگ یمن حدود ۹ میلیارد و ۳۶۰ میلیون دلار فقط برای حمله‌های هوایی هزینه کرده است.</p>
      <p>سازمان عفو بین الملل اوایل سال جاری میلادی امارات متحده عربی را به ارسال تسلیحات به شبه نظامیان طرفدار خود متهم کرد. این ادعا چندی بعد با تحقیقات شبکه خبری «سی‌ان‌ان» تایید شد.</p>
      <p>علاوه بر این، سی‌ان‌ان چندی پیش گزارش داد که ائتلاف سعودی بخشی از تسلیحات دریافتی از آمریکا را در اختیار گروه تروریستی القاعده یمن قرار داده است.</p>
      <p>منبع: فارس</p>
    </article>
  </body>
</html>