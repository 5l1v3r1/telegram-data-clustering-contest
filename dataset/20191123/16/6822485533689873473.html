<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902128.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T16:20:00+00:00"/>
    <meta property="og:title" content="جامعه در انتظار صحبت‌های روحانی"/>
    <meta property="og:description" content="مهر نوشت: طرح اصلاح قیمت سوخت و افزایش قیمت بنزین از مهمترین اقداماتی است که بیش از یک هفته است که از سوی دولت اجرایی شده و تا این لحظه رئیس دولت پیرامون تشریح این موضوع گفتگوی کامل و قانع کننده ای با مردم نداشته و مسئولیت رفع نگرانی از مردم را به سخنگوی دولت و یا برخی دیگر از مسئولان واگذار کرده است."/>
  </head>
  <body>
    <article>
      <h1>جامعه در انتظار صحبت‌های روحانی</h1>
      <address>
        <time datetime="2019-11-23T16:20:00+00:00">23 Nov 2019, 16:20</time>
      </address>
      <p>در حالیکه رئیس جمهور در آشوب هایی مشابه روزهای اخیر دستور داده بود که مسئولان به صورت روزانه با مردم ارتباط داشته باشند اما بخشنامه جهانگیری این ارتباط روزانه را به ماهانه کاهش داده است.</p>
      <p>مهر نوشت: طرح اصلاح قیمت سوخت و افزایش قیمت بنزین از مهمترین اقداماتی است که بیش از یک هفته است که از سوی دولت اجرایی شده و تا این لحظه رئیس دولت پیرامون تشریح این موضوع گفتگوی کامل و قانع کننده ای با مردم نداشته و مسئولیت رفع نگرانی از مردم را به سخنگوی دولت و یا برخی دیگر از مسئولان واگذار کرده است.</p>
      <p>
        <b>دستوری که ارتباط روزانه را به ماهانه کاهش داد!</b>
      </p>
      <p>در همین زمان و درست در موقعی که کشور همچنان درگیر اخبار مربوط به دل نگرانی پیرامون اجرای طرح افزایش قیمت بنزین است، در بیست و هفتم آبان ماه، اسحاق جهانگیری به موجب بخشنامه ای به اعضای هیئت دولت و استانداران سراسر کشور دستور می‌دهد تا حداقل یک روز در ماه را برای ملاقات مردمی تعیین کنند.</p>
      <p>در این بخشنامه تاکید شده است که «با توجه به تأکیدات مقام معظم رهبری به اعضای دولت مبنی بر ارتباط نزدیک با مردم برای آگاهی از مشکلات آنها و اهتمام در رفع مشکلات مذکور و در اجرای تکالیف دستگاه ­های دولتی براساس نظامنامه مدیریت ارتباطات مردمی در بستر سامانه الکترونیکی ارتباط مردم و دولت (سامد)، معاون اول دستور داد اعضای هیئت دولت و استانداران حداقل یک روز در ماه را برای ملاقات مردمی تعیین و از طریق رسانه­ های گروهی اعلام نموده و گزارش اقدامات انجام ­شده برای حل و فصل مشکلات مردم را هر سه ماه یک بار به دفتر وی و مرکز ارتباطات مردمی نهاد ریاست جمهوری ارائه نمایند».</p>
      <p>این ابلاغیه در حالی صادر می شود که رئیس جمهور در شرایط اعتراضات و آشوب هایی مشابه روزهای اخیر در کشور برای آرامش بخشی به جامعه و اقناع افکار عمومی دستور داده بود که مسئولان به صورت روزانه با مردم ارتباط داشته باشند و مشکلات آنها را رفع کنند و اقدامات مثبت را نیز برای افکار عمومی تبیین و تشریح کنند اما با بخشنامه جهانگیری این ارتباط روزانه برای اقناع افکار عمومی را تحت عنوان «ملاقات مردمی» قرار داد و عملاً ارتباط روزانه به ارتباط ماهانه و گزارش دهی ۳ ماه تقلیل پیدا کرد.</p>
      <p>برای نمونه رئیس جمهور دهم دی ماه سال ۹۶ و در راستای موج اعتراضات مشابهی که به بهانه تخلفات برخی از موسسات غیر مجاز در دی ماه آن سال اتفاق افتاده بود، خطاب به وزیران، معاونان و همه مسئولان بخش های اجرایی کشور تاکید کرده بود که «باید به طور روزانه با مردم مشکلات را در میان بگذارید و اگر مسأله‌ای پیش می‌آید، مردم باید بدانند».</p>
      <p>
        <b>جای خالی رئیس جمهور </b>
      </p>
      <p>علاوه بر اینکه با توجه به ابلاغیه جهانگیری ارتباط با مردم نسبت به دستورات و تاکیدات قبلی کاهش پیدا کرده است ولی رئیس جمهور هم اراده ای برای اقناع افکار عمومی و گفتگو با مردم ندارد. این در حالی است که رئیس جمهور در وقایع دی ماه ۹۶ بر نقش دولت برای ارتباط با مردم برای تبیین اقدامات مثبت تاکید می کرد و می گفت «مردم می‌خواهند در بخش قانون‌گذاری، اجرایی، قضایی و دیگر بخش‌های کشور، مسائل به وضوح برای آنها تبیین شود تا بتوانند قضاوت دقیقی داشته باشند» و یا در بخش دیگری از صحبت هایش موفقیت دولتمردان را در گرو ارتباط مستمر و توضیح به مردم می داند اما هم اکنون که بیش از یک هفته از اجرای طرح سهمیه بندی بنزین و اعتراضات و اغتشاشات می گذرد رئیس جمهور میدان را خالی گذاشته است و مردم شاهد گفتگوی مستقیم رئیس جمهور با آنها نبودند.</p>
      <p>عبدالرضا مصری نایب رئیس مجلس شورای اسلامی با تاکید بر ضرورت گفتگوی مستقیم رئیس جمهور با مردم در موضوع سهمیه بندی بنزین تاکید می کند: رئیس‌جمهور باید نظر مردم را درباره طرح بنزینی جلب کند. روحانی می‌توانست ابتدا اعتماد و اطمینان لازم را برای مردم، ایجاد و سپس نسبت به افزایش قیمت بنزین اقدام کند.</p>
      <p>یا در جای دیگر سخنگوی کمیسیون اقتصادی مجلس شورای اسلامی نیز می گوید: رئیس جمهور باید در این روزها میدان دار باشد، زیرا مردم باید نسبت به تصمیم افزایش قیمت بنزین قانع و توجیه شوند که دولت بهترین کار را انجام داده و ضرورت داشته که چنین کاری را انجام دهد.</p>
      <p>در همین راستا شورای ائتلاف نیروهای انقلاب اسلامی نیز با صدور بیانیه ای ضمن انتقاد از عدم حضور رئیس جمهور برای پاسخ به مردم و اقناع افکار عمومی تاکید می کند: ضرورتاً و طبعاً برای اجرای چنین اقدام مهمی در اقتصاد ملی، شخص رئیس جمهور باید در زمان اجرا با مردم سخن بگوید، اطمینان بخشی کند و همه دستگاه ها را توجیه کند و خود در مرکز و فرماندهی میدان اجرا حاضر باشد.</p>
      <p>بنابراین حالا با اجرایی شدن طرح اصلاح مصرف سوخت و عدم اقناع افکار عمومی در این زمینه انتظار می رود شخص رئیس جمهور علاوه بر اینکه از مسئولان دولتی بخواهد برخلاف ابلاغیه جهانگیری به صورت مستمر و روزانه با مردم ارتباط داشته باشند و مشکلات آنها را رفع کنند، شخص خودش نیز به میدان بیاید و با ارتباط مستمر و گفتگوی مستقیم به اقناع افکار عمومی کمک کند و به اعتراض مردم پاسخ دهد.</p>
    </article>
  </body>
</html>