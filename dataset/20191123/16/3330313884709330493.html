<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904894/drie-sterren-een-7-n-een-5-voor-de-jong-de-enige-op-wie-bar-a-kon-rekenen-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T16:52:00+00:00"/>
    <meta property="og:title" content="Twee sterren, een 7 én een 5 voor De Jong: 'De enige op wie Barça kon rekenen'"/>
    <meta property="og:description" content="De bijdrage van Frenkie de Jong aan FC Barcelona bleef zaterdagmiddag beperkt tot zeventig minuten. De Oranje-international vormde samen met Sergio Busquets een blok op het middenveld tegen Leganés: toen het in de slotfase nog steeds 1-1 stond tegen de hekkensluiter, moest De Jong echter plaatsmaken voor Ansu Fati. VoetbalPrimeur maakt een rondje langs de Spaanse pers. Marca was ondanks de wissel te spreken over de bijdrage die De Jong leverde in het Estadio Municipal de Butarque. 'Hij was zoals altijd de speler die het ritme op het middenveld bepaalde en het spel tussen de linies beheerste', schrijft men in een beknopte analyse over De Jong, die op bijna net zoveel 'man of the match-stemmen' kon rekenen als matchwinner Arturo Vidal. Barça worstelt met oude Eredivisie-bekenden in Leganés, maar komt boven door Vidal"/>
  </head>
  <body>
    <article>
      <h1>Twee sterren, een 7 én een 5 voor De Jong: 'De enige op wie Barça kon rekenen'</h1>
      <address>
        <time datetime="2019-11-23T16:52:00+00:00">23 Nov 2019, 16:52</time>
      </address>
      <p>
        <b>De bijdrage van Frenkie de Jong aan FC Barcelona bleef zaterdagmiddag beperkt tot zeventig minuten. De Oranje-international vormde samen met Sergio Busquets een blok op het middenveld tegen Leganés: toen het in de slotfase nog steeds 1-1 stond tegen de hekkensluiter, moest De Jong echter plaatsmaken voor Ansu Fati. VoetbalPrimeur maakt een rondje langs de Spaanse pers.</b>
      </p>
      <p><a href="https://www.marca.com/en/football/barcelona/2019/11/23/5dd93b16e2704e432a8b459b.html">Marca</a> was ondanks de wissel te spreken over de bijdrage die De Jong leverde in het Estadio Municipal de Butarque. 'Hij was zoals altijd de speler die het ritme op het middenveld bepaalde en het spel tussen de linies beheerste', schrijft men in een beknopte analyse over De Jong, die op bijna net zoveel 'man of the match-stemmen' kon rekenen als matchwinner Arturo Vidal.</p>
      <p><a href="https://as.com/futbol/2019/11/23/primera/1574512881_969110.html">AS</a> wijdde tijdens de wedstrijd een bericht aan de gele kaart die Busquets na een half uur ontving. De routinier staat dit seizoen op vijf boekingen en zal de kraker tegen Atlético Madrid moeten missen. 'Benieuwd wat Ernesto Valverde met Ivan Rakitic gaat doen. Nu Arthur niet aanwezig is, vallen veel spelers door de mand tegen Leganés. Maar er is één iemand op wie Barcelona kan vertrouwen en dat is Frenkie de Jong.'</p>
      <p>Het spel van de 'centrocampista' kon <a href="https://www.sport.es/es/noticias/barca/1x1-del-barca-ante-leganes-7747859">Diario Sport</a> echter minder bekoren: De Jong kreeg een 5. 'Hoewel hij zijn uiterste best doet om zich aan te passen aan het nieuwe systeem van Valverde (4-2-3-1, red.), was hij nauwelijks bij gevaarlijke momenten betrokken.' Het medium zag hoe De Jong volop bewoog tussen de linies. 'Maar hij had nauwelijks diepte en verrassing in zijn spel.'</p>
      <figure>
        <iframe data-src="https://twitter.com/DeJongFrenkie21/status/1198253194624872448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><a href="https://www.mundodeportivo.com/futbol/fc-barcelona/20191123/471804249881/barca-leganes-cronica.html">Mundo Deportivo</a> stelde vast dat De Jong niet door het ijs zakte, maar zich ook niet kon onderscheiden in het stroperig spelende elftal: een beoordeling van twee sterren – van de drie – was het gevolg. 'Lionel Messi, Luis Suárez en Antoine Griezmann kwamen nauwelijks vrij en wisselden geen moment van positie, Ousmane Dembélé zocht wel de diepte maar liep verloren rond en De Jong was niet in staat om de aanvallers te bedienen', somt de krant op.</p>
      <p><a href="https://www.elperiodico.com/es/barca/20191123/leganes-barcelona-directo-online-resultado-7747666">El Periódico</a> tenslotte deelde een 7 uit aan De Jong en betitelde de controleur als een roepende in de woestijn. 'Hij is snel 'oud' geworden, terwijl het elftal dragen niet zijn verantwoordelijkheid zou moeten zijn. Integendeel zelfs. Het zijn de anderen die hem zouden moeten helpen, maar dat niet doen. '</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904873/bar-a-heeft-handen-vol-aan-hekkensluiter-maar-wint-dankzij-klutsgoal-van-vidal.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>