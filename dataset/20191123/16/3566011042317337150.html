<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549439.html/%D8%AA%D8%B4%D8%AF%DB%8C%D8%AF-%D9%86%D8%B8%D8%A7%D8%B1%D8%AA-%D9%87%D8%A7-%D8%A8%D8%B1-%D8%A8%D8%A7%D8%B2%D8%A7%D8%B1-%D8%AA%D8%B1%D8%A8%D8%AA-%D8%AD%DB%8C%D8%AF%D8%B1%DB%8C%D9%87--%D9%82%DB%8C%D9%85%D8%AA-%D8%A8%D8%B1%D9%86%D8%AC-%DA%A9%D8%A7%D9%87%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T16:22:00+00:00"/>
    <meta property="og:title" content="تشدید نظارت‌ها بر بازار تربت حیدریه/ قیمت برنج کاهش می‌یابد"/>
    <meta property="og:description" content="پس از اجرای سهمیه بندی و افزایش نرخ بنزین، تمام دغدغه مردم افزایش سایر قیمت ها شده و بر همین اساس نظارت دستگاههای متولی بر بازار تشدید و همه روزه قیمت‌های مصوب کالاهای اساسی اعلام می‌شود و شهروندان می‌توانند تخلف و گران‌فروشی را گزلرش دهند."/>
  </head>
  <body>
    <article>
      <h1>تشدید نظارت‌ها بر بازار تربت حیدریه/ قیمت برنج کاهش می‌یابد</h1>
      <h2>دیده‌بان اقتصادی شهرتان باشید؛</h2>
      <address>
        <time datetime="2019-11-23T16:22:00+00:00">23 Nov 2019, 16:22</time>
      </address>
      <p>پس از اجرای سهمیه بندی و افزایش نرخ بنزین، تمام دغدغه مردم افزایش سایر قیمت ها شده و بر همین اساس نظارت دستگاههای متولی بر بازار تشدید و همه روزه قیمت‌های مصوب کالاهای اساسی اعلام می‌شود و شهروندان می‌توانند تخلف و گران‌فروشی را گزلرش دهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از خبرنگار <a href="http://sobhtoos.ir/">صبح توس</a>؛ در چند ماه اخیر صحبت های زیادی پیرامون سهمیه بندی بنزین و افزایش قیمت این حامل انرزی در جلسات علنی و غیر علنی مجلس و دولت به میان بود و به گمان برخی کارشناسان حتی در یک حرکت رسانه ای در یک مقطع چند ساعته آستانه تحمل مردم و وضعیت بازار نیز سنجیده شد.</p>
      <p>خبری که بعدها مشخص شد که از داخل وزارت نفت به رسانه ها داده شده و در نهایت تکذیب می شود و نمایندگان مجلس و دولتمردان اعلام می کنند فعلا برنامه ای برای افزایش و یا سهمیه بندی نرخ بنزین ندارند.</p>
      <p>اما در عصر روز پنج شنبه 23 آبان ماه جاری و در آستانه شب میلاد حضرت رسول اکرم(صلی الله) و امام جعفر صادق(علیه السلام) که مردم خود را آماده برپایی جشن های ربیع می کردند به یکباره زمزمه های مبنی بر سهمیه بندی و افزایش نرخ بنزین به مبلغ هر لیتر سه هزار تومان در بین مردم بسرعت قوت گرفت تا اینکه جزئیات این خبر در ساعات پایانی آن شب از طریق رسانه های رسمی کشور برای مردم اعلام و تبیین شد.</p>
      <p>پس از اجرای سهمیه بندی و افزایش نرخ بنزین ، تمام دغدغه مردم افزایش سایر قیمت ها شده و بر همین اساس نظارت دستگاههای متولی بر بازار تشدید و همه روزه قیمت‌های مصوب کالاهای اساسی اعلام می‌شود و شهروندان می‌توانند جهت گزارش تخلف و گران‌فروشی با سامانه 124 تماس بگیرند.</p>
      <p>بر همین اساس و برای کسب اطلاع بیشتر از جزئیات نظارت ها بر بازار و بازرسی ها، خبرنگار ما در شهرستان تربت حیدریه با تیم های گشت نظارتی اتاق اصناف، اداره صنعت، معدن و همچنین تعزیرات حکومتی همراه شد تا گزارشی میدانی از روند نظارت ها را نیز منکعس کند.</p>
      <p>
        <b>تشدید نظارت ها بر بازار تربت حیدریه</b>
      </p>
      <figure>
        <img src="http://newsroom.dana.ir/content/upload/4a55fc6f-e5bb-42f9-8b58-715f641f4efa.png"/>
      </figure>
      <p>رئیس اداره صنعت، معدن و تجارت تربت حیدریه در خصوص نظارت ها گفت: چهار تیم دو نفره صبح و عصر بر بازار تربت حیدریه دو نوع بازدید انجام می دهند که در مرحله اول فروشگاههای بزرگ، گلوگاهها و انبارها در همه صنوف نظارت میدانی می شود.</p>
      <p>مهدی عباسپور افزود: در مرحله دوم بازرسین اداره صمت و اتاق اصناف با اعلام وصول شکایات مردمی از طریق سامانه 124 و یا حضوری بلافاصله همان روز و یا در نهات صبح روز بعد به آن رسیدگی و نتیجه در سامانه ثبت و به افراد نیز اعلام می شود.</p>
      <p>وی خاطر نشان کرد: پس از افزایش نرخ بنزین و به جهت کاهش دغدغه های مردم در 42 اتحادیه تعداد 126 نفر در قالب 42 تیم سه نفره در یک هفته گذشته فعال شده و هر اتحادیه از اصناف خود نظارت میدانی انجام می دهد.</p>
      <p>
        <b>50 شکایت مردمی طی یک هفته گذشته</b>
      </p>
      <figure>
        <img src="http://newsroom.dana.ir/content/upload/54d70516-e2b8-4857-9cba-2c08775fada3.png"/>
      </figure>
      <p>رئیس اداره صنعت، معدن و تجارت تربت حیدریه گفت: در هفته گذشته 50 شکایات از طریق سامانه 124 و همچنین حضوری اعلام وصول شده که از این تعداد 20 شکایت مورد بازرسی انجام شده که 6 مورد با مبلغ 640 میلیون ریال منجر به تشکیل پرونده شده است.</p>
      <p>عباسپور با بیان اینکه مردم می توانند از طریق سامانه 124 و یا حضوری شکایات خود را از گرانفروشی و احتکار گزارش دهند، افزود: شکایات حضوری و سامانه 124 توسط اپراتور، تقسیم بندی و در همان روز یا حداکثر روز بعد به بازرسین اعلام تا صحت و سقم مطلب احصا شده و پاسخ ان در سامانه نیز ثبت شود.</p>
      <p>وی با بیان اینکه هیچ کمبودی در حوزه کالاهای اساسی در شهرستان وجود ندارد، در خصوص افزایش قیمت برنج اظهار داشت: موضوع افزایش قیمت برنج در استان خراسان رضوی است که در حال حاضر در مشهد 1000 تن توزیع شده و قرار شده در هفته جاری سهمیه ای به شهرستانهای استان واگذار تا توزیع شود و بی شک قیمت به حالت قبل بازمی گردد.</p>
      <p>
        <b>لزوم ورود سایر دستگاهها برای نظارت بر بازار</b>
      </p>
      <figure>
        <img src="http://newsroom.dana.ir/content/upload/f5e93fa2-6dff-417d-9f32-c3562ce892fd.png"/>
      </figure>
      <p>رئیس اداره صمت تربت حیدریه بر لزوم ورود سایر دستگاههای متولی برای نظارت بهتر بر بازار تاکید کرد و گفت: سازمانهایی همچون جهاد کشاورزی، دامپزشکی، تاکسیرانی و حمل و نقل جاده ای می توانند با نظارت لحظه ای بر بازار حوزه کاری خود ضمن تحلیل آیند و روندهای موجود بر کنترل قیمت ها نیز نقش داشته باشند.</p>
      <p>عباسپور افزود: بعنوان مثال در چند روز اخیر قیمت گوجه فرنگی چندین برابر شده و می طلبد جهاد کشاورزی ضمن تحلیل وضعیت بازار اعم از سرمازدگی این محصول در این منطقه و لزوم ورود آن از استانهای جنوبی و شرایط حمل و نقل، این موضوعات را برای مردم و بازاریان نیز تبیین کنند.</p>
      <p>وی در بخشی دیگر افزود: این مطلب هم باید برای مردم تبیین شود که گرانی با گرانفروشی متفاوت است و از آن جهت که برخی کالاها از مبدا و یا توسط هر سازمانی در مرکز قیمت ان افزایش پیدا می کند نوعی گرانی است و در اختیار حوزه استان و یا شهرستان نیست، اما گرانفروشی به ان معنا که کالایی باید مثلا 100 هزار تومان به فروش برسد و بیش از آن به مردم ارائه می شود یقینا تخلف و قابل پیگیری است.</p>
      <p><b>تمام انبارها باید ثبت سامانه باشند</b><br/>رئیس اداره تعزیرات حکومتی تربت حیدریه در این خصوص بیان داشت: انبارها باید در سامانه ثبت باشند و در هرنقطه ای کالا بدون ثبت در سامانه انبار شده باشد، بعنوان احتکار برای افراد تشکیل پرونده خواهد شد.</p>
      <p>محمد گرمابی افزود: در گشت ها و نظارت های میدانی مشترک با بازرسین صمت، انبارهای اصناف در پایان هر ماه موجودی انبار خود را اعلام می کنند که بازرسان هم از طریق سامانه رصد و هم در بازدیدهای دوره ای طول ماه ورود و خروج کالا را نیز مورد بررسی قرار می دهند.</p>
      <p>بازار اصناف تربت حیدریه با 12 هزار صنف و 42 اتحادیه یکی از بزرگترین بازارهای خراسان رضوی است.</p>
      <p>انتهای پیام/</p>
    </article>
  </body>
</html>