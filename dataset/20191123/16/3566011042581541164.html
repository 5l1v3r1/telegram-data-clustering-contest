<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549427.html/%D9%85%D8%B1%D8%AF%D9%85%DB%8C-%D8%A8%D9%88%D8%AF%D9%86-%D9%86%D8%B8%D8%A7%D9%85-%D8%A7%D8%B3%D9%84%D8%A7%D9%85%DB%8C-%D9%BE%DB%8C%D8%B4%D8%A8%D8%B1%D8%AF-%D9%85%D9%82%D8%A7%D9%88%D9%85%D8%AA-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A7%D8%B3%D8%AA%DA%A9%D8%A8%D8%A7%D8%B1-%D8%AC%D9%87%D8%A7%D9%86%DB%8C-%D8%A7%D8%B3%D8%AA--%D8%B9%D9%85%D9%84%DA%A9%D8%B1%D8%AF-%D8%AA%D8%B5%D9%85%DB%8C%D9%85-%DA%AF%DB%8C%D8%B1%D8%A7%D9%86-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A8%D8%A7%DB%8C%D8%AF-%D8%A8%D8%B1%D8%B1%D8%B3%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T16:21:00+00:00"/>
    <meta property="og:title" content="مردمی بودن نظام اسلامی پیشبرد مقاومت در برابر استکبار جهانی است/ عملکرد تصمیم‌گیران گرانی بنزین باید بررسی شود"/>
    <meta property="og:description" content="حجت‌الاسلام سید احمد حسینی گفت: همیشه مردم و بسیج در مأموریت‌ها پیشتاز بوده‌اند و حتی مردم در اتفاقاتی همچون سیل، زلزله و ناآرامی‌های اخیر به میدان می‌آیند و مسئولان از عملکرد مردمی بسیار عقب‌تر هستند."/>
  </head>
  <body>
    <article>
      <h1>مردمی بودن نظام اسلامی پیشبرد مقاومت در برابر استکبار جهانی است/ عملکرد تصمیم‌گیران گرانی بنزین باید بررسی شود</h1>
      <h2>رئیس سازمان بسیج طلاب خراسان رضوی:</h2>
      <address>
        <time datetime="2019-11-23T16:21:00+00:00">23 Nov 2019, 16:21</time>
      </address>
      <p>حجت‌الاسلام سید احمد حسینی گفت: همیشه مردم و بسیج در مأموریت‌ها پیشتاز بوده‌اند و حتی مردم در اتفاقاتی همچون سیل، زلزله و ناآرامی‌های اخیر به میدان می‌آیند و مسئولان از عملکرد مردمی بسیار عقب‌تر هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛حجت‌الاسلام سید احمد حسینی، رئیس سازمان بسیج طلاب خراسان رضوی در گفت‌وگو با <a href="http://sobhtoos.ir/">صبح توس</a>؛ پیرامون اهمیت خدمت رسانی شجره طیبه بسیج مردمی اظهار کرد: باتوجه به عظمت بسیج و فکر نورانی امام خمینی(ره)  که نشأت گرفته از الهام الهی بود. از صدر اسلام تا امروز مردم بودند که با تعالیم رسول اکرم(ص) و ائمه اطهار(ع) تلاش داشتند زمینه تحقق عملی آن را فراهم کنند.</p>
      <p>وی افزود: نقطه کانونی و اصلی که انقلاب اسلامی در پی آن بوده  و تا امروز نیز مانند روزهای ابتدایی پیروزی انقلاب نهضت با نشاط مسیر نورانی خود را پیشبرده، در سایه همین معنا بوده که امروز از آن به عنوان بسیج توده‌ها تعبیر می شود.</p>
      <p>رئیس سازمان بسیج طلاب خراسان رضوی ضمن اشاره به نقش سپاه در پیشبرد اهداف انقلاب اسلامی، گفت: رسالتی که برای مردم در پی پیروزی انقلاب اسلامی ایجاد شد، فرصتی که بوجود آمد و وظیفه‌ای که با محوریت تعالیم دین مبین اسلام بر عهده مردم نهاده شده، بر اساس مبانی الهی و اسلامی است.</p>
      <p>وی افزود: حضور نیروهای مردمی در صحنه تحت عنوان بسیج از برکات انقلاب اسلامی است و اگر نگاه مردم سالارانه به انقلاب داریم، اگر انتخابات ایجاد می شود و اگر مردم در صحنه حضور پیدا می کنند به اعتبار این است که مردم در سرنوشت خودشان دخیل هستند.</p>
      <p>سرپرست گردان های تیپ امام صادق(ع) در مشهد با بیان اینکه انتخابات در این رویکرد مردمی شکل می گیرد و حماسه ساز است تصریح کرد: اگر مانند جنگ تحمیلی، دفاع عملیاتی و میدانی مورد نیاز انقلاب است مردم در صحنه حضور فعال دارند و در قالب بسیج سازماندهی می شوند.</p>
      <p>وی افزود: در دوره بازسازی ها و جنگ نرم نیز اینچنین است و امروز نیز اگر مقاومتی در برابر استکبار جهانی شکل گرفته همه به اعتبار مردمی بودن نظام اسلامی است.</p>
      <p>حجت‌الاسلام حسینی با اشاره به اینکه مردم باید اداره کننده این نظام باشند و باید برای پیشرفت و ارتقای آن سرمایه گذاری کنند خاطرنشان کرد: بخشی از مردم در قالب سازمان بسیج سازماندهی می شوند اما همیشه مردم در مأموریت ها پیشتاز بوده اند و حتی مردم در اتفاقاتی همچون سیل، زلزله و ناآرامی های اخیر به میدان می آیند و مسئولان از عملکرد مردمی بسیار عقب تر هستند.</p>
      <p>رئیس سازمان بسیج طلاب خراسان رضوی گفت: معتقدیم عقلای جامعه در تولیت امور قرار دارند و برنامه هایی که به منظور سازماندهی اقشار مختلف مردم تبیین می شود دارای اهمیت اجرایی و عملیاتی است لذا برای سازماندهی طلاب خراسان رضوی در امور فرهنگی، معنوی، بصیرتی برنامه ریزی شده است.</p>
      <p>وی افزود: بسیج در بحث تعمیق باورها و تثبیت ارزش های انقلاب اسلامی، میدان‌دار است و اساتید حوزه و دانشگاه باید در این راستا نقش آفرینی کنند.</p>
      <p>سرپرست گردان های تیپ امام صادق(ع) با بیان اینکه از حوزه علمیه و دانشگاه این انتظار است که توطئه های دشمن و برنامه های استکباری را با بیان منطقی مستند به تاریخ اسلام برای جامعه تبیین کند اظهار کرد: در مورد موضوعات گرانی بنزین باید تبیین واقعیت ها و رهنمودهای رهبر معظم انقلاب برای جامعه صورت گیرد و البته نقدهایی نیز که بر عملکرد تصمیم گیران اجرایی وجود دارد، بررسی شود.</p>
      <p>وی افزود: روشنگری و رساندن حقایق برای جلوگیری از سوء استفاده دشمن مأموریت مهم بسیج و اقشار مختلف است تا دشمن بر موج های رسانه ای سوار نشود، بر همین اساس قشر فرهیخته طلاب باید در عرصه‎های تبلیغی روشنگری کنند.</p>
      <p>انتهای پیام/</p>
    </article>
  </body>
</html>