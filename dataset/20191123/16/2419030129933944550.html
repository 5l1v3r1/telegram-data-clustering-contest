<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191123/canadese-tennissers-naar-eindstrijd-daviscup/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-23T16:44:55+00:00"/>
    <meta property="og:title" content="Canadese tennissers naar eindstrijd Daviscup"/>
    <meta property="og:description" content="MADRID (ANP) - Canada heeft zich als eerste land verzekerd van een plek in de eindstrijd van de Daviscup Finals. De Canadese tennissers waren in Madrid in een spannende ontmoeting Rusland met 2-1 de baas."/>
  </head>
  <body>
    <article>
      <h1>Canadese tennissers naar eindstrijd Daviscup</h1>
      <address><time datetime="2019-11-23T16:44:55+00:00">23 Nov 2019, 16:44</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Canada heeft zich als eerste land verzekerd van een plek in de eindstrijd van de Daviscup Finals. De Canadese tennissers waren in Madrid in een spannende ontmoeting Rusland met 2-1 de baas.</b>
      </p>
      <p>De ervaren dubbelspeler Vasek Pospisil en Denis Shapovalov haalden in het dubbelspel het beslissende punt binnen. Pospisil/Shapovalov versloeg de Russen Karen Chatsjanov en Andrej Roeblev met 6-3 3-6 7-6 (5). Vrijdag won het duo Chatsjanov/Roeblev nog het dubbelspel tegen Servië, door tegen Novak Djokovic en Viktor Troicki drie wedstrijdpunten weg te werken.</p>
      <p>Roeblev had de Russen nog aan de leiding gebracht door Pospisil te kloppen in het enkelspel (6-4 6-4). Shapovalov dwong vervolgens een beslissend dubbelspel af door Chatsjanov in een spannende driesetter te verslaan: 6-4 4-6 6-4.</p>
      <p>In de finale is zondag Spanje of Groot-Brittannië de tegenstander van de Canadezen, die nooit eerder in de eindstrijd van het landentoernooi stonden.</p>
    </article>
  </body>
</html>