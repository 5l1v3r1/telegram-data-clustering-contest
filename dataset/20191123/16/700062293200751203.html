<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/714906-erchetai-nomoschedio-entos-toy-etoys-gia-dorean-prolhptikes-exetaseis.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T16:53:00+00:00"/>
    <meta property="og:title" content="Έρχεται νομοσχέδιο εντός του έτους για δωρεάν προληπτικές εξετάσεις"/>
    <meta property="og:description" content="Νέο νομοσχέδιο με επίκεντρο την πρόληψη ετοιμάζει το Υπουργείο Υγείας, όπως είχε εξαγγείλει προεκλογικά η κυβέρνηση. Το νομοσχέδιο, το οποίο θα κατατεθεί εντός του έτους, αφορά"/>
  </head>
  <body>
    <article>
      <h1>Έρχεται νομοσχέδιο εντός του έτους για δωρεάν προληπτικές εξετάσεις</h1>
      <address>
        <time datetime="2019-11-23T16:53:00+00:00">23 Nov 2019, 16:53</time>
      </address>
      <p>Νέο νομοσχέδιο με επίκεντρο την πρόληψη ετοιμάζει το Υπουργείο Υγείας, όπως είχε εξαγγείλει προεκλογικά η κυβέρνηση.</p>
      <p>Το νομοσχέδιο, το οποίο θα κατατεθεί εντός του έτους, αφορά τη θέσπιση δωρεάν προληπτικών εξετάσεων για όλο τον πληθυσμό και για σοβαρά νοσήματα που επηρεάζουν σημαντικά τους δείκτες Υγείας.</p>
      <p>Με στόχο τη μείωση της εμφάνισης νοσημάτων, όπως ο καρκίνος του μαστού στις γυναίκες και του προστάτη στους άνδρες, ο σακχαρώδης και ο παιδικός διαβήτης κ.α. θα θεσπιστεί μεταξύ άλλων screening και δωρεάν μαστογραφίες για όλες τις γυναίκες από την ηλικία των 30, αλλά και εξετάσεις για το PSA για τον καρκίνο του προστάτη στους άνδρες.</p>
      <p>Παράλληλα το Υπουργείο Υγείας ετοιμάζει και την εκπόνηση προγραμμάτων πρόληψης για νοσήματα που σχετίζονται με βλαβερές συνήθειες, όπως για τη μείωση του καπνίσματος, τη μείωση της κατανάλωσης του αλκοόλ -με έμφαση στους εφήβους και τους νέους- την κατάχρηση του internet και των ηλεκτρονικών παιχνιδιών στα παιδιά, την απουσία σωματικής άσκησης και αθλητισμού.</p>
      <p>Τα παραπάνω προανήγγειλε σε πρωινή τηλεοπτική εκπομπή στον ΑΝΤ1 ο υπουργός Υγείας, Βασίλης Κικίλιας, ο οποίος μάλιστα τόνισε ότι το συγκεκριμένο νομοσχέδιο είναι κομβικής σημασίας.</p>
      <p>Σύγκεκριμένα ο κ. Κικίλιας είπε:</p>
      <p>“Μέσα στις επόμενες εβδομάδες, εντός του έτους, το Υπουργείο Υγείας φέρνει στη Βουλή νομοσχέδιο–τομή για τη Δημόσια Υγεία, που έχει να κατατεθεί τέτοιο από το 2005, που ρυθμίζει με σύγχρονο τρόπο τα θέματα της προάσπισης της υγείας της μέσης ελληνικής οικογένειας οριζοντίως και με γνώμονα ποιοτικούς και ποσοτικούς δείκτες και την προστασία και την πρόληψη της υγείας τους. Δημόσια Υγεία είναι πώς προστατεύεται η μέση ελληνική οικογένεια, οι πολίτες μας από τους κινδύνους και τις απειλές για την υγεία που έχει η εποχή μας. Άρα, η πρόβλεψη και η πρόληψη που είναι μακράν ανώτερη της θεραπείας θα πρέπει να είναι η πρώτη προτεραιότητα της Πολιτείας. Θεωρώ ότι αυτό το νομοσχέδιο είναι κομβικής σημασίας γιατί εξήγησα η δημόσια υγεία, η ενημέρωση του κόσμου για το τι και ποιες είναι βλαβερές συνήθειες, πώς πρέπει να κάνεις screening υγείας και προληπτικές εξετάσεις και πώς θα βοηθήσουμε να στηριχθεί αυτό δημοσίως και δωρεάν, θεωρώ ότι είναι κομβικό για το σήμερα και το αύριο της υγείας”, είπε χαρακτηριστικά ο Υπουργός.</p>
      <p>
        <a href="https://www.iatropedia.gr/eidiseis/kikilias-erchetai-nomoschedio-entos-tou-etous-gia-dorean-proliptikes-eksetaseis-se-olo-ton-plithysmo/124852/">www.iatropedia.gr</a>
      </p>
    </article>
  </body>
</html>