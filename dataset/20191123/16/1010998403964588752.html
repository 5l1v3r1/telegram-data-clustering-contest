<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/totnam-na-mourinyo-zapochna-s-pobeda-no-ne-pokaza-nishto-specialno.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T16:32:00+00:00"/>
    <meta property="og:title" content="&quot;Toтнъм&quot; на Моу започна с победа, но не показа нищо специално"/>
    <meta property="og:description" content="&quot;Шпорите&quot; с първи успех при гостуване във Висшата лига от 20 януари насам"/>
  </head>
  <body>
    <article>
      <h1>"Toтнъм" на Моу започна с победа, но не показа нищо специално</h1>
      <h2>"Шпорите" с първи успех при гостуване във Висшата лига от 20 януари насам</h2>
      <address>
        <time datetime="2019-11-23T16:32:00+00:00">23 Nov 2019, 16:32</time>
      </address>
      <p>"Тотнъм" победи с 3:2 "Уест Хем" като гост в дебюта на Жозе Моуриньо. "Шпорите" спечелиха лондонското дерби от 12-ия кръг, но не показаха нищо специално. Точни за финалиста в Шампионската лига от миналия сезон бяха Хюн-Мин Сон в 36', Лукас Моура в 43' и Хари Кейн в 49'.</p>
      <p>Впоследствие "Тотнъм" се отпусна и позволи на "чуковете" да върнат два гола чрез Михаил Антонио в 73' и Анджело Огбона дълбоко в добавеното време.</p>
      <p>Победата е първа за "шпорите" при гостуване във Висшата лига от 20 януари насам, като те прекъснаха серия от 12 мача без успех. Последните три точки за "Тотнъм" при визита отново бяха в Лондон - срещу "Фулъм" на "Крейвън Котидж".</p>
      <figure>
        <img src="https://img.bg.sof.cmestatic.com/media/images/640x/Nov2019/2112030430.jpg"/>
        <figcaption>Снимка: Getty Images</figcaption>
      </figure>
      <p>Днес тимът на Специалния вкара три или повече попадения едва за втори път през настоящата кампания и за първи от 14 септември насам. Освен това "Тотнъм" спря серията си от пет мач без успех в елита, след като предишната им победа бе срещу "Саутхемптън" на 28 септември.</p>
      <p>Така "Тотнъм" се изкачи до шестото място във временното класиране, което заема с актив от вече 17 точки. "Уест Хем" пък остава на 16-ата позиция с 13 пункта. В следващия кръг "шпорите" приемат "Борнемут", а на "чуковете" предстои ново тежко столично дерби - гостуване на "Челси".</p>
    </article>
  </body>
</html>