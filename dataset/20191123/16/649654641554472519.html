<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/sasa-radulovic-najavio-zalbu-na-odluku-nemackog-suda-po-tuzbi-dojce-velea/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T16:37:37+00:00"/>
    <meta property="og:title" content="Saša Radulović najavio žalbu na odluku nemačkog suda po tužbi Dojče Velea"/>
    <meta property="og:description" content="Sudski postupak koji je predsednik Pokreta Dosta je bilo (DJB) Saša Radulović pokrenuo u Nemačkoj protiv nemačke državne propagandne agencije Dojče Vele još je u toku, saopštio je danas Dosta je bilo (DJB)."/>
  </head>
  <body>
    <article>
      <h1>Saša Radulović najavio žalbu na odluku nemačkog suda po tužbi Dojče Velea</h1>
      <address><time datetime="2019-11-23T16:37:37+00:00">23 Nov 2019, 16:37</time> by <a rel="author">Fonet</a></address>
      <p>
        <b>Sudski postupak koji je predsednik Pokreta Dosta je bilo (DJB) Saša Radulović pokrenuo u Nemačkoj protiv nemačke državne propagandne agencije Dojče Vele još je u toku, saopštio je danas Dosta je bilo (DJB).</b>
      </p>
      <p>„Laž o navodnom poreskom dugu Saše Radulovića u SAD u srpskoj javnosti plasirana je samo dva meseca pošto je DJB 2016. godine ušao u Skupštinu kao najjača opozicija, te da je zatim tim lažima u srpskim medijima mesecima vođena besomučna kampanja diskreditacije lidera DJB, a da potom nijedan jedini mejnstrim medij srpsku javnost nije obavestio da je Saša Radulović tužio Dojče Vele u Nemačkoj“, navedeno je u saopštenju DJB.</p>
      <p>Pošto Radulović dobije odluku suda u Bonu, koju još nije dobio i o kojoj je saznao od N1 i Danasa, sledi ulaganje žalbe, jer u prvostepenom postupku sud nije saslušao nijednog svedoka niti je razmatrao nalaz stručnjaka za poreska pitanja iz SAD, Majkla Dž. Dezmonda, a Dojče Vele nije odgovorio ni na jednu tačku tužbe, tako da je potpuno nejasno na osnovu čega je sud došao do takvog zaključka, objašnajava DJB.</p>
      <p>Majkla Dezmonda je, u martu ove godine na predlog američkog predsednika Donalda Trampa, Senat SAD imenovao za glavnog savetnika američkog predsednika za pitanja poreske uprave (IRS). Dezmondov nalaz je ključni dokaz u postupku protiv Dojče Velea jer objašnjava zašto je neistinit niz tvrdnji koje je 2016. u javnost plasirao ovaj nemački medij, počev od osnovne tvrdnje da Saša Radulović duguje više od milion dolara poreza u SAD.</p>
      <p>U saopštenju je navedeno da Radulović neće komentarisati odluke nemačkih sudova sve do okončanja postupka koji je još u toku, uz apel medijima u Srbiji da jednako odgovorno pristupe izveštavanju o ovom slučaju i uzdrže se od objavljivanja nepotpunih i zlonamerno plasiranih informacija, sračunatih na širenje propagande, a ne na izveštavanje javnosti. „Krajnje je neodgovorno i neprofesionalno u javnosti širiti zabludu da bilo koja javna ličnost može ostati dužna milionske iznose za porez u SAD“, zaključuje DJB.</p>
      <h3>Povezani tekstovi:</h3>
    </article>
  </body>
</html>