<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/uszas/2019/11/23/kenderesi_tamas_uszas_visszateres_egyetemi-foiskolai_orszagos_bajnoksag/"/>
    <meta property="og:site_name" content="Index.hu"/>
    <meta property="article:published_time" content="2019-11-23T16:18:00+00:00"/>
    <meta property="og:title" content="Három aranyéremmel tért vissza a zaklatási ügy után Kenderesi"/>
    <meta property="og:description" content="Az úszók egyetemi-főiskolai országos bajnokságán triplázott."/>
  </head>
  <body>
    <article>
      <h1>Három aranyéremmel tért vissza a zaklatási ügy után Kenderesi</h1>
      <address><time datetime="2019-11-23T16:18:00+00:00">23 Nov 2019, 16:18</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>Kenderesi Tamás három aranyéremmel tért vissza a nyári, a dél-koreai világbajnokságon kirobbant zaklatási ügye után. Kenderesi az úszók egyetemi-főiskolai országos bajnokságán tudott triplázni: a Pécsi Tudományegyetem hallgatója 100 méter pillangón, valamint a 4x100-as vegyesváltó és a 10x50-es gyorsváltó tagjaként is győzött a Tüske-uszodában rendezett versenyen, amelyen 23 felsőoktatási intézmény képviseltette magát.</p>
      <p>Az olimpiai bronzérmes Kenderesi felkészülését egy térdműtét is hátráltatta, és a visszatérés ellenére még nincs százszázalékos állapotban: </p>
      <p>„Még feszül egy kicsit, amikor behajlítom a térdemet, kilencven foknál még nem is megy jobban. Márpedig a fordulónál teljesen be kellene húznom magam alá, hogy teljes erővel tudjam elrúgni magamat, de a gyógytornászommal dolgozunk rajta, szerinte másfél hónap múlva tökéletes lesz” – idézte Kenderesit az úszószövetség hírlevele.</p>
      <figure>
        <img src="https://kep.cdn.indexvas.hu/1/0/3048/30484/304840/30484053_93d55a45d4312cb0e5f0db48a617c8c1_wm.jpg"/>
        <figcaption>Kenderesi Tamás a 2017-es budapesti vizes vb-n.<cite>Fotó: Huszti István / Index</cite></figcaption>
      </figure>
      <p>A pécsiek visszaszerezték 2017-es elsőségüket – tavaly a Testnevelési Egyetem megelőzte őket –, igaz, a Semmelweis Egyetemmel holtversenyben, miután mindkét intézmény 177 pontot gyűjtött. A harmadik helyen a BME végzett.</p>
      <related>
        <h4>Kapcsolódók (5)</h4>
        <a href="https://index.hu/sport/uszas/2019/11/21/kenderesi_tamas_fogadas_fenekre_csapat_del-korea_uszo-vb/"/>
        <a href="https://index.hu/sport/uszas/2019/11/20/kenderei_tamas_fegyelmi_eljaras_irasbeli_megrovas/"/>
        <a href="https://index.hu/sport/2019/11/08/megkezdodhet_a_targyalas_kenderesi_ugyeben/"/>
        <a href="https://index.hu/sport/uszas/2019/10/16/e-mailt_kuldtek_koreai_nyelven_all_kenderesi_zaklatasi_ugye/"/>
        <a href="https://index.hu/sport/uszas/2019/07/31/del-korea_ugyeszseg_penzbuntetes_kenderesi_tamas_szexualis_zaklatas_miatt/"/>
      </related>
    </article>
  </body>
</html>