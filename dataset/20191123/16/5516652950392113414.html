<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426358/entharrynei-thn-black-friday-o-emporikos-syllogos-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T16:45:01+00:00"/>
    <meta property="og:title" content="Ενθαρρύνει την Black Friday ο Εμπορικός Σύλλογος Ρόδου"/>
    <meta property="og:description" content="Την Παρασκευή 29 Νοεμβρίου 2019 θα πραγματοποιηθεί η προωθητική ενέργεια, γνωστή και ως «Black Friday»."/>
  </head>
  <body>
    <article>
      <h1>Ενθαρρύνει την Black Friday ο Εμπορικός Σύλλογος Ρόδου</h1>
      <address>
        <time datetime="2019-11-23T16:45:01+00:00">23 Nov 2019, 16:45</time>
      </address>
      <p>
        <b>Την Παρασκευή 29 Νοεμβρίου 2019 θα πραγματοποιηθεί η προωθητική ενέργεια, γνωστή και ως «Black Friday».</b>
      </p>
      <p>Αν και ξεκίνησε ως μία ημέρα κατά την οποία πραγματοποιούνται προσφορές προϊόντων σε κλάδους όπως τα ηλεκτρικά είδη και τα προϊόντα τεχνολογίας η ενέργεια αυτή έχει διεισδύσει σε ολόκληρο το φάσμα των εμπορικών δραστηριοτήτων.</p>
      <p>Δεν αποτελεί θεσμοθετημένη εκπτωτική περίοδο ή περίοδο προσφορών, αλλά έχει καθιερωθεί διεθνώς ως παγκόσμια εμπορική «γιορτή». Σύμφωνα με την έρευνα του ΙΝΕΜΥ, οι επιχειρήσεις που συμμετείχαν παρουσίαζαν αύξηση του τζίρου και τόνωση της ρευστότητάς τους.</p>
      <p>Στο πλαίσιο αυτό, ο Εμπορικός Σύλλογος Ρόδου επιδιώκει προτείνει και ενθαρρύνει τη συμμετοχή των τοπικών επιχειρήσεων στην Black Friday, πιστεύοντας ακράδαντα ότι και οι μεσαίοι και οι μικροί επιχειρηματίες μπορούν να εκμεταλλευθούν το εργαλείο αυτό προωθώντας τις πωλήσεις τους.</p>
      <p>Για όσους από εσάς τελικώς αποφασίσουν να συμμετέχουν στην προωθητική ενέργεια, χρειάζεται ιδιαίτερη προσοχή, καθώς εφαρμόζονται οι όροι και οι κανόνες της Υπουργικής Απόφασης 56885/19-11-2014 για τις προσφορές και προωθητικές ενέργειες. Συγκεκριμένα, θα πρέπει να αναγράφονται ευκρινώς η παλαιά και η νέα μειωμένη τιμή των προϊόντων και προαιρετικά το ποσοστό της μείωσης σε εμφανή σημεία του καταστήματος και οπωσδήποτε στα σημεία που πωλούνται τα προϊόντα.</p>
      <p>Σε κάθε περίπτωση δεν επιτρέπεται η προσφορά ειδών, των οποίων η ποσότητα υπερβαίνει το πενήντα τοις εκατό (50%) του συνόλου των κωδικών που διαθέτει το κατάστημα και αυτό ισχύει και για την Black Friday.</p>
      <p>Η τήρηση των προϋποθέσεων αυτών είναι αυτονόητη, γιατί οι κυρώσεις είναι αυστηρές και δεν επιτρέπεται να επιβάλλονται πρόστιμα λόγω λάθους και μάλιστα σε αυτήν τη δύσκολη εποχή.</p>
      <p>Συγκεκριμένα, για τους παραβάτες προβλέπεται πρόστιμο ποσού ίσου με το 0,5% του ετήσιου κύκλου εργασιών και πάντως όχι κατώτερο των 5.000 €. Εάν οι προσφορές είναι ανακριβείς ή παραπλανητικές ως προς το ποσοστό τους, ως προς την ακρίβεια των αναγραφόμενων τιμών ή ως προς την ποσότητα των προσφερόμενων προϊόντων ή όταν ενέχουν οποιασδήποτε μορφής απόκρυψη ή παραπλάνηση, επιβάλλεται πρόστιμο ποσού ίσο με το 1% του ετήσιου κύκλου εργασιών και πάντως όχι κατώτερο από 10.000 €, ανάλογα με τη βαρύτητα και τη συχνότητα της παράβασης.</p>
      <p>Ταυτόχρονα με τα παραπάνω μπορεί να επιβάλλεται και αυτοτελές πρόστιμο 1.000 έως 3.000 € για καθεμιά από τις παραβάσεις που περιλαμβάνονται στο άρθρο 78 των κανόνων ΔΙΕΠΠΥ.</p>
    </article>
  </body>
</html>