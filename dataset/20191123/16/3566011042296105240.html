<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549507.html/%DA%A9%D8%A7%D8%B1%D9%81%D8%B1%D9%85%D8%A7%DB%8C-%D9%87%D9%81%D8%AA-%D8%AA%D9%BE%D9%87-%D8%A7%D8%B9%D9%84%D8%A7%D9%85-%D8%AA%D8%B9%D8%B7%DB%8C%D9%84%DB%8C-%DA%A9%D8%B1%D8%AF-%D8%AD%D9%82%D9%88%D9%82-%DA%A9%D8%A7%D8%B1%DA%AF%D8%B1%D8%A7%D9%86-%D8%B3%D9%87-%D9%85%D8%A7%D9%87-%D9%85%D8%B9%D9%88%D9%82-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T16:01:00+00:00"/>
    <meta property="og:title" content="کارفرمای هفت تپه اعلام تعطیلی کرد/حقوق کارگران سه ماه معوق شد"/>
    <meta property="og:description" content="مدیرکل حمایت از پایداری مشاغل و بیمه بیکاری وزارت کار با بیان اینکه مدیرعامل هفته تپه از ۲۹ آبان ماه اعلام تعطیلی کرده است، از ورود وزارت کار و نهادهای ذیربط به این موضوع خبر داد."/>
  </head>
  <body>
    <article>
      <h1>کارفرمای هفت تپه اعلام تعطیلی کرد/حقوق کارگران سه ماه معوق شد</h1>
      <address>
        <time datetime="2019-11-23T16:01:00+00:00">23 Nov 2019, 16:01</time>
      </address>
      <p>مدیرکل حمایت از پایداری مشاغل و بیمه بیکاری وزارت کار با بیان اینکه مدیرعامل هفته تپه از ۲۹ آبان ماه اعلام تعطیلی کرده است، از ورود وزارت کار و نهادهای ذیربط به این موضوع خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛کریم یاوری با اشاره به آخرین وضعیت بروزرسانی حقوق کارگران شرکت کشت و صنعت نیشکر هفت تپه اظهار داشت: متاسفانه وعده مدیرعامل برای پرداخت حقوق شهریورماه کارگران حداقل در نیمه  اول مهرماه تحقق پیدا نکرد و کارگران واحد موصوف با سه ماه حقوق معوق شده مواجه هستند.</p>
      <p>وی افزود: مدیرعامل  شرکت کشت و صنعت  نیشکر هفت تپه در بخشنامه‌ای که در تابلوی اعلانات کارخانه نصب شده، شرکت هفت تپه را از تاریخ ۹۸.۸.۲۹ تعطیل اعلام کرد.   وی با بیان اینکه این نامه اثرات منفی بر روحیه  کارگران  گذاشته است و کارفرما دلیل محکمی برای اینکار ندارد، ادامه داد: به کارفرمای شرکت کشت و صنعت نیشکر هفت تپه موکداً توصیه می کنم ضمن لغو فوری نامه مذکور، در اسرع وقت مبادرت به پرداخت مطالبات  قانونی کارگران کند.   یاوری با بیان اینکه اداره امور کارگاه‌های بزرگ  با تشریک مساعی با کارگران  به ویژه نمایندگان قانونی آنان قطعاً روند بهبود پیدا خواهند کرد، گفت: بنابراین لازم است کارفرما به جای تعطیلی کارگاه در پی حل مشکل با مشارکت کارگران برآید؛ قطعا مسائل بنگاه و مشکلات با هم فکری و مشارکت کارگران در کارگاه بهبود یافته و مشکلات مرتفع  می‌شود.   مدیر کل حمایت از پایداری مشاغل وزار کار تاکید کرد: به دلیل اینکه بنگاه از طریق سازمان خصوصی سازی واگذار شده و این سازمان، یک طرف قرارداد است، لازم است به فوریت مطابق با قرارداد نحوه واگذاری بررسی شود و از آنجا که در قرارداد واگذاری احتمالا پرداخت مطالبات کارگران پیش بینی شده، انتظار می رود سازمان خصوصی سازی سریعاً مداخله کرده و برای حل  مشکل وارد شود.   یاوری با بیان اینکه اعتراض کارگران هفت تپه  صنفی و صرفاً برای تامین مطالبات  معوق است، افزود: نامه  کارفرما برای تعطیلی کارگاه قطعاً زیان‌های جبران ناپذیری را متوجه شرکت و کارگران و کارفرما می کند.   منبع: مهر انتهای پیام/</p>
    </article>
  </body>
</html>