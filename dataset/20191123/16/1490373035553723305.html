<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/film/vojtech-jasny-reziser-posledni-rozlouceni-zlin-2019_1911231649_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T16:49:00+00:00"/>
    <meta property="og:title" content="Ve Zlíně se rozloučili s režisérem Jasným, režisérem trezorového filmu Všichni dobří rodáci"/>
    <meta property="og:description" content="Rodák z Kelče na Vsetínsku zemřel minulý týden v pátek, bylo mu 93 let. Mezi smutečními hosty nechyběl prezident zlínského filmového festivalu Čestmír Vančura nebo hejtman Zlínského kraje Jiří Čunek."/>
  </head>
  <body>
    <article>
      <h1>Ve Zlíně se rozloučili s režisérem Jasným, režisérem trezorového filmu Všichni dobří rodáci</h1>
      <address><time datetime="2019-11-23T16:49:00+00:00">23 Nov 2019, 16:49</time> by <a rel="author">ČTK</a></address>
      <p>
        <b>Lidé se ve velkém sále zlínského divadla mohli v sobotu odpoledne naposledy rozloučit s režisérem a scenáristou Vojtěchem Jasným. Rodák z Kelče na Vsetínsku zemřel minulý týden v pátek, bylo mu 93 let. V posledních čtyřech letech žil v Přerově. Mezi smutečními hosty nechyběl fotograf Jindřich Štreit nebo prezident zlínského filmového festivalu Čestmír Vančura. Obřad byl přístupný veřejnosti.</b>
      </p>
      <p>Poslední rozloučení organizoval Zlín Film Festival ve spolupráci se Zlínským krajem a Městským divadlem Zlín. Na obřadu promluvil i hejtman Zlínského kraje Jiří Čunek z KDU-ČSL a Vančura, zazněl i vzkaz herečky Drahomíry Hofmanové. Součástí posledního rozloučení bylo také promítání Jasného krátkého snímku Česká rapsodie z roku 1969.</p>
      <related>
        <h4>Číst článek</h4>
        <a href="https://www.irozhlas.cz/kultura/film/vojtech-jasny-smrt-reziser-vsichni-dobri-rodaci_1911161046_dok"/>
      </related>
      <p>Jasný patřil mezi hlavní představitele české filmové nové vlny. Získal několik ocenění na mezinárodním festivalu v Cannes i Českého lva za přínos kinematografii. Točit začal v padesátých letech.</p>
      <p>Později si pozornost získal mimo jiné filmem Až přijde kocour s Janem Werichem z roku 1963.</p>
      <p>Stěžejní pak byl především snímek Všichni dobří rodáci z roku 1968 o deziluzi moravského venkova po nástupu komunistického režimu a střetech při znárodňování majetku sedláků a kolektivizaci.</p>
      <p>Za osudový snímek obdržel Jasný v roce 1969 na festivalu v Cannes cenu za režii a pozvání do poroty dalšího ročníku, znamenal však pro něj také perzekuci ze strany československého totalitního režimu. Téhož roku Jasný emigroval a na čas zakotvil u západoněmeckých televizních zakázek. Jeho filmy skončily v Československu na dvě desetiletí v trezoru.</p>
      <p>Za druhé světové války působil Jasný v odboji, byl dokonce britským agentem. Zhruba od poloviny 80. let žil v USA. Zvrat politických poměrů v Československu uvítal po listopadu 1989 dokumentem Proč Havel? z roku 1991. K filmařině se naposledy vrátil v roce 1999 dramatem Návrat ztraceného ráje.</p>
      <figure>
        <iframe data-src="https://twitter.com/Dostal_CT/status/1198284405283983362?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/kultura/film/vojtech-jasny-smrt-reziser-vsichni-dobri-rodaci_1911161046_dok"/>
      </related>
    </article>
  </body>
</html>