<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/proti-nasiliu-voci-zenam-protestoval/431882-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T16:47:00+00:00"/>
    <meta property="og:title" content="FOTO: Tisíce ľudí v Paríži protestovali proti násiliu voči ženám"/>
    <meta property="og:description" content="Niektorí účastníci pochodu držali transparenty s fotografiou svojej príbuznej či priateľky, ktorá sa stala obeťou rodovo podmieneného násilia."/>
  </head>
  <body>
    <article>
      <h1>FOTO: Tisíce ľudí v Paríži protestovali proti násiliu voči ženám</h1>
      <h2>Niektorí účastníci pochodu držali transparenty s fotografiou svojej príbuznej či priateľky, ktorá sa stala obeťou rodovo podmieneného násilia.</h2>
      <address><time datetime="2019-11-23T16:47:00+00:00">23 Nov 2019, 16:47</time> by <a rel="author">TASR</a></address>
      <p>Paríž 23. novembra (TASR) - Tisíce ľudí vyšli v sobotu do ulíc francúzskej metropoly Paríž na protest proti násiliu páchanému voči ženám. Pobúrenie vo Francúzsku vyvolalo zverejnenie údajov, podľa ktorých v krajine od začiatku tohto roka v dôsledku domáceho násilia prišlo o život najmenej 116 žien. Informovala o tom agentúra AFP.</p>
      <p>Pochod sa začal neďaleko budovy parížskej opery. Niektorí účastníci pochodu držali transparenty s fotografiou svojej príbuznej či priateľky, ktorá sa stala obeťou rodovo podmieneného násilia.</p>
      <p>Po celom Francúzsku sa konalo približne 30 protestov, do ktorých sa zapojilo takmer 70 organizácií, politických strán, odborov a združení.</p>
      <p><i>"Myslíme si, že pôjde o historický pochod,"</i> povedala jedna z organizátoriek protestu Caroline De Haasová. Organizátori na Facebooku uviedli, že cieľom protestu je prinútiť verejných činiteľov, aby v súvislosti s bojom proti násiliu na ženách prijali potrebné opatrenia.</p>
      <figure>
        <img src="https://www1.teraz.sk/usercontent/photos/3/9/d/3-39df51d53f619ef0f67fdcf866a7ae13546eaa91.jpg"/>
        <figcaption>Ženy počas pochodu proti domácemu násiliu 23. novembra 2019 v Paríži.<cite>Foto: TASR/AP</cite></figcaption>
      </figure>
      <p>Očakáva sa, že vláda v pondelok oznámi približne 40 takýchto opatrení.</p>
      <p>Podľa zistení AFP vo Francúzsku od začiatku tohto roka v dôsledku domáceho násilia zomrelo celkovo 116 žien. Páchateľmi boli ich manželia, partneri alebo expriatelia. Skupina s názvom Femicides by companions or ex medzitým zvýšila tento počet na 137.</p>
      <p>Posledné oficiálne ukazujú, že úrady v krajine každý rok evidujú 220.000 prípadov domáceho násilia proti ženám, ktorého sa dopustili ich partneri, zatiaľ čo v roku 2018 došlo k 121 úmrtiam v dôsledku takýchto činov.</p>
      <p>Francúzska ministerka spravodlivosti Nicole Belloubetová nedávno uviedla, že systém v krajine tieto ženy pred násilím nechráni.</p>
      <p>Podľa OSN bolo v roku 2017 zavraždených 87.000 žien a dievčat - vyše polovica z nich prišla o život v dôsledku násilia, ktorého sa dopustil ich manžel, partner či vlastná rodina.</p>
      <related>
        <h4>Prečítajte si aj:</h4>
        <a href="https://www.teraz.sk/regiony/za-hlas-deti-bubnovali-skolkari-sko/431063-clanok.html"/>
        <a href="https://www.teraz.sk/zahranicie/britania-vyjadrila-znepokojenie-nad-stu/429443-clanok.html"/>
        <a href="https://www.teraz.sk/zahranicie/demonstracie-v-bagdade-si-vyziadali-j/428567-clanok.html"/>
      </related>
    </article>
  </body>
</html>