<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/184671-%da%a9%d8%a8%d9%88%d8%af%db%8c-%d9%88-%d9%88%d8%b1%d9%85-%d8%a8%d8%b9%d8%af-%d8%a7%d8%b2-%d8%b9%d9%85%d9%84-%d8%a8%db%8c%d9%86%db%8c/"/>
    <meta property="og:site_name" content="چطور"/>
    <meta property="article:published_time" content="2019-11-23T16:47:25+00:00"/>
    <meta property="og:title" content="کاهش ورم بعد از عمل بینی و رفع کبودی آن با ۲۱ نکته طلایی"/>
    <meta property="og:description" content="کاهش ورم بعد از عمل بینی و رفع کبودی آن از مهم‌ترین نگرانی‌های افراد برای جراحی زیبایی بینی هستند که در این مطلب نکاتی را برای رفع آنها بیان می‌کنیم."/>
  </head>
  <body>
    <article>
      <h1>کاهش ورم بعد از عمل بینی و رفع کبودی آن با ۲۱ نکته طلایی</h1>
      <address><time datetime="2019-11-23T16:47:25+00:00">23 Nov 2019, 16:47</time> by <a rel="author" href="https://www.chetor.com/author/negar_azar32/" target="_blank">نگار آذری نمین</a></address>
      <p>کبودی صورت و ورم بعد از <a href="https://www.chetor.com/137409-%D8%B9%D9%88%D8%A7%D8%B1%D8%B6-%D8%B9%D9%85%D9%84-%D8%A8%DB%8C%D9%86%DB%8C/">عمل بینی</a> یکی از مهم‌ترین نگرانی‌های کسانی است که قصد دارند بینی خود را عمل کنند. این عوارض ممکن است مدتی مانع شرکت در فعالیت‌های اجتماعی و رفتن به محل کار شود. ورم و کبودی بعد از عمل بینی مسئله‌ای طبیعی است اما وضعیت هر فرد بعد از <a href="https://www.irangan.com/Blog/SearchTag=%D8%AC%D8%B1%D8%A7%D8%AD%DB%8C-%D8%B2%DB%8C%D8%A8%D8%A7%DB%8C%DB%8C-%D8%A8%DB%8C%D9%86%DB%8C">جراحی زیبایی بینی</a> متفاوت است. در حالت کلی دوره نقاهت بعد از آن ۷ روز است. روز هفتم، یعنی زمانی که پزشک گچ را از روی بینی برمی‌دارد، معمولا کبودی‌ها به‌طور کامل محو یا به میزان قابل‌ملاحظه‌ای کم‌رنگ شده‌اند. اما دلیل این کبودی‌ها و ورم بینی بعد از عمل زیبایی چیست؟‌ برای کاهش ورم بعد از عمل بینی یا رفع کبودی‌ها چه کاری می‌توانیم انجام دهیم؟ <a href="https://www.irangan.com/Tag/%D8%AC%D8%B1%D8%A7%D8%AD%DB%8C-%D8%B2%DB%8C%D8%A8%D8%A7%DB%8C%DB%8C-%D8%A8%DB%8C%D9%86%DB%8C">پزشکان جراحی زیبایی بینی</a> برای کاهش این عوارض چه توصیه‌هایی دارند؟ در این مطلب بخوانید.</p>
      <ul>
        <li>
          <a href="https://www.chetor.com/184671-%da%a9%d8%a8%d9%88%d8%af%db%8c-%d9%88-%d9%88%d8%b1%d9%85-%d8%a8%d8%b9%d8%af-%d8%a7%d8%b2-%d8%b9%d9%85%d9%84-%d8%a8%db%8c%d9%86%db%8c/#%D8%B9%D9%84%D8%AA%20%DA%A9%D8%A8%D9%88%D8%AF%DB%8C%20%D8%A8%D8%B9%D8%AF%20%D8%A7%D8%B2%20%D8%B9%D9%85%D9%84%20%D8%A8%DB%8C%D9%86%DB%8C">علت کبودی بعد از عمل بینی</a>
        </li>
        <li>
          <a href="https://www.chetor.com/184671-%da%a9%d8%a8%d9%88%d8%af%db%8c-%d9%88-%d9%88%d8%b1%d9%85-%d8%a8%d8%b9%d8%af-%d8%a7%d8%b2-%d8%b9%d9%85%d9%84-%d8%a8%db%8c%d9%86%db%8c/#%D9%BE%DB%8C%D8%B4%DA%AF%DB%8C%D8%B1%DB%8C%20%D8%A7%D8%B2%20%DA%A9%D8%A8%D9%88%D8%AF%DB%8C%20%D8%A8%DB%8C%D9%86%DB%8C%20%D8%A8%D8%B9%D8%AF%20%D8%A7%D8%B2%20%D8%AC%D8%B1%D8%A7%D8%AD%DB%8C%20%D8%B2%DB%8C%D8%A8%D8%A7%DB%8C%DB%8C">پیشگیری از کبودی بینی بعد از جراحی زیبایی</a>
        </li>
        <li>
          <a href="https://www.chetor.com/184671-%da%a9%d8%a8%d9%88%d8%af%db%8c-%d9%88-%d9%88%d8%b1%d9%85-%d8%a8%d8%b9%d8%af-%d8%a7%d8%b2-%d8%b9%d9%85%d9%84-%d8%a8%db%8c%d9%86%db%8c/#%DA%A9%D8%A7%D9%87%D8%B4%20%D9%88%20%D8%AF%D8%B1%D9%85%D8%A7%D9%86%20%D9%88%D8%B1%D9%85%20%D8%A8%D8%B9%D8%AF%20%D8%A7%D8%B2%20%D8%AC%D8%B1%D8%A7%D8%AD%DB%8C%20%D8%B2%DB%8C%D8%A8%D8%A7%DB%8C%DB%8C%20%D8%A8%DB%8C%D9%86%DB%8C">کاهش و درمان ورم بعد از جراحی زیبایی بینی</a>
        </li>
        <li>
          <a href="https://www.chetor.com/184671-%da%a9%d8%a8%d9%88%d8%af%db%8c-%d9%88-%d9%88%d8%b1%d9%85-%d8%a8%d8%b9%d8%af-%d8%a7%d8%b2-%d8%b9%d9%85%d9%84-%d8%a8%db%8c%d9%86%db%8c/#%D9%85%D8%B1%D8%A7%D9%82%D8%A8%D8%AA%E2%80%8C%D9%87%D8%A7%DB%8C%20%D8%A8%D9%84%D9%86%D8%AF%D9%85%D8%AF%D8%AA%20%D8%A8%D8%B9%D8%AF%20%D8%A7%D8%B2%20%D8%B9%D9%85%D9%84%20%D8%B2%DB%8C%D8%A8%D8%A7%DB%8C%DB%8C%20%D8%A8%DB%8C%D9%86%DB%8C">مراقبت‌های بلندمدت بعد از عمل زیبایی بینی</a>
        </li>
      </ul>
      <h3>علت کبودی بعد از عمل بینی</h3>
      <p>هدف از عمل بینی، درمان<a href="https://www.chetor.com/tag/%d8%a8%db%8c%d9%85%d8%a7%d8%b1%db%8c-%d8%aa%d9%86%d9%81%d8%b3%db%8c/"> مشکلات تنفسی</a> و تسهیل تنفس فرد و یا <a href="https://www.chetor.com/tag/%D8%B2%DB%8C%D8%A8%D8%A7%DB%8C%DB%8C-%D8%B5%D9%88%D8%B1%D8%AA/">زیبایی صورت</a> است. در برخی از این عمل‌ها، پزشک جراح باید استخوان بینی را بشکند یا تغییر شکل دهد. در چنین مواردی، شکستن استخوان بینی و بریدن پوشش بالایی و پایینی استخوان بینی یا همان پریوست، در حین عمل، موجب بروز ورم و کبودی در مناطق اطراف بینی می‌شود. این ورم و کبودی ممکن است چند روز و گاهی چند هفته ادامه داشته باشد. برای رفع ورم و <a href="https://www.chetor.com/100962-%DA%A9%D8%A8%D9%88%D8%AF%DB%8C-%D8%B2%DB%8C%D8%B1-%DA%86%D8%B4%D9%85/">کبودی زیر چشم</a> و اطراف بینی، حتما باید به توصیه‌های پزشک خود عمل کنید.</p>
      <h4>پریوست چیست؟</h4>
      <p>پریوست لایه‌ای است که سطح استخوان را می‌پوشاند و به‌کمک رگ‌های خونی زیادی که دارد خون را به استخوان بینی می‌رساند. بریدن این پرده باعث می‌شود که خون به پوست اطراف بینی نفوذ کند و در اطراف بینی کبودی‌هایی رخ دهد. بااین‌حال، پزشک ماهر می‌تواند در حین شکستن استخوان بینی، میزان خون‌ریزی و آسیب‌دیدگی پریوست را به حداقل برساند. علاوه بر مهارت پزشک، سن بیمار نیز در میزان کبودی اطراف بینی تأثیر دارد. معمولا رگ‌های خونی در بیماران ۴۵ سال به بالا ضعیف‌تر است و همین مسئله ممکن است باعث بروز کبودی‌های شدیدتر در بیماران ۴۵ سال به بالا شود. افرادی که خون‌ریزی آنها دیر متوقف می‌شود بهتر است مشکل خود را با پزشک در میان بگذارند و قبل از عمل بینی آزمایش‌های لازم را انجام دهند.</p>
      <p>در ادامه، راهکارهایی برای کاهش ورم و کبودی صورت بعد از عمل بینی معرفی می‌شوند.</p>
      <h3>پیشگیری از کبودی بینی بعد از جراحی زیبایی</h3>
      <h4>۱. به توصیه‌های پزشک خود عمل کنید</h4>
      <figure>
        <img src="https://www.chetor.com/wp-content/uploads/2019/11/consultation.jpg"/>
      </figure>
      <p>پزشک شما دستورالعمل‌هایی در اختیار شما قرار می‌دهد که باید حداقل از دو هفته قبل از عمل، آنها را رعایت کنید. برخی از این توصیه‌ها از اتفاقات ناگواری که ممکن است در طول یا بعد از عمل رخ دهد پیشگیری می‌کنند و برخی بدن شما را برای جراحی و دوره ریکاوری بعد از آن آماده می‌کنند. بخشی از این توصیه‌ها به اقداماتی مربوط است که برای کاهش ورم صورت بعد از عمل بینی باید انجام دهید. پزشک با پزشک، بیمار با بیمار و عمل با عمل متفاوت است. تورم بعد از عمل به عوامل مختلفی بستگی دارد و بهتر است توصیه‌های پزشک خود را موبه‌مو اجرا کنید. فرقی نمی‌کند که <a href="https://www.irangan.com/SearchTag=%D8%AC%D8%B1%D8%A7%D8%AD%DB%8C-%D8%B2%DB%8C%D8%A8%D8%A7%DB%8C%DB%8C">جراحی زیبایی</a> انجام دهید یا درمانی.</p>
      <h4>۲‌. دو هفته قبل از عمل، مراقبت‌ها را شروع کنید</h4>
      <p>حتما با پزشک خود درمورد داروهایی که مصرف می‌کنید و تغییر آنها قبل از عمل صحبت کنید. اثرات برخی از داروها ممکن است در طول جراحی یا در دوران بعد از عمل، مشکلاتی برای سلامتی شما به وجود آورد و باعث کبودی یا تورم طولانی‌مدت شود. تغییر در نوع و نحوه مصرف داروها و مکمل‌ها را باید حداقل از دو هفته قبل از عمل بینی شروع کنید، زیرا خروج مواد دارویی از بدن و هماهنگی بدن با وضعیت جدید به زمان نیاز دارد و به‌محض قطع مصرف دارو اتفاق نمی‌افتد.</p>
      <h4>۳. با پزشک‌تان همکاری کنید</h4>
      <p>حداقل ۳۰ روز قبل از جراحی، فهرستی کامل از داروها و مکمل‌های‌تان (چه داروهایی که خودسرانه مصرف می‌کنید و چه داروهایی که برای‌تان تجویز شده است) را در اختیار پزشک خود قرار دهید. پزشک شما برای مشورت با سایر پزشکان درمورد قطع یا ادامه مصرف داروها به زمان کافی نیاز دارد. هرگز مصرف داروها را خودسرانه قطع نکنید. قبل از اینکه دیر شود با پزشک خود درمورد داروهای مصرفی‌تان مشورت کنید، زیرا قطع مصرف برخی داروها باید به‌تدریج و در طول زمانی معین انجام شود. برخی داروها را نباید قطع یا با داروی دیگری جایگزین کنید؛ حتما پزشک جراح و معالج خود را از این موضوع مطلع کنید.</p>
      <h4>۴. مصرف داروهای بدون نسخه را قطع کنید</h4>
      <figure>
        <img src="https://www.chetor.com/wp-content/uploads/2019/11/2-13.jpg"/>
      </figure>
      <p>اگر عادت دارید برخی داروها مثل استامینوفن را خودسرانه مصرف کنید، پزشک خود را در جریان بگذارید. او به شما خواهد گفت که ادامه مصرف کدام داروها مشکلی ندارد. دو هفته قبل از جراحی باید مصرف داروهای ضدالتهاب مثل ایبوپروفن، <a href="https://www.chetor.com/164930-%d9%86%d8%a7%d9%be%d8%b1%d9%88%da%a9%d8%b3%d9%86/">ناپروکسن</a> و <a href="https://www.chetor.com/63338-%d8%a2%d8%b3%d9%be%d8%b1%db%8c%d9%86/">آسپرین</a> را قطع کنید، زیرا این دسته از داروها سرعت لخته‌شدن خون را کاهش می‌دهند و باعث کبودی و ورم طولانی‌مدت می‌شوند.</p>
      <h4>۵. مصرف مکمل‌های گیاهی را متوقف کنید</h4>
      <p>مصرف مکمل‌های گیاهی و غذایی باید دو تا سه هفته قبل از عمل بینی متوقف شود. با پزشک خود دراین‌باره مشورت کنید و برای قطع مصرف دارو برنامه‌ریزی کنید. پزشک‌تان تمام توصیه‌های لازم را با شما در میان خواهد گذاشت. برخی مکمل‌ها با داروی بیهوشی تداخل دارند و برخی مدت خون‌ریزی و کبودی و ورم را افزایش می‌دهند. مصرف <a href="https://www.chetor.com/179632-%d8%ae%d9%88%d8%b1%d8%a7%da%a9%db%8c-%d8%b3%d8%b1%d8%b4%d8%a7%d8%b1-%d8%a7%d8%b2-%d8%a7%d9%85%da%af%d8%a7-%db%b3/">محصولات حاوی امگا۳</a> و امگا۶ مثل مکمل‌های حاوی <a href="https://www.chetor.com/124273-%d8%ae%d9%88%d8%a7%d8%b5-%d8%b1%d9%88%d8%ba%d9%86-%d9%85%d8%a7%d9%87%db%8c/">روغن ماهی</a>، <a href="https://www.chetor.com/87532-%d8%ae%d9%88%d8%a7%d8%b5-%d8%b3%db%8c%d8%b1/">سیر</a>، <a href="https://www.chetor.com/9006-%d8%ae%d9%88%d8%a7%d8%b5-%d8%b2%d9%86%d8%ac%d8%a8%db%8c%d9%84-%d8%b3%d9%84%d8%a7%d9%85%d8%aa-%d8%b2%db%8c%d8%a8%d8%a7%db%8c%db%8c/">زنجبیل</a>، <a href="https://www.chetor.com/173171-%d8%aa%d8%ae%d9%85-%da%a9%d8%aa%d8%a7%d9%86/">بذر کتان</a> و <a href="https://www.chetor.com/145852-%d8%ae%d9%88%d8%a7%d8%b5-%d8%b4%db%8c%d8%b1%db%8c%d9%86-%d8%a8%db%8c%d8%a7%d9%86/">شیرین بیان</a> را قطع کنید. توجه کنید که این فهرست کامل نیست و پزشک‌تان برای‌اینکه توصیه‌های ضروری را با شما در میان بگذارد، باید از محتویات مکمل‌های شما باخبر باشد.</p>
      <h4>۶. غذای سالم بخورید</h4>
      <figure>
        <img src="https://www.chetor.com/wp-content/uploads/2019/11/3-8.jpg"/>
      </figure>
      <p>رژیم‌ غذایی سالم بازیابی بعد از عمل جراحی را سرعت می‌بخشد و میزان کبودی و تورم را کاهش می‌دهد. با مشورت پزشک خود، قبل و بعد از عمل، رژیم غذایی سالمی را دنبال کنید. رژیم غذایی شما باید شامل میوه‌ها و سبزیجاتی باشد که فیبر بسیار زیاد دارند. غذاهایی با میزان فیبر بالا مانع <a href="https://www.chetor.com/129959-%d8%a8%d8%b1%d8%a7%db%8c-%d8%af%d8%b1%d9%85%d8%a7%d9%86-%db%8c%d8%a8%d9%88%d8%b3%d8%aa-%da%86%d9%87-%d8%a8%d8%ae%d9%88%d8%b1%db%8c%d9%85/">یبوست</a> هستند. مسکن‌هایی که بعد از عمل و برای کاهش درد تجویز می‌شوند معمولا موجب یبوست می‌شوند. مشکل یبوست ممکن است موجب کشیدگی بخیه‌ها و خون‌ریزی و کبودی و تورم در محل جراحی شود. برای کاهش ورم بعد از عمل بینی، مصرف سدیم را کاهش دهید. در هفته‌ای که قرار است جراحی شوید زیاد آب بنوشید. <a href="https://www.chetor.com/21421-%d9%81%d9%88%d8%a7%db%8c%d8%af-%d9%86%d9%88%d8%b4%db%8c%d8%af%d9%86-%d8%a2%d8%a8-%da%86%db%8c%d8%b3%d8%aa/">نوشیدن آب به میزان کافی</a> باعث ترمیم بافت‌ها و کاهش ورم می‌شود.</p>
      <h4>۷. سیگار نکشید</h4>
      <p>اگر اهل سیگار هستید، باید سیگارکشیدن را چند هفته قبل از جراحی متوقف کنید. دوره ترمیم در افراد سیگاری طولانی است. علاوه بر این، سیگارکشیدن احتمال بروز عفونت را افزایش می‌دهد.</p>
      <h3>کاهش و درمان ورم بعد از جراحی زیبایی بینی</h3>
      <h4>۸. انتظار تورم و کبودی را داشته باشید</h4>
      <figure>
        <img src="https://www.chetor.com/wp-content/uploads/2019/11/4-5.jpg"/>
      </figure>
      <p>شما عملی مهم و تاحدودی سخت را پشت سر می‌گذارید؛ بنابراین کمی ورم و کبودی طبیعی است. میزان ورم و کبودی بسته به وضعیت بیمار و نوع عمل متفاوت خواهد بود. تورم معمولا تا دو هفته بعد از عمل قابل‌مشاهده است و این دوران بهترین زمان برای درمان تورم است، زیرا بافت‌ها در این دوران در حال ترمیم هستند. ازبین‌رفتن تورم داخل بینی ممکن است سال‌ها طول بکشد، اما بعد از گذشت دو تا سه هفته از عمل، هیچ‌کس تشخیص نمی‌دهد که روی صورت شما جراحی انجام شده است؛ زیرا تورم صورت در این مدت از بین خواهد رفت. کبودی بیشتر در زیر چشم‌ها ایجاد می‌شود و ازبین‌رفتن آن چند هفته وقت می‌برد.</p>
      <h4>۹. از کمپرس سرد استفاده کنید</h4>
      <p>به‌محض اینکه به خانه برگشتید، در نواحی اطراف بینی از کمپرس سرد استفاده کنید. کمپرس سرد را روی چشم‌ها، اطراف و زیر چشم‌ها، روی پیشانی و گونه‌ها و اطراف بینی قرار دهید. از قراردادن کمپرس روی بینی خودداری کنید. استفاده از کمپرس یکی از مراحل مهم در کاهش ورم صورت بعد از عمل بینی است.</p>
      <p>چند روز اول بعد از عمل، کمپرس را با فواصل زمانی کوتاه روی صورت خود قرار دهید. از قراردادن مستقیم یخ روی پوست پرهیز کنید. در روز سوم بعد از جراحی، تورم به حداکثر میزان خود می‌رسد. هرچه میزان استفاده از کمپرس سرد در دو روز اول بیشتر باشد، میزان تورم در روز سوم کمتر خواهد بود. به‌هیچ‌وجه کیسه‌های یخ را روی بینی قرار ندهید، زیرا به بینی فشار زیادی وارد خواهد کرد. درمورد نوع کمپرس سرد، پزشکان توصیه‌های مختلفی دارند: برخی سبزیجات یخ‌زده را پیشنهاد می‌کنند و برخی کیسه‌های حاوی یخ خردشده را. درهرصورت، بهتر است که کمپرس سرد را قبل از استفاده داخل حوله یا پارچه بپیچید. برای درمان ورم صورت بعد از عمل بینی و تسکین درد، استفاده از کمپرس سرد را بعد از گذشت ۴۸ ساعت اولیه نیز ادامه دهید.</p>
      <h4>۱۰. سرتان را بالا نگه دارید</h4>
      <figure>
        <img src="https://www.chetor.com/wp-content/uploads/2019/11/5_.jpg"/>
      </figure>
      <p>همیشه، حتی هنگام خوابیدن و استراحت، سرتان را بالاتر از قلب‌تان نگه دارید. همچنین، برای جلوگیری از افزایش تورم و کبودی، از خم‌شدن به جلو بپرهیزید. برای خواب، وضعیتی مناسب انتخاب کنید که در آن وضعیت سرتان بالا باشد. زیر سرتان از سه بالش استفاده کنید و مطمئن شوید که در حین خواب غلت نمی‌زنید و وضعیت سرتان ثابت است. بهتر است تا دو هفته بعد از جراحی، روی مبل راحتی استراحت کنید. خم نشوید و وسیله سنگین بلند نکنید، زیرا چنین کارهایی ممکن است تورم را افزایش دهد یا باعث خون‌ریزی در محل جراحی شود.</p>
      <h4>۱۱. پانسمان و بخیه‌ها را دست‌کاری نکنید</h4>
      <p>پانسمان و بخیه‌ها ممکن است کمی آزاردهنده باشند، اما باید بدانید که جراح شما محل جراحی را بسیار دقیق پانسمان می‌کند تا به ترمیم بافت کمک کند؛ پس به‌هیچ‌وجه آنها را دست‌کاری نکنید. پزشک معمولا گچ بینی را بعد از یک هفته برمی‌دارد یا در صورت نیاز تعویض می‌کند. پانسمان بینی را طبق دستور پزشک تعویض کنید. برای کاهش میزان ورم، پانسمان باید بسیار دقیق انجام شود. ممکن است پزشک شما برای جذب مایعات و خون حاصل از خشک‌شدن زخم، یک بانداژ اضافی در زیر بینی قرار دهد. این بانداژ نیز در کاهش تورم مؤثر است. بانداژ را به‌موقع و منظم تعویض کنید و هنگام تعویض، به بینی فشار وارد نکنید.</p>
      <h4>۱۲. پیاده‌روی کنید</h4>
      <figure>
        <img src="https://www.chetor.com/wp-content/uploads/2019/11/6-1.jpg"/>
      </figure>
      <p>شاید تمایل چندانی به <a href="https://www.chetor.com/16472-%d9%be%db%8c%d8%a7%d8%af%d9%87%e2%80%8c%d8%b1%d9%88%db%8c-%d8%a8%d8%b1-%d8%b3%d9%84%d8%a7%d9%85%d8%aa-%d9%88-%d8%aa%d9%86%d8%a7%d8%b3%d8%a8-%d8%a7%d9%86%d8%af%d8%a7%d9%85/">پیاده روی</a> و راه‌رفتن نداشته باشید اما آهسته راه‌رفتن در کاهش ورم صورت مؤثر است. هرچه زودتر راه‌رفتن را شروع کنید، بهتر است. راه‌رفتن مانع لخته‌شدن خون و باعث کاهش ورم می‌شود. تا زمانی که پزشک‌تان اجازه نداده است، ورزش‌های سنگین انجام ندهید.</p>
      <h4>۱۳. داروها را مطابق دستور پزشک مصرف کنید</h4>
      <p>داروهای تجویزشده برای کاهش درد و تورم را به‌موقع مصرف کنید و به توصیه‌های پزشک‌تان عمل کنید. خودسرانه دارو مصرف نکنید. درمورد ازسرگیری مصرف داروهایی که قبل از عمل مصرف آنها را قطع کرده بودید با پزشک‌تان مشورت کنید. دُز مصرفی برخی از داروها برای رسیدن به میزان معین باید به‌تدریج افزایش یابد. مصرف مکمل‌ها را بدون اجازه پزشک شروع نکنید، زیرا برخی از آنها ممکن است موجب تورم یا خون‌ریزی بعد از عمل شوند. بنابراین، باتوجه‌به نظر پزشک، ۲ تا ۴ هفته بعد از عمل بینی نباید آنها را مصرف کنید.</p>
      <h4>۱۴. بهداشت فردی خود را باتوجه‌به دستور پزشک رعایت کنید</h4>
      <figure>
        <img src="https://www.chetor.com/wp-content/uploads/2019/11/7-2.jpg"/>
      </figure>
      <p>تا زمانی که بانداژ روی بینی شماست، برای شست‌وشوی سر از جریان مستقیم آب استفاده نکنید. بهتر است برای استحمام به‌جای دوش از وان استفاده کنید. بخار و رطوبت دوش ممکن است باعث افتادن گچ و پانسمان بینی شود و ترمیم آن را دشوار کند. درباره اینکه چه زمانی می‌توانید حمام کنید از مشورت پزشک خود بهره ببرید. هنگام شست‌وشوی صورت، مراقب بینی و پانسمان آن باشید. به‌آرامی مسواک بزنید و هنگام مسواک‌زدن فشار زیادی به لب بالایی وارد نکنید.</p>
      <h4>۱۵. بینی خود را فشار ندهید</h4>
      <p>ضربه ناگهانی و فشاردادن بینی و مناطق اطراف آن ممکن است باعث تورم و کبودی شود و ترمیم بینی را دچار مشکل کند. هوا را با فشار از بینی خارج نکنید. این کار به بخیه‌ها و بافت‌ها آسیب می‌زند و باعث ایجاد کبودی و ورم می‌شود. آب بینی خود را بالا نکشید، چون این کار به بینی فشار وارد می‌کند و باعث خون‌ریزی یا آسیب بخیه‌ها می‌شود. تاحدامکان<a href="https://www.chetor.com/170258-%d8%af%d8%b1%d9%85%d8%a7%d9%86-%d8%b9%d8%b7%d8%b3%d9%87/"> عطسه</a> نکنید و اگر عطسه کردید، مثل حالت سرفه، هوا را از راه دهان خارج کنید. بیش‌ازحد خندیدن ماهیچه‌ها و رباط‌های پشتیبان بینی را جابه‌جا می‌کند و مشکل‌ساز می‌شود.</p>
      <h3>مراقبت‌های بلندمدت بعد از عمل زیبایی بینی</h3>
      <h4>۱۶. صبور باشید</h4>
      <p>ورم خفیف صورت و احساس فشار در اطراف بینی ممکن است تا چند سال هم ادامه داشته باشد. تا چند هفته بعد از عمل، هیچ اثری از کبودی و ورم در ظاهر باقی نمی‌ماند، اما درمان کامل ورم درونی ممکن است مدت‌ها طول بکشد. بسیاری از عمل‌های بینی تغییرات بسیار کوچکی در بینی ایجاد می‌کنند. تغییراتی کمتر از یک میلی‌متر که شاید به‌ظاهر مشخص نباشند. ممکن است نتیجه موردنظر خود را از عمل نگیرید و به جراحی دیگری نیاز پیدا کنید. درمان ورم برخی از بافت‌های داخلی ممکن است ۱۸ ماه زمان لازم داشته باشد و در این مدت ممکن است شکل بینی شما تغییر کند. بنابراین، ازنظر بسیاری از جراحان بینی، بین دو عمل متوالی بینی حداقل یک سال فاصله لازم است.</p>
      <h4>۱۷. از ضدآفتاب استفاده کنید</h4>
      <figure>
        <img src="https://www.chetor.com/wp-content/uploads/2019/11/8-2.jpg"/>
      </figure>
      <p>به‌کمک <a href="https://www.chetor.com/172697-%d8%b6%d8%af%d8%a2%d9%81%d8%aa%d8%a7%d8%a8-%d8%b7%d8%a8%db%8c%d8%b9%db%8c/">ضدآفتاب مناسب</a>، از پوست خود در برابر اشعه‌های مضر آفتاب محافظت کنید. از ضدآفتاب‌هایی با اس.پی.اف ۳۰ و بالاتر استفاده کنید که در مقابل امواج UVA و UVB مقاوم باشند. برای پوشاندن صورت خود از کلاه‌های لبه‌دار استفاده کنید.</p>
      <h4>۱۸. به بینی خود فشار وارد نکنید</h4>
      <p>حداقل تا ۴ هفته بعد از عمل، هیچ‌گونه فشاری به بینی خود وارد نکنید. البته این مدت ممکن است باتوجه‌به نظر پزشک‌تان و نوع عملی که روی بینی انجام شده است طولانی‌تر باشد. در این دوران از عینک طبی یا آفتابی استفاده نکنید. اگر مجبورید عینک به چشم بزنید، از راهکارهایی استفاده کنید که کمترین فشار را به بینی وارد می‌کنند. یکی از راهکارها این است که عینک را با چسب روی سرتان ثابت کنید تا به بینی فشار وارد نشود.</p>
      <h4>۱۹. لباس‌های مناسب انتخاب کنید</h4>
      <figure>
        <img src="https://www.chetor.com/wp-content/uploads/2019/11/9-1.jpg"/>
      </figure>
      <p>سعی کنید تا ۴ هفته بعد از عمل بینی، لباس‌های بی‌دکمه یا یقه‌تنگ نپوشید. بلوزها و تی‌شرت‌های دکمه‌دار یا یقه‌گشاد بپوشید.</p>
      <h4>۲۰. تمرینات ورزشی را با دقت و مشورت انجام دهید</h4>
      <p>قبل از اجرای ورزش‌های سنگین، که به بینی شما فشار وارد می‌کنند، با پزشک خود مشورت کنید. ورزش‌هایی که نیازمند تحرک زیاد هستند می‌توانند به بافت‌های داخل بینی آسیب بزنند و سرعت ترمیم را کاهش دهند. از دویدن، پرش و ورزش‌هایی مثل فوتبال و بسکتبال، تا زمانی که پزشک‌تان اجازه نداده است، پرهیز کنید. یوگا و ورزش‌های کششی انتخاب مناسبی هستند، اما از خم‌شدن به جلو و حرکاتی که باعث افزایش فشار روی بینی می‌شوند دوری کنید. قبل از شروع مجدد ورزش حتما با پزشک خود مشورت کنید.</p>
      <h4>۲۱. غذای سالم مصرف کنید</h4>
      <p>آن رژیم غذایی را که دو هفته قبل از عمل بینی شروع کرده‌اید ادامه دهید و در صورت نیاز، گروه‌هایی غذایی دیگر را به آن اضافه کنید. مصرف میوه‌ها و سبزیجات و <a href="https://www.chetor.com/18207-%DA%A9%D8%AF%D8%A7%D9%85-%D8%AE%D9%88%D8%B1%D8%A7%DA%A9%DB%8C%E2%80%8C%D9%87%D8%A7-%D9%81%DB%8C%D8%A8%D8%B1-%D8%A8%D8%A7%D9%84%D8%A7%DB%8C%DB%8C-%D8%AF%D8%A7%D8%B1%D9%86%D8%AF%D8%9F/">غذاهایی با فیبر بالا</a> را ادامه دهید و تا زمانی که پزشک‌تان صلاح بداند، سدیم مصرف نکنید. سیگار هم نکشید.</p>
      <h4>مشاور هوشمند سفر شما | ⏱ لست سکند، تور لحظه آخری</h4>
      <ul>
        <li>
          <a href="https://lastsecond.ir/itineraries/s986572-nakhjavan-latifi-2-98">چطور می‌توان در سه روز به دو کشور مختلف و به صورت زمینی سفر کرد؟ +تصاویر</a>
        </li>
        <li>
          <a href="https://lastsecond.ir/videos/3050-darak-wonderful-village-sistan-baluchestan">شگفت انگیزترین روستای سیستان و بلوچستان! + ویدئو</a>
        </li>
        <li>
          <a href="https://lastsecond.ir/news/the-abandoned-mansions-of-bishops-avenue">راز عمارت‌های متروکه‌ی محله‌ی اعیان‌نشینی در لندن کشف شد! +تصاویر</a>
        </li>
        <li>
          <a href="https://lastsecond.ir/itineraries/s986661-yerevan-movahedian-98">این شهر، آشیانه‌ی پرستوهای جهان است! +‌تصاویر</a>
        </li>
        <li>
          <a href="https://lastsecond.ir/news/tito-garden">راز باغ کویری همیشه سرسبز ایران چیست؟ +تصاویر</a>
        </li>
        <li>
          <a href="https://lastsecond.ir/news/open-air-architecture">این ساختمان‌های عجیب، رویایی‌ترین خانه‌های دنیا هستند! +تصاویر</a>
        </li>
        <li>
          <a href="https://lastsecond.ir/dailytrips/244-%DA%86%D9%87%D8%A7%D8%B1-%D8%B1%D9%88%D8%B2-%D8%AF%D8%B1-%D8%B4%DB%8C%D8%B1%D8%A7%D8%B2-%D8%B1%D9%86%DA%AF%DB%8C">برنامه 4 روزه شیراز</a>
        </li>
        <li>
          <a href="https://lastsecond.ir/itineraries/s986653-qazvin-mkeshavarz-98">با یکی از خوشمزه‌ترین شهرهای ایران آشنا شوید! +تصاویر</a>
        </li>
        <li>
          <a href="https://lastsecond.ir/news/dreamiest-winteriest-train-trips-world">رؤیایی‌ترین قطارهای زمستانی دنیا از کدام مسیرها می‌گذرند؟ +تصاویر</a>
        </li>
        <li>
          <a href="https://lastsecond.ir/itineraries/s986621-hanoi-jamshidi-98">اینجا کشوری‌ست که به جای هر گلوله بر زمینش، گلی روییده است! +تصاویر</a>
        </li>
      </ul>
      <p>منبع <a href="https://www.berkeleysquaremedical.com/bruising-after-rhinoplasty/">berkeleysquaremedical </a><a href="https://www.wikihow.com/Reduce-Swelling-After-Rhinoplasty"> wikihow</a></p>
    </article>
  </body>
</html>