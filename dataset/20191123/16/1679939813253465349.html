<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-avion-turkish-airlines-cu-134-de-pasageri-a-fost-avariat-in-timpul-aterizarii-pe-aeroportul-odesa_3059904.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T16:55:33+00:00"/>
    <meta property="og:title" content="Un avion Turkish Airlines, cu 134 de pasageri, a fost avariat în timpul aterizării pe Aeroportul Odesa"/>
    <meta property="og:description" content="Un avion al companiei aeriene Turkish Airlines a fost avariat în timpul aterizării pe Aeroportul Odesa, după ce roțile frontale ale aeronavei au fost distruse la impactul cu pista, informează digi24.ro.Partea din față a avionului, un Boeing 737-800, a fos"/>
  </head>
  <body>
    <article>
      <h1>Un avion Turkish Airlines, cu 134 de pasageri, a fost avariat în timpul aterizării pe Aeroportul Odesa</h1>
      <address><time datetime="2019-11-23T16:55:33+00:00">23 Nov 2019, 16:55</time> by <a rel="author">PUBLIKA.MD</a></address>
      <p>
        <b>Un avion al companiei aeriene Turkish Airlines a fost avariat în timpul aterizării pe Aeroportul Odesa, după ce roțile frontale ale aeronavei au fost distruse la impactul cu pista, informează <a href="https://www.digi24.ro/stiri/externe/ue/un-avion-turkish-airlines-plin-cu-pasageri-a-fost-avariat-la-aterizare-dupa-ce-s-a-izbit-de-pista-in-ucraina-1220965">digi24.ro</a>.</b>
      </p>
      <p>Partea din față a avionului, un Boeing 737-800, a fost avariată, însă pasagerii și membrii echipajului nu au fost răniți, potrivit Mediafax.</p>
      <p>Aeronava zbura pe ruta Istanbul-Odesa, iar din cauza vântului puternic, prima încercare de aterizare a eșuat. Pilotul a încercat o a doua aterizare, iar la impactul cu pista, roțile frontale au fost distruse, motiv pentru care avionul s-a izbit de pistă.</p>
      <p>Potrivit unui comunicat al Turkish Airlines, toți cei 134 de pasageri și membrii echipajului au fost evacuați în siguranță.</p>
      <p>Acesta este al doilea incident aviatic care implică un avion Boeing în ultimele zile, după ce un Boeing 777 care decolase de la Los Angeles a suferit o defecțiune a unui motor și a început să scoată flăcări dintr-una din aripi. Echipajul a fost nevoit să aterizeze de urgență la doar 15 minute de la decolare.</p>
    </article>
  </body>
</html>