<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598761/ollandia-efivoi-pyrovolisan-enantion-dyo-trenon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T16:09:00+00:00"/>
    <meta property="og:title" content="Ολλανδία: Έφηβοι πυροβόλησαν εναντίον δυο τρένων"/>
    <meta property="og:description" content="Η ολλανδική αστυνομία συνέλαβε χθες (22/11) δύο εφήβους που θεωρούνται ύποπτοι ότι πυροβόλησαν εναντίον δύο τρένων με αεροβόλα πιστόλια, ραγίζοντας τα..."/>
  </head>
  <body>
    <article>
      <h1>Ολλανδία: Έφηβοι πυροβόλησαν εναντίον δυο τρένων</h1>
      <address><time datetime="2019-11-23T16:09:00+00:00">23 Nov 2019, 16:09</time> by <a rel="author">SigmaLive</a></address>
      <p>Η ολλανδική αστυνομία συνέλαβε χθες (22/11) δύο εφήβους που θεωρούνται ύποπτοι ότι πυροβόλησαν εναντίον δύο τρένων με αεροβόλα πιστόλια, ραγίζοντας τα τζάμια και αναγκάζοντας τις αρχές να εκκενώσουν έναν συρμό.<br/> <br/> <br/>Η αστυνομία της Μπρέντα (νότια Ολλανδία) έκανε γνωστό, με μήνυμά της στο Twitter, ότι οι έφηβοι, και οι δύο ηλικίας 15 ετών, συνελήφθησαν το βράδυ της Παρασκευής. Στην κατοχή τους βρέθηκαν δύο αεροβόλα πιστόλια με μεταλλικά σφαιρίδια.<br/> <br/>Νωρίτερα, οι επιβάτες που βρίσκονταν σε δύο τρένα, τα οποία εκτελούν το δρομολόγιο Μπρέντα- Αϊντχόβεν, άκουσαν ισχυρούς κρότους και είδαν να έχουν ραγίσει τα παράθυρα του συρμού.<br/> <br/>Το ένα από τα δύο τρένα εκκενώθηκε μόλις έφθασε στον σιδηροδρομικό σταθμό της Μπρέντα. Η αστυνομία ξεκίνησε έρευνα.<br/> <br/>Οι δύο έφηβοι θεωρούνται ύποπτοι ότι «προκάλεσαν ζημιές σε τρένα», σύμφωνα με την αστυνομία.<br/> <br/>Αυτού του είδους τα πιστόλια πωλούνται στην Ολλανδία σε πρόσωπα άνω των 18 ετών, που είναι μέλη μιας λέσχης σκοποβολής, η οποία και ειδικεύεται σε αυτού του τύπου το όπλο.<br/> <br/>ΑΠΕ - ΜΠΕ</p>
    </article>
  </body>
</html>