<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/czarzasty-14-grudnia-sld-zmieni-statut-aby-polaczyc-sie-z-wiosna/"/>
    <meta property="og:site_name" content="Polsat News"/>
    <meta property="article:published_time" content="2019-11-23T16:53:00+00:00"/>
    <meta property="og:title" content="Czarzasty: 14 grudnia SLD zmieni statut, aby połączyć się z Wiosną"/>
    <meta property="og:description" content="14 grudnia podczas konwencji w Warszawie przyjęty zostanie nowy statut SLD umożliwiający połączenie z Wiosną Roberta Biedronia - poinformował w sobotę przewodniczący Sojuszu Lewicy Demokratycznej Włodzimierz Czarzasty."/>
  </head>
  <body>
    <article>
      <h1>Czarzasty: 14 grudnia SLD zmieni statut, aby połączyć się z Wiosną</h1>
      <address>
        <time datetime="2019-11-23T16:53:00+00:00">23 Nov 2019, 16:53</time>
      </address>
      <p>
        <b>14 grudnia podczas konwencji w Warszawie przyjęty zostanie nowy statut SLD umożliwiający połączenie z Wiosną Roberta Biedronia - poinformował w sobotę przewodniczący Sojuszu Lewicy Demokratycznej Włodzimierz Czarzasty.</b>
      </p>
      <related>
        <a href="https://www.polsatnews.pl/wiadomosc/2019-11-19/byly-wiceprezes-wiosny-krytykuje-lewice-czy-cos-takiego/"/>
      </related>
      <p>Wicemarszałek Sejmu był w sobotę gościem obrad pomorskiego SLD, podczas którego wybrano delegatów na konwencję Sojuszu 14 grudnia w stolicy.</p>
      <p>
        <a href="https://www.polsatnews.pl/wiadomosc/2019-11-15/fuzja-partii-lewicy-kongres-zjednoczeniowy-prawdopodobnie-wiosna/">
          <b>ZOBACZ: Fuzja partii lewicy. "Kongres zjednoczeniowy prawdopodobnie wiosną"</b>
        </a>
      </p>
      <p>
        <b>Decyzja "jednomyślna, bez konfliktów"</b>
      </p>
      <p>- Dzisiaj zdecydowaliśmy bez konfliktów, jednomyślnie, wspólnie w dwie partie o tym, że delegaci z województwa pomorskiego zaprezentują takie zdanie, że są za połączeniem dwóch partii Wiosny oraz Sojuszu Lewicy Demokratycznej i są za tym, żeby zrobić to na równych zasadach" - powiedział na konferencji prasowej Czarzasty.</p>
      <p>Dodał, że Pomorskie jest dziewiątym województwem, w którym działacze SLD podczas regionalnego zjazdu wyrazili poparcie dla pomysłu zjednoczenia z Wiosną.</p>
      <p>Przypomniał, że w Pomorskiem z list komitetu wyborczego SLD weszło do Sejmu troje posłów: Beata Maciejewska (w okręgu gdańskim nr 25) oraz Marek Rutka i Joanna Senyszyn (w okręgu gdyńsko-słupskim nr 26).</p>
      <p>Lider SLD poinformował, że podczas konwencji 14 grudnia przyjęty zostanie nowy statut partii. - A po rejestracji tego statutu nastąpi zjazd lub kongres zjednoczeniowy obu partii - wyjaśnił.</p>
      <p>
        <b>Bez Lewicy Razem</b>
      </p>
      <p>W połączeniu SLD i Wiosny nie będzie uczestniczyć Lewica Razem, na której czele stoi poseł Adrian Zandberg.</p>
      <p>- Nasz urok polega na tym, że jasno komunikujemy sytuację: Lewica Razem nie będzie łączyła się z Wiosną i Sojuszem Lewicy Demokratycznej. Zostało to wspólnie, na zasadach olbrzymiego szacunku wzajemnego, ustalone. I bardzo prosimy o nie doszukiwanie się w tym żadnego zła. Jedna partia po prostu idzie inną drogą. Co będzie za rok, dwa - zobaczymy. Ale akceptujemy to. Umawiamy się na wspólną pracę w klubie i jednego kandydata lub kandydatkę w wyborach prezydenckich oraz występowanie wspólnie w każdych wyborach - oświadczył Czarzasty.</p>
      <p>
        <a href="https://www.polsatnews.pl/wideo/wypadek-w-turcji-na-wycieczce-dostala-rachunek-na-80-tys-euro_6760115/">WIDEO - Wypadek w Turcji na wycieczce. Dostała rachunek na 80 tys. euro</a>
      </p>
      <figure>
        <img src="https://r.dcs.redcdn.pl/http/o2/redefine/cp/5x/5x1299b76p6i6hoyvka57ubxps72u2b9.jpg"/>
      </figure>
    </article>
  </body>
</html>