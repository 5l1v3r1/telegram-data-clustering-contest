<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140832/%D8%AA%DA%A9%D8%B0%DB%8C%D8%A8-%D8%B9%D8%AF%D9%85-%D8%A7%D9%85%DA%A9%D8%A7%D9%86-%D9%85%D8%B9%D8%A7%D9%85%D9%84%D8%A7%D8%AA-%D8%A2%D9%86%D9%84%D8%A7%DB%8C%D9%86-%D8%B3%D9%87%D8%A7%D9%85-%D8%AF%D8%B1-%D9%87%D9%81%D8%AA%D9%87-%DA%AF%D8%B0%D8%B4%D8%AA%D9%87-%D8%B3%D9%87%D8%A7%D9%85%D8%AF%D8%A7%D8%B1%D8%A7%D9%86-%DA%AF%D8%B2%D8%A7%D8%B1%D8%B4-%D8%AF%D9%87%D9%86%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-23T16:11:00+00:00"/>
    <meta property="og:title" content="تکذیب عدم امکان معاملات آنلاین سهام در هفته گذشته / سهامداران گزارش دهند"/>
    <meta property="og:description" content="رئیس مرکز نظارت بر امنیت اطلاعات سازمان بورس با تکذیب عدم امکان معاملات برخط در هفته گذشته و استقرار سرور همه ۱۰۸ کارگزاری بورس در داخل از سهامداران خواست در صورت وجود تخلف گزارش دهند."/>
  </head>
  <body>
    <article>
      <h1>تکذیب عدم امکان معاملات آنلاین سهام در هفته گذشته / سهامداران گزارش دهند</h1>
      <h2>توسط رئیس مرکز نظارت بر امنیت اطلاعات سازمان بورس:</h2>
      <address>
        <time datetime="2019-11-23T16:11:00+00:00">23 Nov 2019, 16:11</time>
      </address>
      <p>
        <i>رئیس مرکز نظارت بر امنیت اطلاعات سازمان بورس با تکذیب عدم امکان معاملات برخط در هفته گذشته و استقرار سرور همه ۱۰۸ کارگزاری بورس در داخل از سهامداران خواست در صورت وجود تخلف گزارش دهند.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، احمد سحرخیز با بیان اینکه قطعی اینترنت بر انجام معاملات آنلاین بورس تاثیری ندارد به مهر گفت: در روزهای قطعی اینترنت ، برخی مطرح کردند سرور سامانه‌های معاملات آنلاین کارگزاری ها در خارج از کشور میزبانی می شوند و معامله گران نتوانستند معاملاتی انجام دهند که چنین اظهارنظری بی پایه و اساس است .</p>
      <p>وی افزود: موضوع از دو جنبه آماری و مقرراتی و نظارتی مورد بررسی است . اول اینکه طی چند سال اخیر، الزامات امنیت داده ها برای سامانه های مهم بازار سرمایه تدوین و ابلاغ شد. به نحوی که طبق بند ۱۰ ماده دو سند الزامات که از سال ۹۳ به شرکت های کارگزاری ابلاغ و تأکید شده تمام سرورها و تجهیزات سامانه های مهم بازارسرمایه به ویژه سامانه های معاملات برخط باید در داخل کشور میزبانی شوند.</p>
      <p>این مقام مسئول ادامه داد: بر این اساس، تمام شرکت های کارگزاری، طی سال های اخیر برای سامانه های معاملات برخط ملزم به دریافت تأییدیه فنی از سازمان هستند و با قطعیت می توان گفت تمام سرورهای سامانه های معاملات برخط تمام ۱۰۸ شرکت کارگزاری در داخل بوده و به روال عادی خدمات دهی می کنند.</p>
      <p>سحرخیز ادامه داد: سامانه معاملات برخط کارگزاری خارج کشور ، فاقد مجوز سازمان بورس بوده و سهامداران و سرمایه گذاران در صورت مشاهده چنین موردی، موضوع را به آدرس ایمیل <a href="http://makna@seo.ir/">makna@seo.ir</a> یا تلفن ۰۲۱۸۴۰۸۳۵۳۵ اطلاع دهند تا پیگیری و برخورد قانونی صورت گیرد.</p>
      <p>وی در مورد نکته دوم و از جنبه آماری هم توضیح داد: نسبت تعداد سفارشات آنلاین به کل سفارشات ثبت شده بورس و فرابورس در یکشنبه ۲۷ آبان ۸۵ درصد، دوشنبه و سه شنبه ۸۹ و ۹۰ درصد و گویای عادی بودن دسترسی سرمایه گذاران به سامانه های معاملات آنلاین بورس است.</p>
      <p>رئیس مرکز نظارت بر امنیت اطلاعات بازارسرمایه افزود: یکشنبه قبل شنیده شد عده محدودی در دسترسی به سامانه های معاملات آنلاین دچار مشکل بوده اند اما بعد از بررسی دقیق مشخص شد هیچ یک از سامانه های آنلاین کارگزاران و سامانه های پرکاربرد مانند سایت کدال حتی به صورت مقطعی هم مشکل نداشته اند.</p>
      <p>سحرخیز افرود: نتیجه بررسی ها حاکی از آن بود برخی کاربران برای دسترسی به سامانه معاملات برخط کارگزاری مانند همیشه در گوگل یا به طور پیش فرض به زبان فارسی در نوار مرورگر رایانه یا موبایل جستجو را انجام می دادند که در هر دو حالت، پاسخ قطع بودن اینترنت را باز می گرداندند.</p>
      <p>وی ادامه داد: با این روش، قاعدتا هیچ سایتی قابل باز شدن نبوده و این در حالی است که باید به جای تایپ فارسی سامانه، آدرس سایت معاملات برخط در نوار مرورگر به طور دقیق و صحیح نوشته می شد. این موضوع، برای برخی کاربران اینترنت روشن نبود و عدم آگاهی می توانست باعث ناتوانی در دسترسی به یک سامانه شود. برای شفافیت بیشتر، علاوه بر اعلام خبر در سایت سازمان بورس، تمام کارگزاران هم آدرس URL سامانه های معاملات آنلاین را به تمام مشتریان پیامک کردند تا دسترسی با سهولت بیشتری انجام شود.</p>
      <p>انتهای پیام</p>
    </article>
  </body>
</html>