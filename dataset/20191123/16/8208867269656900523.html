<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/23/news/daphne_mandante-241723736/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T16:11:00+00:00"/>
    <meta property="og:title" content="Inchiesta Daphne, terremoto a Malta. Anche il mandante chiede la grazia: &quot;Pronto a parlare in cambio di un salvacondotto&quot;"/>
    <meta property="og:description" content="Le indagini sull'omicidio della giornalista che indagava sulla corruzione nell'isola puntano al governo maltese"/>
  </head>
  <body>
    <article>
      <h1>Inchiesta Daphne, terremoto a Malta. Anche il mandante chiede la grazia: "Pronto a parlare in cambio di un salvacondotto"</h1>
      <h2>Le indagini sull'omicidio della giornalista che indagava sulla corruzione nell'isola puntano al governo maltese</h2>
      <address><time datetime="2019-11-23T16:11:00+00:00">23 Nov 2019, 16:11</time> by <a rel="author">CARLO BONINI</a></address>
      <p><b>I</b>l vaso di Pandora si è rotto. Le complicità saltate. L’inchiesta per l’omicidio di <b>Daphne Caruana Galizia</b> si è messa a correre. E con lei il conto alla rovescia del big-bang di una crisi politico-istituzionale che promette di travolgere il Premier laburista <b>Joseph Muscat </b>e il suo governo, a cominciare dai due uomini chiave coinvolti nell’indagine: il capo di gabinetto <b>Keith Schembri</b> e il ministro <b>Konrad Mizzi</b>.<br/><br/>Questa mattina, <b>Yorgen Fenech</b>, l’<a href="https://www.repubblica.it/esteri/2019/11/22/news/omicidio_daphne_galizia_il_presunto_mandante_riarrestato_dopo_la_cauzione-241639050/">uomo di affari arrestato mercoledì scorso</a> perché accusato di essere il mandante dell’omicidio, dopo aver ottenuto il ricovero in ospedale, ha infatti chiesto la grazia in cambio di una piena confessione. Una mossa che racconta non soltanto la disperazione dell’uomo – schiacciato come è dalla chiamata di correo di <b>Melvin Theuma,</b> l’usuraio di Porto Maso, a sua volta arrestato la scorsa settimana, che lo ha indicato come colui da cui avrebbe ricevuto l’incarico di reclutare i sicari (i fratelli <b>George e Alfred De Giorgio</b> e <b>Vincent Muscat</b>) – ma anche la posta in gioco del patto di immunità che propone: un salvacondotto per poter trascinare nell’inchiesta per omicidio il Palazzo del Governo. Per offrire prove decisive della natura politica del movente che condannò Daphne ad ardere viva nell’autobomba che la uccise il 16 ottobre 2017.<br/><br/>La richiesta di grazia di Fenech, che arriva a pochi giorni da quella promessa all’intermediario dell’omicidio <b>Melvin Theuma</b> (e che – per quanto ne riferiscono fonti investigative maltesi - è ragionevole prevedere verrà concessa, vista la mole di prove già fornita in oltre una settimana di interrogatori dallo stesso Theuma) aumenta ancora di più la pressione su <b>Joseph Muscat.</b> La legge penale maltese prevede infatti che sia il Presidente del Consiglio, sentito il parere dell’Attorney General, a decidere se stringere o meno un patto che, in cambio di un condono penale, assicuri una piena confessione. Ma mai, come in questo caso, <b>Joseph Muscat</b> è chiamato a decidere “in re propria”. Su una vicenda, cioè, in cui il suo conflitto di interessi politico è macroscopico. Dal momento che <b>Yorgen Fenech</b>, confessando, trascinerebbe con sé i due uomini chiave del governo laburista: <b>Keith Schembri</b> e <b>Konrad Mizzi.</b> Gli stessi che, nel 2015, avrebbero dovuto ricevere, su due società panamensi off-shore, proprio da Fenech, 2 milioni di dollari di tangenti veicolate da una società domiciliata a Dubai di cui Fenech era proprietario (la “17Black”). E la cui esistenza venne svelata da Daphne poco prima di essere assassinata.<br/><br/>Un passaggio strettissimo, evidentemente. Dove cominciano a ballare anche altri anelli dell’esecutivo. Come il ministro dell’economia <b>Chris Cardona</b>, tra i più irriducibili nemici di Daphne (che ne svelò la presenza in un bordello tedesco durante una visita di Stato) e interrogato questa mattina negli uffici di Polizia di Valletta su una serie di circostanze specifiche svelate nell’ultimo anno e mezzo dal lavoro di inchiesta del “<i>Daphne Project</i>”, di cui “<i>Repubblica”</i> fa parte. Vale a dire i suoi rapporti di conoscenza e frequentazione con almeno due degli esecutori materiali dell’omicidio (i fratelli<b> George e Alfred De Giorgio</b>).<br/><br/>Tutto questo, sotto la pressione montante non solo dell’opposizione parlamentare ("Con il passare delle ore, la posizione di Muscat si sta facendo insostenibile. Il Primo ministro è ostaggio di poteri criminali" ha dichiarato questa mattina <b>Adrian Delia</b>, segretario del Partito Nazionalista), ma anche dell’opinione pubblica.<br/>Annunciata da manifesti murali che, nelle strade di Valletta, ritraggono la triade Muscat-Schembri-Mizzi sotto un titolo cubitale “Mafia”, lunedì prossimo è stata convocata una nuova manifestazione di piazza di fronte a Castille, la sede del Governo. Che promette di raccogliere ancora più maltesi di quanto non abbia fatto la manifestazione di mercoledì scorso. Mentre oggi, il “<i>Times of Malt</i>a”, il più antico e prestigioso quotidiano in lingua inglese dell’isola, raccogliendo l’appello della famiglia Caruana Galizia ha diffidato in un editoriale definitivo il Primo ministro dall’interferire nell’inchiesta. "Muscat – scrive il <i>Times</i>  – è personaggio chiave in un’indagine da cui dipende il suo futuro politico. Avrebbe già da tempo dovuto licenziare i suoi ministri Keith Schembri e Konrad Mizzi, travolti da accuse gravissime di corruzione. Cosa che non ha fatto. Anche per questo, oggi, versa in una situazione di conflitto di interessi macroscopica. Cosa sa? E da quanto tempo sa? Sono domande che ogni maltese si fa. E di fronte alle quali Muscat ha una sola scelta. Astenersi da qualsiasi atto che possa interferire direttamente o indirettamente nell’accertamento della verità e delegare al proprio vicepremier ogni decisione che riguardi l’indagine in corso, in modo tale che il lavoro degli inquirenti possa proseguire nella massima indipendenza".</p>
    </article>
  </body>
</html>