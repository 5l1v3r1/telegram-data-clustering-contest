<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/teniss/kanada-parspej-krieviju-un-pirmo-reizi-ieklust-deivisa-kausa-finala.d?id=51663371"/>
    <meta property="og:site_name" content="DELFI"/>
    <meta property="article:published_time" content="2019-11-23T16:40:18+00:00"/>
    <meta property="og:title" content="Kanāda pārspēj Krieviju un pirmo reizi iekļūst Deivisa kausa finālā "/>
    <meta property="og:description" content="Kanādas tenisa izlase sestdien Madridē guva virsroku pār Krievijas valstsvienību un pirmo reizi vēsturē iekļuva Deivisa kausa finālā."/>
  </head>
  <body>
    <article>
      <h1>Kanāda pārspēj Krieviju un pirmo reizi iekļūst Deivisa kausa finālā </h1>
      <address><time datetime="2019-11-23T16:40:18+00:00">23 Nov 2019, 16:40</time> by <a rel="author">LETA</a></address>
      <p>
        <b>Kanādas tenisa izlase sestdien Madridē guva virsroku pār <a href="https://www.delfi.lv/temas/krievija">Krievijas</a> valstsvienību un pirmo reizi vēsturē iekļuva Deivisa kausa finālā.</b>
      </p>
      <p><a href="https://www.delfi.lv/temas/kanada">Kanāda</a> bija pārāka ar rezultātu 2-1.</p>
      <p>Pirmajā vienspēļu mačā Andrejs Rubļevs (ATP 23.) ar rezultātu 6-4, 6-4 uzvarēja Vaseku Pospisilu (ATP 150.). Savukārt otrajā vienspēļu duelī Denis Šapovalovs (ATP 15.) ar 6-4, 4-6, 6-4 uzvarēja Karenu Hačanovu (ATP 17.), panākot neizšķirtu pēc divām aizvadītām spēlēm.</p>
      <p>Šī iemesla dēļ visi četri tenisisti aizvadīja dubultspēļu maču, kurā abas izlases cīnījās par iekļūšanu finālā. Šapovalovs/Pospisils ar rezultātu 6-3, 3-6, 7-6 (7:5) uzvarēja Hačanovu/Rubļevu.</p>
      <p>Apmainoties ar uzvarām pirmajos divos setos, tenisistiem nācās aizvadīt izšķirošo trešo setu, kurā neviena no izlasēm līdz pat taibreikam neatdeva savas serves. Taibreiku veiksmīgāk iesāka krievi, kuri jau pie pirmās iespējas ieguva mini breiku, bet ar to pašu atbildēja septītajā un desmitajā geimā, vēlāk ar otro piegājienu izservējot uzvaru duelī.</p>
      <p>Grūtā uzvara kanādiešiem garantē vietu finālā, ko šai izlasei iepriekš nebija izdevies sasniegt. Līdz šim Deivisa kausā divreiz bija izdevies aizkļūt līdz pusfinālam, kas tika paveikts 1913. un 2013. gadā.</p>
      <p>Otrā pusfināla duelī spēkosies Lielbritānija un Spānija.</p>
      <p>Deivisa kausa izcīņa labākajām komandām, sākot ar šo gadu, piedzīvojusi būtiskas izmaiņas. Turpmāk prestižās trofejas ieguvēji tiks noskaidroti finālturnīrā ar 18 vienību dalību, sacensībām norisinoties gada nogalē. ITF vadība par izmaiņām nobalsoja pēc tam, kad tika panākta vienošanās ar "Barcelona" futbolistam Žerāram Pikē piederošo investīciju kompāniju "Kosmos", kas 25 gadu laikā Deivisa kausa attīstībā plāno ieguldīt trīs miljardus dolāru (2,6 miljardus eiro) jeb 120 miljonus dolāru (104 miljonus eiro) gadā.</p>
      <p>Šogad un nākamgad sacensību finālturnīri notiks Madridē, spēlēm norisinoties "La Caja Magica" tenisa centrā, kur ierasti tiek aizvadīts uz māla seguma notiekošie ATP un WTA turnīri.</p>
      <p>Uz Deivisa kausa finālturnīra rīkošanu pretendēja arī Francijas pilsēta Lille, taču ITF izvēlējās Madrides piedāvājumu.</p>
      <p>Jaunais formāts paredz, ka nedēļu ilgajā finālturnīrā 18 izlases sadalītas sešās grupās pa trim komandām katrā, kur katras apakšgrupas uzvarētāja un divas labāko otro vietu ieguvējas iekļūs ceturtdaļfinālā. Divcīņas sastāvēs no divām vienspēlēm un vienas dubultspēles, tādējādi vairs nebūs dueļi, kur vienai komandai jātiek pie trim uzvarām.</p>
      <p>Jaunā Deivisa kausa izcīņa sākās februārī ar kvalifikāciju, kur 24 komandas sadalīja 12 ceļazīmes uz finālu. Savukārt vēl četras ceļazīmes garantētas pērnā gada Deivisa kausa pusfinālistiem - Francijai, Horvātijai, ASV un Spānijai, kā arī tika piešķirti divi īpašie ielūgumi jeb "wild card", kurus saņēma Lielbritānija un Argentīna.</p>
      <p>Pērn par Deivisa kausa ieguvējiem kļuva Horvātijas tenisisti, kuri finālā pārspēja Franciju. Abas finālistes šoreiz nepārvarēja grupu turnīru.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/teniss/hacanovs-un-rublovs-atspele-tris-macbumbas-un-ieved-krieviju-deivisa-kausa-pusfinala.d?id=51662533"/>
        <a href="https://www.delfi.lv/sports/news/other_kinds/teniss/perna-gada-finalistes-horvatija-un-francija-jaunaja-formata-netiek-deivisa-kausa-ceturtdalfinala.d?id=51658661"/>
      </related>
    </article>
  </body>
</html>