<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/Byasen-loper-tok-suverent-NM-gull-283201b.html"/>
    <meta property="og:site_name" content="adressa.no"/>
    <meta property="article:published_time" content="2019-11-23T16:41:47+00:00"/>
    <meta property="og:title" content="Byåsen-løper tok suverent NM-gull"/>
    <meta property="og:description" content="Espen Bjørnstad og Marte Leinan Lund beholdt ledelsen fra hoppdelen og sikret hvert sitt gull på NM-sprinten i kombinert på Beitostølen lørdag."/>
  </head>
  <body>
    <article>
      <h1>Byåsen-løper tok suverent NM-gull</h1>
      <address><time datetime="2019-11-23T16:41:47+00:00">23 Nov 2019, 16:41</time> by <a rel="author">NTB</a></address>
      <p>Espen Bjørnstad og Marte Leinan Lund beholdt ledelsen fra hoppdelen og sikret hvert sitt gull på NM-sprinten i kombinert på Beitostølen lørdag.</p>
      <aside><a href="https://www.adressa.no/100Sport/vintersport/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/javascript:void(0);">Del denne artikkelen på e-post</a></aside>
      <p>Bjørnstad hadde hele 43 sekunders ledelse til nestemann etter hoppingen i svenske Falun sist helg. Dermed kunne Byåsen-løperen gå hele NM-sprinten i ensom ledelse og innkassere gullmedaljen.</p>
      <p>– Dette gir jo selvtillit inn mot resten av sesongen. Det er fint å få en bra start og en bekreftelse på at det jeg har gjort i sommer og høst, har vært bra, sa Bjørnstad til NTB.</p>
      <h3>Graabak nærmest</h3>
      <p>Løpet ble av det heller udramatiske slaget.</p>
      <p>– Jeg var egentlig veldig trygg, men det gikk såpass lang tid fra hopprennet at jeg begynte å bli nervøs. Jeg trodde det skulle gå, og det gjorde jo det. Jeg hadde kontroll, sa Bjørnstad.</p>
      <p>Nærmest ham var klubbkameraten Jørgen Graabak. Han tok tidlig kommandoen i jakten på Bjørnstad og gikk seg opp tre plasser til sølvplass.</p>
      <p>Graabak klarte å rykke fra Einar Lurås Oftebro på tampen. Oftebro tok bronsen.</p>
      <figure>
        <img src="https://vertical.snd.no/images/3355bf66-511e-4808-aac1-d92a2309b965?fit=crop&amp;q=80&amp;w=680"/>
        <figcaption>Kombinertutøver Marte Leinan Lund ble norgesmester i sprint lørdag.   Foto: Terje Pedersen / NTB scanpix</figcaption>
      </figure>
      <h3>Lund-gull</h3>
      <p>I kvinneklassen gikk Marte Leinan Lund fra Tolga inn til et suverent NM-gull. Lund så seg aldri tilbake under den 2,5 kilometer lange sprinten, og hun vant foran Thea Bjørseth og Hanna Midtsundstad.</p>
      <p>Riktig nok var det amerikanske Tara Geraghty-Moats som gikk først over målstreken, men hun var naturligvis ikke med i kampen om NM-medaljer.</p>
      <p>Bjørseth fra Lensbygda hadde nest beste resultat av de norske utøverne fra hoppdelen i Falun sist helg, kun slått av Lund. Hun holdt Midtsundstad bak seg og tok sølvet.</p>
    </article>
  </body>
</html>