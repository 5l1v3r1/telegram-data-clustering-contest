<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/syrie-turecko-vybuch-naloz_1911231600_pak"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T16:00:00+00:00"/>
    <meta property="og:title" content="Výbuch nálože zabil u hranic na severu Sýrie deset lidí. Turecko a Kurdové se vzájemně obviňují z útoku"/>
    <meta property="og:description" content="Podle lidskoprávní organizace SOHR jsou mezi mrtvými čtyři členové jedné rodiny. Zraněno je nejméně 25 lidí."/>
  </head>
  <body>
    <article>
      <h1>Výbuch nálože zabil u hranic na severu Sýrie deset lidí. Turecko a Kurdové se vzájemně obviňují z útoku</h1>
      <address><time datetime="2019-11-23T16:00:00+00:00">23 Nov 2019, 16:00</time> by <a rel="author">ČTK</a></address>
      <p>
        <b>Výbuch nálože nastražené v autě zabil v sobotu deset lidí a nejméně 25 dalších zranil v syrském městě Tal Abjád. To bylo jedním ze dvou příhraničních měst, která zažila nejtvrdší boje, když Turecko začátkem října zahájilo svou přeshraniční ofenzivu proti kurdským milicím YPG a společně se svými syrskými spojenci Tal Abjád dobylo. O incidentu informovala agentura Reuters.</b>
      </p>
      <p>Sobotní výbuch způsobil rozsáhlé škody na hlavní třídě Tal Abjádu, nad níž se podle záběrů zveřejněných na sociálních sítích vznášel hustý dým. Syrská organizace pro lidská práva, která monitoruje situaci v Sýrii z Londýna prostřednictvím svých aktivistů na místě, uvedla, že mezi oběťmi jsou mimo jiné čtyři členové jedné rodiny.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/syrie-bomba-tall-abjad_1911101751_zit"/>
      </related>
      <p>Místní obyvatelé připsali útok kurdským bojovníkům z YPG, stejně jako turecké ministerstvo obrany. Hlavní mluvčí arabsko-kurdské koalice Syrské demokratické síly naproti tomu obvinil z útoku „žoldáky podporované Tureckem“.</p>
      <p>„Po vyhnání většiny Kurdů a vyrabování téměř všech obchodů a domů v této kurdské části Tal Abjádu se teď Tureckem podporovaní žoldáci snaží vyhnat zbývající kurdské obyvatele z jejich domovů nahodilými explozemi v civilních sektorech,“ napsal na twitteru mluvčí Syrských demokratických sil Mustafá Bali.</p>
      <p>Kurdské síly uvádějí, že jejich bojovníci pokračují v gerilovém boji proti tureckým silám, popírají ale, že by cílily na civilisty.</p>
      <related>
        <h4>Související články</h4>
        <a href="https://www.irozhlas.cz/zpravy-svet/odvolaci-soud-nizozemsko-nemusi-pomahat-navratu-deti-jejichz-rodice-se-pridali-k_1911221826_cen"/>
        <a href="https://www.irozhlas.cz/zpravy-svet/rusko-libye-vagnerova-armada-putin-utkin-haftar_1911191951_eku"/>
        <a href="https://www.irozhlas.cz/zpravy-svet/deportace-zajaty-bojovnik-islamsky-stat-turecko-usa_1911111316_kro"/>
      </related>
    </article>
  </body>
</html>