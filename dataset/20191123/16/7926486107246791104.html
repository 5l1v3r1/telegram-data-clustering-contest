<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012780/%DB%B1%DB%B7-%DA%A9%D8%B4%D8%AA%D9%87-%D8%AF%D8%B1-%D8%AF%D8%B1%DA%AF%DB%8C%D8%B1%DB%8C-%D9%86%DB%8C%D8%B1%D9%88%D9%87%D8%A7%DB%8C-%D8%AA%D8%B1%DA%A9%DB%8C%D9%87-%D9%88-%D8%B4%D8%A8%D9%87-%D9%86%D8%B8%D8%A7%D9%85%DB%8C%D8%A7%D9%86-%DA%A9%D8%B1%D8%AF-%D8%B3%D9%88%D8%B1%DB%8C%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T16:54:56+00:00"/>
    <meta property="og:title" content="۱۷ کشته در درگیری نیروهای ترکیه و شبه‌نظامیان کُرد سوریه"/>
    <meta property="og:description" content="معارضان سوری از کشته شدن ۱۷ نفر در درگیری ارتش ترکیه و شبه‌نظامیان کُرد در منطقه «عین عیسی» در استان الرقه واقع در شمال سوریه خبر دادند."/>
  </head>
  <body>
    <article>
      <h1>۱۷ کشته در درگیری نیروهای ترکیه و شبه‌نظامیان کُرد سوریه</h1>
      <address>
        <time datetime="2019-11-23T16:54:56+00:00">23 Nov 2019, 16:54</time>
      </address>
      <p>
        <i>معارضان سوری از کشته شدن ۱۷ نفر در درگیری ارتش ترکیه و شبه‌نظامیان کُرد در منطقه «عین عیسی» در استان الرقه واقع در شمال سوریه خبر دادند.</i>
      </p>
      <p>به گزارش مشرق، نیروهای ارتش ترکیه شبه‌نظامیان کُرد موسوم به «نیروهای دموکراتیک سوریه» -که تحت حمایت آمریکا قرار دارند- روز شنبه در منطقه «عین عیسی» واقع در شمال شهر الرقه و جنوب تل ابیض به شدت با یکدیگر درگیر شدند.</p>
      <blockquote>بیشتر بخوانید:<br/><a href="https://www.mashreghnews.ir/news/1012745/%DA%98%D9%86%D8%B1%D8%A7%D9%84-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%DB%B5%DB%B0%DB%B0-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1-%D8%B4%D8%B1%D9%82-%D8%B3%D9%88%D8%B1%DB%8C%D9%87-%D9%85%DB%8C-%D9%85%D8%A7%D9%86%D9%86%D8%AF">ژنرال آمریکایی: ۵۰۰ نظامی آمریکایی در شرق <i>سوریه</i> می‌مانند</a></blockquote>
      <p>به گزارش العربیه، گروه موسوم به «دیده‌بان حقوق بشر» سوریه –نزدیک به معارضان- اعلام کرد که در این درگیری، ۱۷ نفر از نیروهای دو طرف کشته شدند.</p>
      <p>با وجود برقراری آتش‌بس در شمال سوریه، حملات ترکیه به مناطق شمالی این کشور هر از گاهی صورت می‌گیرد و به همین دلیل شبه‌نظامیان کُرد موسوم به «نیروهای دموکراتیک سوریه» بارها اعلام کردند که ترکیه توافق آتش‌بس را نقض می‌کند.</p>
      <p>ارتش ترکیه به همراه تروریست‌های موسوم به «ارتش آزاد» سوریه از ۱۷ مهر ماه عملیات نظامی خود را در شمال سوریه و با هدف دور کردن خطر شبه‌نظامیان کرد سوریه آغاز کردند.</p>
      <p>هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
      <p>پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتندکه طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.</p>
      <p>حضور نیروهای ترکیه در شمال سوریه کماکان ادامه دارد، اما دمشق این حضور را نوعی اشغالگری می‌داند. یک منبع رسمی در وزارت خارجه سوریه روز پنجشنبه نیروهای ترکیه‌ای حاضر در شمال سوریه را اشغالگر نامید و گفت که آنها علیه غیرنظامیان دست به جنایت می‌زنند.</p>
      <p>او به خبرگزاری رسمی سوریه (سانا) گفت: «جمهوری عربی سوریه با شدیدترین عبارت‌ها، تجاوزات جنایتکارانه‌ای که نیروهای اشغالگر ترکیه در حق مردم سوریه مرتکب می‌شوند را محکوم می‌کند که آخرین آن، حمله پهپادی روز گذشته به مناطق مسکونی در حومه "تل ابیض" در استان رقه بود که پنج کشته از جمله کودکان و تعداد زخمی بر جای گذاشت.»</p>
      <p>منبع: فارس</p>
    </article>
  </body>
</html>