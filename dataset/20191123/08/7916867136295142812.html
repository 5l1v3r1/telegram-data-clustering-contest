<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134920-mavericks-varzovams-sudave-dar-viena-skaudu-smugi.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-23T08:25:00+00:00"/>
    <meta property="og:title" content="„Mavericks“ varžovams sudavė dar vieną skaudų smūgį"/>
    <meta property="og:description" content="Dalaso „Mavericks“ (10-5) simbolio Dirko Nowitzki ir komandos savininko Marko Cubano iš pirmosios eilės stebimi krepšininkai antrose NBA rungtynėse paeiliui laimėjo 40 taškų persvara. Luka Dončičiaus traukiama ekipa savo aikštėje 143:101 (29:26, 37:16, 45:29, 32:30) sudavė smūgį Klivlando „Cavaliers“ (4-11) krepšininkams. Praėjusiose rungtynėse „Mavs“ taip pat namie 142:94 sutriuškino „Golden State Warriors“. Šiąnakt ekipa ..."/>
  </head>
  <body>
    <article>
      <h1>„Mavericks“ varžovams sudavė dar vieną skaudų smūgį</h1>
      <address>
        <time datetime="2019-11-23T08:25:00+00:00">23 Nov 2019, 08:25</time>
      </address>
      <p>Nuotr.: AFP – Scanpix</p>
      <figure>
        <a href="https://www.basketnews.lt/paveikslelis-207543-any1000x1000.jpg">
          <img src="https://www.basketnews.lt/paveikslelis-207543-any630x500.jpg"/>
        </a>
      </figure>
      <p>Nuotr. AFP – Scanpix</p>
      <p>Dalaso „Mavericks“ (10-5) simbolio Dirko Nowitzki ir komandos savininko Marko Cubano iš pirmosios eilės stebimi krepšininkai antrose NBA rungtynėse paeiliui laimėjo 40 taškų persvara.</p>
      <p>Luka Dončičiaus traukiama ekipa savo aikštėje <a href="https://www.basketnews.lt/rungtynes/ziureti/83411-dallas-mavericks-cleveland-cavaliers.html"><b>143:101</b> (29:26, 37:16, 45:29, 32:30)</a> sudavė smūgį Klivlando „Cavaliers“ (4-11) krepšininkams.</p>
      <p>Praėjusiose rungtynėse „Mavs“ taip pat namie 142:94 sutriuškino „Golden State Warriors“. Šiąnakt ekipa pasiekė ketvirtąją pergalę iš eilės, visas jas – savo aikštėje.</p>
      <p>Nugalėtojams Luka Dončičius pelnė 30 taškų (7/10 dvit., 4/8 trit., 4/4 baudos), atkovojo 7 kamuolius ir atliko 14 rezultatyvių perdavimų.</p>
      <p>Jis tapo pirmuoju „Mavericks“ krepšininku nuo 2010 metų, kuriame trejose rungtynėse iš eilės pavyko įmesti 30 taškų. Antrose rungtynėse paeiliui Dončičius ketvirtajame kėlinyje sėdėjo ant suolo.</p>
      <p>Visgi jam dar teks palaukti, kol sugebės surinkti tris trigubus dublius iš eilės. Įžaidėjui šįkart pritrūko 3 atkovotų kamuolių.</p>
      <figure>
        <iframe src="https://www.youtube.com/embed/K22rbAsW_ic" width="630" height="354" data-service="Youtube" scrolling="no"/>
      </figure>
      <p>Latvis Kristaps Porzingis prametė pirmuosius 5 savo metimus, bet pataikė šešis paskutinius ir iš viso per 28 minutes pelnė 17 taškų (4/9 dvit., 3/5 trit.), sugriebė 7 kamuolius bei blokavo 4 metimus.</p>
      <p>„Čia esu tam, kad mūsų komanda būtų geresnė. Bandau atlikti savo darbo dalį. Esu tikras, kad tą patį daro Luka. Ir jis tai daro puikiai. Mums Dirkas paliko didžiulius batus, kuriuos turime užpildyti“, – sakė Porzingis.</p>
      <figure>
        <iframe src="https://www.youtube.com/embed/0bHuYPn7RNA" width="630" height="354" data-service="Youtube" scrolling="no"/>
      </figure>
      <p>Tai buvo pirmosios šio sezono rungtynės, kurias vokietis Nowitzki stebėjo iš pirmosios eilės. 21 sezoną klube žaidęs ir po praėjusio sezono karjerą baigęs puolėjas buvo sutiktas žiūrovų plojimais atsistojus.</p>
      <figure>
        <iframe src="https://www.youtube.com/embed/ms5JUePMeBo" width="630" height="354" data-service="Youtube" scrolling="no"/>
      </figure>
      <p>„Mavericks“ pataikė 20 tritaškių iš 37 bandymų (54 proc.).</p>
      <p>
        <i>„Mavericks“: Luka Dončičius 30 (14 rez. perd.), Justinas Jacksonas 19 (4/6 trit.), Kristaps Porzingis 17 (4 bl.), Timas Hardaway 16 (4/5 trit.), Jose Barea 12 (2/3 trit.).</i>
      </p>
      <p>
        <i>„Cavaliers“: Dariusas Garlandas 23 (5/8 trit.), Cedi Osmanas 18 (4/6 trit.), Collinas Sextonas 14 (5 rez. perd.), Tristanas Thompsonas 10 (8 atk. kam.).</i>
      </p>
      <p>
        <b>Rungtynių apžvalga:</b>
      </p>
      <figure>
        <iframe src="https://www.youtube.com/embed/Q02oYIRRipE" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204144-crop100x150.jpg"/>
      </figure>
      <p><a href="https://www.basketnews.lt/zaidejai/18340-luka-doncic.html">Luka Doncic</a> Taškai: 30 Naudingumas: 40 Rezultatyvūs perdavimai: 14 Baudų metimai: 100% 4/4</p>
    </article>
  </body>
</html>