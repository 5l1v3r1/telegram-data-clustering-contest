<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/23/i-thought-modi-ji-was-giving-this-money-sbis-goof-up-leads-to-two-farmers-with-same-account-number"/>
    <meta property="og:site_name" content="Media One"/>
    <meta property="article:published_time" content="2019-11-23T08:57:40+00:00"/>
    <meta property="og:title" content="‘ഞാനോര്‍ത്തു മോദിജിയാണ് എന്റെ അക്കൗണ്ടില്‍ പണമിടുന്നതെന്ന്...’ എസ്.ബി.ഐയുടെ അബദ്ധത്തിന് കര്‍ഷകന്റെ മറുപടി"/>
    <meta property="og:description" content="നരേന്ദ്ര മോദി സര്‍ക്കാര്‍ തന്റെ അക്കൗണ്ടിലേക്ക് പണം നിക്ഷേപിക്കുകയാണെന്നായിരുന്നു ഇയാളുടെ വിചാരം. "/>
  </head>
  <body>
    <article>
      <h1>‘ഞാനോര്‍ത്തു മോദിജിയാണ് എന്റെ അക്കൗണ്ടില്‍ പണമിടുന്നതെന്ന്...’ എസ്.ബി.ഐയുടെ അബദ്ധത്തിന് കര്‍ഷകന്റെ മറുപടി</h1>
      <h2>നരേന്ദ്ര മോദി സര്‍ക്കാര്‍ തന്റെ അക്കൗണ്ടിലേക്ക് പണം നിക്ഷേപിക്കുകയാണെന്നായിരുന്നു ഇയാളുടെ വിചാരം. </h2>
      <address><time datetime="2019-11-23T08:57:40+00:00">23 Nov 2019, 08:57</time> by <a rel="author" href="https://www.mediaonetv.in/author/542156" target="_blank">Web Desk</a></address>
      <p>മധ്യപ്രദേശിലെ ബിന്ദ് ജില്ലയിൽ സ്റ്റേറ്റ് ബാങ്ക് ഓഫ് ഇന്ത്യ (എസ്.ബി.ഐ) യുടെ ശാഖയില്‍ ഒരേ പേരുകാരായ രണ്ടു പേര്‍ക്ക് ഒരു നമ്പറില്‍ രണ്ടു അക്കൗണ്ടുകള്‍ തുറന്നത് വിവാദമാകുന്നു. മധ്യപ്രദേശിലെ ആലമ്പൂർ നഗരത്തിലെ സ്റ്റേറ്റ് ബാങ്ക് ഓഫ് ഇന്ത്യയുടെ ശാഖയിലാണ് ഒരേ പേരുകാരായ രണ്ടു പേര്‍ക്ക് ഒരു നമ്പറില്‍ രണ്ടു അക്കൗണ്ടുകള്‍ തുറന്നത്. ഇതിലൊരാള്‍ തന്റെ അക്കൗണ്ടിലേക്ക് പലപ്പോഴായി പണം വരുന്നത് ശ്രദ്ധിച്ചിരുന്നു. അക്കൗണ്ടിലേക്ക് വന്ന പണമൊക്കെ ഇയാള്‍ കൃത്യമായി പിന്‍വലിക്കുകയും ചെയ്തു പോന്നു. നരേന്ദ്ര മോദി സര്‍ക്കാര്‍ തന്റെ അക്കൗണ്ടിലേക്ക് പണം നിക്ഷേപിക്കുകയാണെന്നായിരുന്നു ഇയാളുടെ വിചാരം.</p>
      <p>ഹുക്കും സിങ് എന്ന പേരില്‍ ഒരേ നമ്പറില്‍ രണ്ടു അക്കൗണ്ടുകള്‍ തുറന്നത് ക്ലെറിക്കല്‍ പിശകാണെന്നാണ് ബാങ്കിന്റെ വിശദീകരണം. റുറായ് ഗ്രാമവാസിയായ ഒരു ഹുക്കും സിങാണ് അക്കൗണ്ടിൽ പണം നിക്ഷേപിച്ചിരുന്നത്. എന്നാല്‍ റൗണി ഗ്രാമവാസിയായ ഹുക്കും സിങാണ് കഴിഞ്ഞ ഒരു വർഷമായി ഇതിൽ നിന്ന് പണം പിന്‍വലിച്ചിരുന്നതെന്ന് എസ്‌.ബി‌.ഐ ആലാംപൂർ ബ്രാഞ്ച് മാനേജർ രാജേഷ് സോങ്കർ പറഞ്ഞു. ഈ വര്‍ഷം ഒക്ടബോര്‍ 16 ന് തന്റെ അക്കൗണ്ട് പരിശോധിച്ചപ്പോഴാണ് വന്‍തുക നഷ്ടമായ വിവരം റുറായ് ഗ്രാമത്തിലെ ഹുക്കും ശ്രദ്ധിക്കുന്നത്. തുടര്‍ന്ന് നടത്തിയ അന്വേഷണത്തിലാണ് ഈ പണമൊക്കെ റൗണി ഗ്രാമത്തിലെ ഹുക്കുമാണ് പിന്‍വലിച്ചതെന്ന് തിരിച്ചറിഞ്ഞത്.</p>
      <p>പിന്നീട് ഇക്കാര്യത്തെകുറിച്ച് റൗണി ഗ്രാമത്തിലെ ഹുക്കുമിനോട് അന്വേഷിച്ചപ്പോഴാണ്, തന്റെ അക്കൗണ്ടില്‍ പണമിടുന്നത് നരേന്ദ്ര മോദിയാണെന്നാണ് താന്‍ കരുതിയിരുന്നതെന്ന് ഇയാള്‍ പറഞ്ഞത്. അതാണ് താന്‍ ഈ പണമൊക്കെ പിന്‍വലിച്ചതെന്നും ഹുക്കും പറയുന്നു. ഇത് ബാങ്കിന്റെ പിശകല്ലേയെന്നും ഹുക്കും വാദിക്കുന്നുണ്ട്. 2016 ലാണ് താന്‍ ഈ അക്കൗണ്ട് തുറന്നത്. കുറച്ചു കുറച്ചായി താന്‍ ഈ അക്കൗണ്ടിലേക്ക് പണം നിക്ഷേപിച്ചിരുന്നു. കുറച്ച് ഭൂമി വാങ്ങാന്‍ വേണ്ടി കൂട്ടിവെച്ചതായിരുന്നു ഈ പണം. ഒടുവിലാണ് താന്‍ സമ്പദിച്ച പണമൊക്കെ മറ്റൊരാള്‍ കൊണ്ടുപോയെന്ന് അറിഞ്ഞത്. 89,000 രൂപയാണ് നഷ്ടമായതെന്നും റുറായ് ഗ്രാമവാസിയായ ഹുക്കും സിങ് പറഞ്ഞു. ഇക്കാര്യം പറഞ്ഞ് പലവട്ടം ബാങ്കില്‍ കയറിയിറങ്ങിയെങ്കിലും നഷ്ടപ്പെട്ട പണം ഇനിയും തനിക്ക് തിരികെ കിട്ടിയിട്ടില്ലെന്നും ഹുക്കും സിങ് കൂട്ടിച്ചേര്‍ത്തു.</p>
    </article>
  </body>
</html>