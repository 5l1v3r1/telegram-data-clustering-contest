<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://signal.bg/4magic-%d0%b2-%d1%87%d0%b0%d1%81-%d0%bf%d0%be-%d0%b8%d0%bd%d1%82%d0%b5%d0%bb%d0%b5%d0%ba%d1%82%d1%83%d0%b0%d0%bb%d0%bd%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be%d1%81%d1%82/"/>
    <meta property="og:site_name" content="SIGNAL.BG"/>
    <meta property="article:published_time" content="2019-11-23T08:39:58+00:00"/>
    <meta property="og:title" content="4Magic „В час по интелектуална собственост“: Авторските права са вселената на артиста!"/>
    <meta property="og:description" content="Най-успешната момичешка група в съвременния бг поп 4Magic влезе „В час по интелектуална собственост“ в две училища по изкуствата в родния си град Пловдив."/>
  </head>
  <body>
    <article>
      <h1>4Magic „В час по интелектуална собственост“: Авторските права са вселената на артиста!</h1>
      <address><time datetime="2019-11-23T08:39:58+00:00">23 Nov 2019, 08:39</time> by <a rel="author">Signal.bg</a></address>
      <h3>Проектът на БАМП и Министерство на културата срещна поп групата с възпитаници на училищата по изкуствата в Пловдив</h3>
      <p>Най-успешната момичешка група в съвременния бг поп 4Magic влезе „В час по интелектуална собственост“ в две училища по изкуствата в родния си град Пловдив. Първият си разговор за важността на авторските права за кариерата на един артист момичетата проведоха в Национално училище за музикално и танцово изкуство „Добрин Петков“. Изпълнителките на Togetherпосетиха и Националната гимназия по сценични и екранни изкуства – единственото по рода си средно училище на Балканите, в което изучават всичко свързано с театъра и киното.</p>
      <figure>
        <img src="https://signal.bg/wp-content/uploads/2019/11/4Magic-v-Gimnaziata-za-scenichni-i-teatralni-izkustva.jpg"/>
      </figure>
      <p>„Имахме страхотния късмет да превърнем мечтата си в реалност и разбрахме, че възможността да развиваме кариера в музикалния бизнес е пряко свързана с уважението към правата ни на изпълнители и автори. Откакто професионално се занимаваме с музика научихме много за интелектуалната собственост и вече знаем, че тя е един от най-важните елементи от целия пъзел на творчеството. Авторските права са вселената на артиста!“, споделиха 4Magic .</p>
      <p>Заедно с 4Magic,с бъдещите творци от Пловдив се срещна и музикалният продуцент Саня Армутлиева, която им разказа как заживяват правата, кои са основните герои в създаването на завършен музикален продукт и колко е важно за един артист да отстоява всяка своя творба. „Най-простичкото обяснение за авторското право е, че всеки, който иска да ползва творбата под каквато и да е форма, трябва да получи разрешение от автора и това разрешение обикновено струва.“, беше един от акцентите в презентацията й.</p>
      <figure>
        <img src="https://signal.bg/wp-content/uploads/2019/11/4Magic-Sanya-Armoutlieva.jpg"/>
      </figure>
      <p>Кампанията „В час по интелектуална собственост“ продължава в училищата по изкуствата и някои от най-големите музикални школи в страната. Предстои разрастване на инициативата на база партньорства с някои от най-големите образователни сайтове.</p>
    </article>
  </body>
</html>