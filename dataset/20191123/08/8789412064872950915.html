<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/jak-do-itunes-dorazil-vubec-prvni-film/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-23T08:00:32+00:00"/>
    <meta property="og:title" content="Z historie Applu: Jak do iTunes dorazil vůbec první film"/>
    <meta property="og:description" content="Znáte film Purpurové květy z roku 2007? Romantická komedie, režírovaná Edwardem Burnsem se Selmou Blair, Debrou Messing a Patrickem Wilsonem v hlavní roli možná nemusí mít pro běžného diváka kdovíjaký význam. Pro je Apple ale symbolem poměrně zásadního milníku. Purpurové květy totiž byly historicky prvním filmem, který byl exkluzivně vydán v rámci platformy iTunes."/>
  </head>
  <body>
    <article>
      <h1>Z historie Applu: Jak do iTunes dorazil vůbec první film</h1>
      <address><time datetime="2019-11-23T08:00:32+00:00">23 Nov 2019, 08:00</time> by <a rel="author">Amaya Tomanová</a></address>
      <p>Znáte film Purpurové květy z roku 2007? Romantická komedie, režírovaná Edwardem Burnsem se Selmou Blair, Debrou Messing a Patrickem Wilsonem v hlavní roli možná nemusí mít pro běžného diváka kdovíjaký význam. Pro je Apple ale symbolem poměrně zásadního milníku. Purpurové květy totiž byly historicky prvním filmem, který byl exkluzivně vydán v rámci platformy iTunes.</p>
      <related>
        <a href="https://jablickar.cz/z-historie-applu-ipod-slavi-100-milionu-prodanych-kusu/"/>
      </related>
      <p>Film Purpurové květy si svou premiéru odehrál na filmovém festivalu Tribeca v dubnu roku 2007, kde se setkal s vcelku příznivou odezvou. Režisér snímku Edward Burns měl ale obavy o to, zda mu budou na distribuci a propagaci filmu stačit finanční prostředky, a zda se snímek podaří dostat do povědomí filmových diváků. Tvůrci filmu se tedy nakonec odhodlali k celkem netradičnímu kroku – rozhodli se vynechat tradiční uvedení do kin a rovnou své dílo zpřístupnili na platformě iTunes, která v té době již druhým rokem nabízela videa ke stažení.</p>
      <p>V té době ještě nebyla online premiéra filmu zrovna sázkou na jistotu, některá studia už ale s touto variantou začínala pozvolna koketovat. Měsíc předtím, než byly Purpurové květy oficiálně vydány na iTunes, zveřejnilo zde například studio Fox Searchlight třinácti minutový krátký film, jehož účelem bylo nalákat diváky na celovečerní snímek Wese Andersona Darjeeling s ručením omezeným – bezplatná upoutávka dosáhla na iTunes více než 400 tisíc stažení.</p>
      <figure>
        <iframe src="https://www.youtube.com/embed/dH0K6_e-FTI" width="670" height="377" data-service="Youtube" scrolling="no"/>
      </figure>
      <p><i>“Na poli filmů jsme opravdu teprve v začátcích,”</i> uvedl tehdy Eddy Cue, který v té době působil v Applu jako viceprezident pro iTunes. <i>“Samozřejmě, že chceme všechny hollywoodské filmy, ale líbí se nám také skutečnost, že můžeme být skvělým distribučním kanálem i pro menší tvůrce,”</i> dodal.</p>
      <p>Film Purpurové květy sice v průběhu času spíše upadl v zapomnění, jeho tvůrcům ale nelze upřít inovativního ducha a odvahu vyzkoušet “tak trochu jiný způsob distribuce” a svým způsobem předpovědět současný trend legálního sledování obsahu online</p>
      <p>Spolu s tím, jak se změnil životní styl a chování filmových diváků, se změnil také způsob, jakým Apple nabízí uživatelům obsah ke sledování. Kina navštěvuje čím dál méně diváků, klesá také procento sledovanosti klasických televizních kanálů. Apple se letos rozhodl vyjít tomuto trendu vstříc spuštěním vlastní streamovací služby Apple TV+.</p>
      <figure>
        <img src="https://jablickar.cz/wp-content/uploads/2019/11/iTunes-filmy-2007-1.jpg"/>
      </figure>
      <p>Zdroj: <a href="https://www.cultofmac.com/514457/today-in-apple-history-itunes-gets-its-first-exclusive-movie/">Cult of Mac</a></p>
    </article>
  </body>
</html>