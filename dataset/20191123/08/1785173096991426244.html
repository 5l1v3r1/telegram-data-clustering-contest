<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/actorul-jon-voight-decorat-de-presedintele-donald-trump-video-1922404823002019110819178128"/>
    <meta property="og:site_name" content="News.ro"/>
    <meta property="article:published_time" content="2019-11-23T08:48:00+00:00"/>
    <meta property="og:title" content="Actorul Jon Voight, decorat de preşedintele Donald Trump - VIDEO"/>
    <meta property="og:description" content="Actorul Jon Voight, unul dintre puţinii susţinători ai preşedintelui american, a fost decorat, joi, de Donald Trump cu National Medal of Arts."/>
  </head>
  <body>
    <article>
      <h1>Actorul Jon Voight, decorat de preşedintele Donald Trump - VIDEO</h1>
      <address><time datetime="2019-11-23T08:48:00+00:00">23 Nov 2019, 08:48</time> by <a rel="author">News.ro</a></address>
      <p>
        <b>Actorul Jon Voight, unul dintre puţinii susţinători ai preşedintelui american, a fost decorat, joi, de Donald Trump cu National Medal of Arts.</b>
      </p>
      <p>"Eşti un artist fantastic", a spus Trump în timpul ceremoniei de la Casa Albă. "Jon este un actor de o profunzime extraordinară (...) şi este o persoană pe care o iubesc mult", a adăugat el.</p>
      <figure>
        <iframe src="https://www.youtube.com/embed/BAbupqN85rw" width="560" height="315" data-service="Youtube" scrolling="no"/>
      </figure>
      <p>Actorul în vârstă de 80 de ani, care este tatăl actriţei Angelina Jolie, a devenit celebru pentru rolul din "Midnight Cowboy" (1969), în care a jucat alături de Dustin Hoffman. "Ce film fantastic!", a exclamat preşedintele american în momentul în care coloana sonoră a filmului s-a auzit în saloanele Casei Albe. Actorul a făcut câteva mişcări de dans înainte de a fi premiat.</p>
      <p>Mai târziu, Voight l-a însoţit pe Trump şi pe prima doamnă la baza aeriană Dover, în Delaware, pentru a primi trupurile a doi soldaţi americani morţi în urma probuşirii unui elicopter, miercuri, în Afganistan.</p>
      <p>Anunţând în primăvara lui 2016 că îl susţine pe magnatul imobiliarelor, pe atunci în campanie, Voight l-a elogiat: "Eu, Jon Voight, pot afirma fără ezitare că Donald este amuzant, dar mai presus de orice, este onest".</p>
      <p>El şi-a reafirmat susţinerea pentru miliardarul republican când a spus în mai că este "cel ami mare preşedinte de la Abraham Lincoln încoace".</p>
      <p>Ceilalţi medaliaţi au fost: Alison Krauss, câştigătoare a premiului Grammy la categoria bluegrass şi country, Sharon Percy Rockefeller, preşedinte al posturilor naţionale de radio şi televiziune din Washington, şi muzicieni din armata SUA.</p>
      <p>Personalităţile recompensate de Trump cu The National Humanities Medal au fost: Teresa Lozano Long, filatropist din Texas, Patrick O’Connell, bucătar-şef şi proprietar al restaurantului The Inn At Little Washington din Virginia, scriitorul James Patterson şi Institutul Claremont din California.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>