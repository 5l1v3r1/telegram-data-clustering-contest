<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548508.html/%D8%A8%D8%B3%D8%AA%D9%87-%D8%AA%D9%86%D8%A8%DB%8C%D9%87%DB%8C-%D8%A8%D8%B1%D8%A7%DB%8C-%D8%AA%D8%A7%DA%A9%D8%B3%DB%8C-%D9%87%D8%A7%DB%8C-%D9%85%D8%AA%D8%AE%D9%84%D9%81---%D8%B1%D8%A6%DB%8C%D8%B3-%DA%A9%D9%85%DB%8C%D8%B3%DB%8C%D9%88%D9%86-%D8%B4%D9%87%D8%B1%D8%B3%D8%A7%D8%B2%DB%8C-%D8%B4%D9%88%D8%B1%D8%A7%DB%8C-%D8%B4%D9%87%D8%B1--%D8%B7%D8%A8%D9%82-%D9%82%D8%A7%D9%86%D9%88%D9%86-%D8%A8%D8%A7%DB%8C%D8%AF-%D8%AF%D8%B1%D8%A2%D9%85%D8%AF%D9%87%D8%A7%DB%8C-%D9%86%D8%A7%D8%B4%DB%8C-%D8%A7%D8%B2-%D9%88%D8%A7%D9%82%D8%B9%DB%8C-%D8%B3%D8%A7%D8%B2%DB%8C-%D9%86%D8%B1%D8%AE-%D8%B3%D9%88%D8%AE%D8%AA-%D8%B5%D8%B1%D9%81-%D8%AA%D9%88%D8%B3%D8%B9%D9%87-%D8%AD%D9%85%D9%84-%D9%88-%D9%86%D9%82%D9%84-%D8%B9%D9%85%D9%88%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T08:25:00+00:00"/>
    <meta property="og:title" content="بسته تنبیهی برای تاکسی های متخلف!/ رئیس کمیسیون شهرسازی شورای شهر: طبق قانون باید درآمدهای ناشی از واقعی سازی نرخ سوخت صرف توسعه حمل و نقل عمومی شود"/>
    <meta property="og:description" content="محمد سالاری، رئیس کمیسیون شهرسازی و معماری شورای شهر تهران درباره نگرانی مردم از افزایش کرایه تاکسی ها بواسطه اصلاح نرخ بنزین گفت: : یکی از نگرانی های جدی اعضای شورای شهر فارغ از انتقاد به شیوه اجرای این طرح که وجود دارد این است که براساس قانون هدفمندی یارانه ها باید درآمدهای ناشی از واقعی سازی قیمت ها صرف توسعه و نوسازی حمل و نقل عمومی شود، که این اتفاق در حال حاضر رخ نداده است."/>
  </head>
  <body>
    <article>
      <h1>بسته تنبیهی برای تاکسی های متخلف!/ رئیس کمیسیون شهرسازی شورای شهر: طبق قانون باید درآمدهای ناشی از واقعی سازی نرخ سوخت صرف توسعه حمل و نقل عمومی شود</h1>
      <h2>در گفت و گو با دانا عنوان شد؛</h2>
      <address>
        <time datetime="2019-11-23T08:25:00+00:00">23 Nov 2019, 08:25</time>
      </address>
      <p>محمد سالاری، رئیس کمیسیون شهرسازی و معماری شورای شهر تهران درباره نگرانی مردم از افزایش کرایه تاکسی ها بواسطه اصلاح نرخ بنزین گفت: : یکی از نگرانی های جدی اعضای شورای شهر فارغ از انتقاد به شیوه اجرای این طرح که وجود دارد این است که براساس قانون هدفمندی یارانه ها باید درآمدهای ناشی از واقعی سازی قیمت ها صرف توسعه و نوسازی حمل و نقل عمومی شود، که این اتفاق در حال حاضر رخ نداده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد سالاری، رئیس کمیسیون شهرسازی و معماری شورای شهر تهران درباره نگرانی مردم از افزایش کرایه تاکسی ها بواسطه اصلاح نرخ بنزین گفت: شورای شهر در حال رصد و پیگیری حواشی و آثار این تصمیم در حوزه شهری و شهرداری است.</p>
      <p>سالاری با انتقاد از شیوه اجرای اصلاح نرخ بنزین توسط دولت گفت: یکی از نگرانی های جدی اعضای شورای شهر فارغ از انتقاد به شیوه اجرای این طرح که وجود دارد این است که براساس قانون هدفمندی یارانه ها باید درآمدهای ناشی از واقعی سازی قیمت ها صرف توسعه و نوسازی حمل و نقل عمومی شود، که این اتفاق در حال حاضر رخ نداده است.</p>
      <p>رئیس کمیسیون شهرسازی و معماری شورای شهر درباره سهم دولت در توسعه حمل و نقل عمومی گفت: بنابر اعلام دولت و نهادهای ذیربط هیچ تصمیمی درپی افزایش نرخ بنزین درباره توسعه حمل و نقل عمومی جاده ای و ریلی گرفته نشده است و کلا دولت سایر تعهدات و مسئولیت های لازم در خصوص توسعه و نوسازی زیرساخت های حمل و نقل در کشور را انجام نداده است.</p>
      <p>وی افزود: دلیل اینکه باید این درآمدها در حمل و نقل عمومی صرف شود این است که گزینه های جایگزین مطلوب و بهینه برای شهروندان جهت تردد و استفاده برای سفرهای شهری وجود داشته باشد.</p>
      <p>سالاری با اشاره به اینکه در حال حاضر مشکلات جدی در خصوص زیرساخت های حمل و نقل عمومی در شهر تهران وجود دارد گفت: در شهر تهران مشکلات جدی در حوزه حمل و نقل عمومی وجود دارد؛ از تامین تجهیزات توسعه زیرساخت مترو و واگن ها تا افزایش میانگین عمر اتوبوس های شهری که سالها پیش باید نوسازی می شد؛ که دولت هم به تعهدات خود در این خصوص عمل نکرده است.</p>
      <p>این عضو شورای شهر تهران با اشاره به پیشنهاد سامانه نظارتی برای کنترل قیمت کرایه تاکسی ها به شهرداری گفت: در حوزه های مرتبط با شهرداری برای مدیریت بهتر در شرایط کنونی در کوتاه مدت و به صورت فوری به شهرداری پیشنهاد سامانه ای داده شد تا گزارش های افزایش نرخ برخلاف مصوبات جاری توسط شهروندان به شهرداری داده شود و متناسب با آن بسته های تشویقی به گزارش کنندگان داده شود. برای متخلفین هم براساس اختیارات موجود بسته های تنبیهی جدی در نظر گرفته شود.</p>
      <p>وی با اشاره به اینکه افزایش نرخ بنزین برای طبقه فرودست جامعه قطعا آثار زیانبار خواهد داشت که بدیهی است و اساسا تصمیمات این چنینی جزو تصمیمات سخت مدیران ارشد و نظام است گفت: با افزایش سوخت در حوزه تامین یک سری اقلام برای اداره شهر شاهد افزایش نرخ تورم خواهیم بود که اداره شهر را برای مدیران شهری گرانتر خواهد کرد.</p>
      <p>سالاری با بیان اینکه اگر مابه ازای افزایش نرخ سوخت در حوزه زیرساخت های حمل و نقل عمومی اختصاص می یافت کمک شایانی به شهرداری ها و شهروندان می شد افزود: اگر این اتفاق نیفتد شاهد بدتر شدن وضعیت حمل و نقل عمومی شهری خواهیم بود.</p>
      <p>رئیس کمیسیون شهرسازی و معماری شورای شهر تصریح کرد: یکی از اهداف اصلی بروزرسانی نرخ سوخت بحث کاهش ترافیک خودروهای شخصی و آلودگی هوا است و این اتفاق با این شیوه نخواهد بود.</p>
      <p>وی با بیان افزایش میزان بدهی های دولت به شهرداری هم توضیح داد: یکی از محورهای اصلی که پیش از افزایش نرخ سوخت در شورا مطرح شده است پیگیری انجام تعهدات دولت درباره حمل و نقل عمومی شهری  است؛ الان با این افزایش نرخ سوخت قطعا سطح پیگیری مطالبات شهرداری از دولت  بیشتر خواهد بود و قطعا در این خصوص در روزهای آتی جلساتی برگزار خواهد شد تا با دولت وارد مذاکره شویم.</p>
      <p>انتهای پیام/</p>
    </article>
  </body>
</html>