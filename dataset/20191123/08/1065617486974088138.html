<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-tempo/totti-sta-gia-con-friedkin/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-23T08:17:48+00:00"/>
    <meta property="og:title" content="Totti sta già con Friedkin"/>
    <meta property="og:description" content="L'ex capitano:"/>
  </head>
  <body>
    <article>
      <h1>Totti sta già con Friedkin</h1>
      <h2>L’ex capitano: “Spero che un giorno i tifosi della Roma, me compreso, possano tornare ad alti livelli”</h2>
      <address><time datetime="2019-11-23T08:17:48+00:00">23 Nov 2019, 08:17</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p><b>Francesco Totti tifa per Dan Friedkin</b>. In pubblico e in privato. L’ex dirigente e storica bandiera romanista, come riporta <i>Il Tempo</i>, ha dato il pieno appoggio all’eventuale ingresso nella Roma dell’imprenditore americano e, vuole il caso, venerdì, in compagnia della moglie Ilary, è stato avvistato all’Hotel De Russie, lo stesso albergo in cui ha alloggiato Friedkin dal 13 novembre.</p>
      <p>Chissà se è stato<b> un evento fortuito</b> o pianificato: <b>c’è chi assicura però che i due abbiano pranzato insieme.</b></p>
      <p>Totti è pronto ad iniziare la carriera da procuratore e per il momento nella sua testa non ci sono altre strade, tra cui quella di un ritorno a Trigoria: “<i>Io ho un carattere abbastanza forte, sono abbastanza permaloso, tenace e rosicone. Quando prendo un percorso lo porto a termine. Se in questo momento mi venissero a chiedere di ritornare alla Roma da una parte mi metterebbero in difficoltà, dall’altra direi di no perché rispetto la mia decisione. Spero</i> – ha detto il campione del Mondo in un’intervista a Radio Radio a proposito dell’interesse di <b>Friedkin</b> – <i>che quest’altro americano possa venire, ma io non dico che dubito, però quando ci metti le mani dentro capisci la realtà e cosa c’è dentro la Roma. Io ne so qualcosa. Spero che un giorno i tifosi della Roma, me compreso, possano tornare ad alti livelli, con un presidente che possa mettere tanti di quei soldi che possa vincere Champions e tutto il resto. Nulla da togliere a Pallotta, ognuno ha i suoi movimenti e i suoi pensieri”</i>.</p>
      <p>Di certo il presidente del gruppo con base a Houston <b>è volato da un paio di giorni a Londra</b>, stessa città in cui è segnalato il Ceo giallorosso <b>Fienga</b> per una serie di riunioni.</p>
      <p><b>Friedkin</b> ha serie intenzioni e ha visitato Trigoria, gli uffici della Roma all’Eur e ha tenuto diversi incontri accompagnato dalla sua numerosa delegazione allo Studio Tonucci. Proseguono poi i summit tra le parti e <b>va avanti la due diligence</b> della Friedkin Companies Inc su tutte le dodici società che orbitano intorno al mondo romanista e alla AS Roma Spv LLC.</p>
      <p><b>Totti</b> ha poi affrontato anche il tema relativo a <b>Zaniolo</b>, astro nascente del calcio italiano: “<i>Eviterei per il suo bene di fare paragoni con me, cerchiamo di farlo crescere che è ancora giovane. Spero possa rimanere a Roma il più a lungo possibile anche se credo che non sarà così. Faccio una battuta. In quella casa dove sono stato per 15 anni ci ho messo Alisson che è diventato il più forte del mondo e poi Zaniolo. Ora sarà una casualità, però….”</i>.</p>
      <p>Proprio <b>il numero 22 giallorosso ha fatto l’ennesima dichiarazione d’amore e di fedeltà alla Roma:</b><i> “Ho baciato la maglia e voglio continuare a farlo ogni volta che segnerò. Vorrei che i tifosi sapessero quanto li amo. Totti è un’icona, il paragone con lui è uno sprone in più per dare il massimo ogni giorno”.</i></p>
    </article>
  </body>
</html>