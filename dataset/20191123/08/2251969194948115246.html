<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/23/al-vaccaj-debutta-virginia-una-storia-vera-contro-la-violenza-di-genere/1328186/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-23T08:20:11+00:00"/>
    <meta property="og:title" content="Al Vaccaj debutta “Virginia”: una storia vera contro la violenza di genere"/>
    <meta property="og:description" content="TOLENTINO - La rappresentazione, in anteprima mondiale, andrà in scena lunedì prossimo alle 21,15"/>
  </head>
  <body>
    <article>
      <h1>Al Vaccaj debutta “Virginia”: una storia vera contro la violenza di genere</h1>
      <h2>TOLENTINO - La rappresentazione, in anteprima mondiale, andrà in scena lunedì prossimo alle 21,15</h2>
      <address><time datetime="2019-11-23T08:20:11+00:00">23 Nov 2019, 08:20</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F23%2Fal-vaccaj-debutta-virginia-una-storia-vera-contro-la-violenza-di-genere%2F1328186%2F">Condividi98</a><a href="https://twitter.com/intent/tweet?text=Al+Vaccaj+debutta+%22Virginia%22%3A++una+storia+vera++contro+la+violenza+di+genere&amp;url=https%3A%2F%2Fwww.cronachemaceratesi.it%2F2019%2F11%2F23%2Fal-vaccaj-debutta-virginia-una-storia-vera-contro-la-violenza-di-genere%2F1328186%2F">Tweet</a>Email98 Condivisioni</p>
      <p> </p>
      <p> </p>
      <p><b>In occasione della Giornata internazionale contro la violenza sulle donne, lunedì 25 novembre andrà in scena al teatro Nicola Vaccaj di Tolentino, alle 21,15, l’anteprima mondiale dell’opera lirica “Virginia” scritta da Nicola Vaccaj su libretto di Camillo Giuliani.</b> L’evento è promosso dal Comune, dalla commissione Pari opportunità, dallo sportello di ascolto contro la violenza di genere, dall’istituto Filelfo, dalla Eclissi Eventi e da Incontri d’Opera. Lo spettacolo è stato presentato nel corso di una conferenza stampa dal vicesindaco Silvia Luconi, dall’assessore alla cultura Silvia Tatò, dal presidente della commissione Monia Prioretti. Presenti anche i protagonista dell’opera: il soprano Agnese Gallenzi, il baritono David Bartolucci e il tenore Massimiliano Luciani. <b>Virginia è l’ultima opera scritta dal celebre compositore di Tolentino, Nicola Vaccaj, nel 1845. L’opera di argomento storico fu accolta all’epoca con un successo che l’autore stesso definì «strepitoso».</b> Virginia debutta al Teatro Apollo di Roma, che sorgeva a ridosso del Tevere, e che oggi non esiste più, distrutto nel 1888. Virginia è scomparsa dalle scene per oltre 170 anni, per riapparire in anteprima mondiale proprio a Tolentino, città natale di Vaccaj, e nel teatro a lui dedicato. <b>La vicenda di Virginia risale alla Roma repubblicana ed è la storia vera di un amore violato tra il giovane Lucio Icilio, tribuno della plebe nel 449 a.C., e la giovane Virginia, di origine plebea, la cui bellezza aveva destato l’interesse del potente Appio Claudio console e decemviro romano.</b> La bellezza della musica di Vaccaj si unisce al tema storico e morale, in uno spettacolo di alto contenuto artistico e culturale, nella giornata contro la violenza sulle donne. <b>«A Tolentino – spiega la vicesindaco Luconi – la situazione è monitorata dalle assistenti sociali dell’Ufficio servizi sociali del Comune. In confronto agli scorsi anni i casi sono molto limitati e fortunatamente non sono particolarmente gravi e interessano sia cittadine italiane che straniere. Quindi, condizioni che, seppur fastidiose, sono risultate abbastanza lievi e che spesso si risolvono grazie ad incontri morati o terapia di coppia»</b>. E’ attivo uno sportello anti-violenza di genere, per informazioni e primi approcci, aperto nei pomeriggi di martedì e giovedì dalle 15,30 alle 18 o previo appuntamento. La regia dello spettacolo è affidata al musicologo Paolo Santarelli. Le scenografie sono opera degli allievi scenografi del liceo artistico Preziotti-Licini di Fermo, che insieme alle danzatrici e figuranti del liceo coreutico di Tolentino, arricchiranno lo spettacolo con scene di ballo e parate militari. Nel ruolo della protagonista il soprano Agnese Gallenzi, mentre Icilio, giovane innamorato di Virginia, sarà il tenore Tommaso Mangifesta. Al pianoforte il maestro Davide Martelli. Costumi storici e direzione artistica sono stati curati dall’associazione Incontri d’Opera di Fermo, mentre l’organizzazione e logistica dall’agenzia Eclissi Eventi. <b>I biglietti di ingresso, al costo di euro, sono in vendita su Vivaticket, nelle biglietterie del circuito Amat e al botteghino del teatro Vaccaj nei giorni di apertura. </b></p>
    </article>
  </body>
</html>