<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/ert-protaseis/desmoi-aimatos-h-tainia-poy-enthoysiase-koino-kai-kritikoys-stin-ert2/"/>
    <meta property="og:site_name" content="ert.gr"/>
    <meta property="article:published_time" content="2019-11-23T08:30:38+00:00"/>
    <meta property="og:title" content="«Δεσμοί αίματος» – H ταινία που ενθουσίασε κοινό και κριτικούς στην ΕΡΤ2"/>
    <meta property="og:description" content="Τη δραματική ταινία με στοιχεία μαύρου σαρκαστικού χιούμορ, «Δεσμοί αίματος» (Rams / Hrutar) συμπαραγωγής Ισλανδίας-Δανίας-Νορβηγίας-Πολωνίας 2015, έχουν την ευκαιρία να παρακολουθήσουν οι τηλεθεατές της ΕΡΤ2, το Σάββατο 23 Νοεμβρίου 2019 στη μία μετά τα μεσάνυχτα."/>
  </head>
  <body>
    <article>
      <h1>«Δεσμοί αίματος» – H ταινία που ενθουσίασε κοινό και κριτικούς στην ΕΡΤ2</h1>
      <address><time datetime="2019-11-23T08:30:38+00:00">23 Nov 2019, 08:30</time> by <a rel="author">Γραφείο Τύπου ΕΡΤ</a></address>
      <p>Τη δραματική ταινία με στοιχεία μαύρου σαρκαστικού χιούμορ, <b>«Δεσμοί αίματος» </b>(Rams / Hrutar)<b> </b>συμπαραγωγής Ισλανδίας-Δανίας-Νορβηγίας-Πολωνίας 2015,<b> </b>έχουν την ευκαιρία να παρακολουθήσουν οι τηλεθεατές της <b>ΕΡΤ2</b>, το <b>Σάββατο 23 Νοεμβρίου 2019</b> στη<b> μία μετά τα μεσάνυχτα.</b></p>
      <p><b>Σκηνοθεσία-σενάριο:</b> Γκρίμουρ Χακόναρσον.</p>
      <p><b>Διεύθυνση φωτογραφίας:</b> Στούρλα Μπραντ Γκρέβλεν.</p>
      <p><b>Μοντάζ:</b> Κρίστιαν Λόντμφιορντ.</p>
      <p><b>Μουσική:</b> Άτλι Όρβαρσον.</p>
      <p><b>Παίζουν:</b> Σίγκουρντουρ Σιγκουργιόνσον, Θεοντόρ Γιούλιουσον, Σάρλοτ Μπέβινγκ, Γιον Μπενενίσον, Γκούναρ Γιόνσον, Όλαφουρ Όλαφσον, Γκουντρούν Σιγκουρμπγιόρνσντοτιρ, Ίνγκριντ Γιόνσντοτιρ, Σβέιν Όλαφουρ Γκούναρσον, Γιόρουντουρ Ράγκναρσον, Ορλέιφουρ Εΐναρσον.</p>
      <p><b>Διάρκεια:</b> 90΄</p>
      <figure>
        <img src="https://press.ert.gr/wp-content/uploads/2018/01/RAMS-4.jpg"/>
      </figure>
      <p><b>Υπόθεση:</b> Σε μια απομακρυσμένη κοιλάδα στην Ισλανδία, ο Γκάμι και ο Κίντι, δύο αδέλφια που ζουν δίπλα-δίπλα, μοιράζονται την ίδια γη και έχουν παρόμοιο τρόπο ζωής, έχουν να μιλήσουν 40 χρόνια! Τα πρόβατα που έχουν κληρονομήσει θεωρούνται από τα σημαντικότερα είδη ζώου της περιοχής κι εκείνοι έχουν βραβευθεί πολλές φορές για τα κριάρια τους, που έλκουν μια μακρινή, αρχαία καταγωγή. Όταν μια θανατηφόρα ασθένεια προσβάλει τα πρόβατα του Κίντι και εξαπλώνεται στην περιοχή ως ιός, οι Αρχές αποφασίζουν να θανατωθούν όλα τα πρόβατα της κοιλάδας, ώστε να σταματήσει εκεί η απειλή! Όμως, αυτή η απόφαση θα αποτελέσει έναν «ξαφνικό θάνατο» για τους κτηνοτρόφους, καθότι αυτή είναι η κύρια πηγή του εισοδήματός τους, με αποτέλεσμα να πρέπει να εγκαταλείψουν τη γη τους. Αλλά ο Γκάμι και ο Κίντι δεν εγκαταλείπουν τόσο εύκολα και ο καθένας προσπαθεί να αντιμετωπίσει το κακό με τον δικό του τρόπο: ο Κίντι χρησιμοποιώντας το τουφέκι του και ο Γκάμι την ευστροφία του. Καθώς οι Αρχές πλησιάζουν τα αδέλφια, εκείνα θα πρέπει να ενωθούν ώστε να σώσουν αυτό το ξεχωριστό είδος προβάτων, που έχουν περάσει σ’ αυτούς από γενιά σε γενιά, και ως εκ τούτου δεν θα «εξαφανιστούν» και οι ίδιοι.</p>
      <figure>
        <img src="https://press.ert.gr/wp-content/uploads/2018/01/RAMS-6.jpg"/>
      </figure>
      <p>Με τα πιο απλά υλικά, ο <b>Γκρίμουρ Χακόναρσον</b> δημιουργεί μια υπέροχη ταινία με σκανδιναβική ψυχή. Μαύρο χιούμορ και δράμα εναλλάσσονται σε μια ταινία που ο ρυθμός της συμβαδίζει με το ρυθμό της φύσης, δίνοντας χώρο στους ήρωες για να αναπνεύσουν. Το φιλμ υμνεί τους δεσμούς του ανθρώπου με τα ζώα, ειδικά σε απομονωμένες περιοχές, ενώ προβάλλει με αυθεντικότητα και τις σχέσεις που αναπτύσσονται σε μικρές κοινότητες, στις οποίες το περιβάλλον προσδιορίζει καταλυτικά τον παράγοντα «ζωή».</p>
      <figure>
        <img src="https://press.ert.gr/wp-content/uploads/2018/01/RAMS-2.jpg"/>
      </figure>
      <p>H ταινία του Χακόναρσον ενθουσίασε κοινό και κριτικούς στο Φεστιβάλ Καννών 2015, κερδίζοντας το Βραβείο Καλύτερης Ταινίας στο τμήμα «Ένα Κάποιο Βλέμμα», όπου και πραγματοποίησε την παγκόσμια πρεμιέρα του. Την πανελλήνια πρεμιέρα του έκανε στο 56ο Φεστιβάλ Κινηματογράφου Θεσσαλονίκης 2015, κερδίζοντας το Βραβείο Καλύτερης Ταινίας-Χρυσός Αλέξανδρος. Οι «Δεσμοί αίματος» πήραν κι άλλα πρώτα βραβεία σε πολλά φεστιβάλ διεθνώς, όπως της Ζυρίχης, του Χάμπτονς, της Τρανσυλβανίας, του Πάλιτς, του Παλμ Σπρινγκς κ.ά.</p>
      <figure>
        <img src="https://press.ert.gr/wp-content/uploads/2018/01/hrutar.jpg"/>
      </figure>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/ert-protaseis/ert1-desmoi-aimatos/"/>
        <a href="https://www.ert.gr/ert-protaseis/ert2-desmi-ematos/"/>
      </related>
    </article>
  </body>
</html>