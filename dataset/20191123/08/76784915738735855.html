<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/forma1/2019/11/23/zandvoort_forma-1_dontott_kanyar_18_fokos_dolesszog/"/>
    <meta property="og:site_name" content="Index.hu"/>
    <meta property="article:published_time" content="2019-11-23T08:15:00+00:00"/>
    <meta property="og:title" content="32%-os döntött kanyar jön jövőre az F1-ben"/>
    <meta property="og:description" content="A zandvoorti döntött ív kétszer meredekebb lesz, mint az indianapolisi oválpálya."/>
  </head>
  <body>
    <article>
      <h1>32%-os döntött kanyar jön jövőre az F1-ben</h1>
      <address><time datetime="2019-11-23T08:15:00+00:00">23 Nov 2019, 08:15</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>Májusban lett biztos, hogy Hollandia 2020-ban visszatér a Forma-1-be, és jövőre újra versenyt rendeznek a(z) – <a href="https://index.hu/sport/forma1/2019/05/23/forma-1_zandvoort_visszateres_hollandia_szuk_palya/">addig komoly felújításon áteső – zandvoorti versenypályán</a>. A felújítás, illetve átalakítás egyik fontos eleme, hogy az utolsó, a célegyenesre fordító kanyart döntötté teszik, hogy padlógázzal vehessék be az F1-pilóták.</p>
      <p>Kiderült közben az is, hogy hihetetlen dőlésszöggel terveznek a holland pálya üzemeltetői:</p>
      <aside>az indianapolisi oválpálya döntött kanyarjainál kétszer meredekebb, 32%-os, vagyis 18 fokos lesz a kanyar dőlésszöge, ami azt is jelenti, hogy a kanyar belső és külső széle között 4,5 méteres szintkülönbség lesz majd.</aside>
      <p>„Csinálunk egy amerikai kanyart egy európai pályán, ez teljesen egyedi” – mondta a döntés kapcsán Robert van Overdijk, a pálya elnök-vezérigazgatója.</p>
      <p>Bár a 32%, vagy a 18 fok tényleg sok, ez azért nem rekorder a versenypályákon, csak az F1-ben lesz szokatlan. A klasszikus monzai versenypálya döntött kanyarja 21 fokos meredekségű volt, Daytonában pedig 31 fokos kanyart vesznek be.</p>
      <figure>
        <img src="https://kep.cdn.indexvas.hu/1/0/3048/30481/304816/30481659_a333fec27d01bd6de7b6a16d11c2e1eb_wm.jpg"/>
        <figcaption>A monzai, ma már nem használt döntött kanyar egy 2015-ös promóciós képen<cite>Fotó: Bryn Lennon / Getty Images Hungary</cite></figcaption>
      </figure>
      <p>Nem az utolsó kanyar lesz viszont az egyetlen döntött ív Zandvoortban, a pálya első szektorában található, viszonylag szűk ívű Hugenholtz is döntést kap, hogy könnyebben be lehessen venni majd az F1-kocsikkal. Ez a dőlésszög ott 8-18% közötti lesz.</p>
      <p>via <a href="https://www.autosport.com/f1/news/147294/zandvoort-banking-twice-as-steep-as-indianapolis">Autosport</a></p>
    </article>
  </body>
</html>