<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/niebezpieczne-opady-marznace-wkroczyly-do-wojewodztwa-lubelskiego-zmierzaja-w-glab-regionu/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T08:57:00+00:00"/>
    <meta property="og:title" content="Niebezpieczne opady marznące wkroczyły do województwa lubelskiego. Zmierzają w głąb regionu"/>
    <meta property="og:description" content="Prognozy modeli numerycznych od kilku dni wskazywały na podwyższone prawdopodobieństwo opadów marznącego deszczu i mżawki, które powodują gołoledź. Według danych z polskiej sieci radarów POLRAD te występują obecnie na południu regionu i przemieszczają się powoli na północ."/>
  </head>
  <body>
    <article>
      <h1>Niebezpieczne opady marznące wkroczyły do województwa lubelskiego. Zmierzają w głąb regionu</h1>
      <address>
        <time datetime="2019-11-23T08:57:00+00:00">23 Nov 2019, 08:57</time>
      </address>
      <p>
        <b>Prognozy modeli numerycznych od kilku dni wskazywały na podwyższone prawdopodobieństwo opadów marznącego deszczu i mżawki, które powodują gołoledź. Według danych z polskiej sieci radarów POLRAD te występują obecnie na południu regionu i przemieszczają się powoli na północ.</b>
      </p>
      <p>Do wschodniej Polski dociera zimne powietrze kontynentalne znad Rosji. Ilość stacji meteorologicznych z obserwatorem IMGW na obszarze południowej Lubelszczyzny jest niewielka, ale z pomocą przychodzą nam dane z polskiej sieci radarów POLRAD, jak i też ze stacji Instytut Meteorologii i Gospodarki Wodnej ulokowanych na Podkarpaciu, dzięki którym wiemy, że od 4 rano w Rzeszowie na lotnisku obserwator raportuje występowanie marznącego deszczu.</p>
      <p>Rzeszowski radar meteorologiczny obejmujący swoim zasięgiem przeważający obszar naszego regionu, wskazuje na występowanie opadów atmosferycznych. Znając temperaturę powietrza na wyższej wysokości i wartości przy ziemi można określić, że są to opady marznącego deszczu.</p>
      <p>Według danych radarowych marznący deszcz padać może od godziny 7 w powiecie janowskim, ale także kraśnickim oraz tomaszowskim i zamojskim. Z biegiem godzin strefa opadów przemieszczać ma się dalej na północ, obejmując m.in powiat lubelski, świdnicki oraz krasnostawski. Niebezpiecznie zrobić może się na wielu drogach naszego regionu. Nieco później opady marznące dotrzeć mogą do północnej części naszego województwa.</p>
      <p>Temperatura powietrza w regionie wyniesie dziś od -2°C do 1°C. Zachmurzenie na ogół duże do całkowitego. Odczucie chłodu potęgować może silniejszy wiatr z sektora południowo wschodniego. Prawdopodobnie opady marznące zaczną zanikać nad północną częścią regionu po południu, bądź dopiero wieczorem. Wiele modeli numerycznych sugeruje, że ominą one zachodnią część naszego regionu.</p>
      <p>
        <a href="https://fanipogody.pl/">Najnowsze informacje pogodowe</a>
      </p>
      <p>
        <a href="https://fanipogody.pl/burza-nad-polska-radar-opadow/">Bieżące położenie opadów i chmur</a>
      </p>
      <p>(fot. pixabay.com)</p>
    </article>
  </body>
</html>