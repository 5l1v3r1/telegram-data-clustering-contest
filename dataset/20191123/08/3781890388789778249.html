<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743200"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T08:14:00+00:00"/>
    <meta property="og:title" content="หวั่นปลด&quot;เสรีพิศุทธ์&quot;ทำกมธ.34 คณะเอาอย่างวุ่นไม่จบ"/>
    <meta property="og:description" content="“อดีตส.ส.ปชป.”แนะหยุดปลด “เสรีพิศุทธิ์” หวั่น กมธ.อีก 34 คณะเอาอย่างจนวุ่นวาย จี้ทำหน้าที่สอบทุจริต ไม่ใช่ทำแต่เรื่องไร้ประโยชน์"/>
  </head>
  <body>
    <article>
      <h1>หวั่นปลด"เสรีพิศุทธ์"ทำกมธ.34 คณะเอาอย่างวุ่นไม่จบ</h1>
      <address>
        <time datetime="2019-11-23T08:14:00+00:00">23 Nov 2019, 08:14</time>
      </address>
      <figure>
        <img src="https://www.dailynews.co.th/admin/upload/20191123/news_zbSBrpjVPc153157_533.jpg?v=201911231611"/>
      </figure>
      <p>
        <b>“อดีตส.ส.ปชป.”แนะหยุดปลด “เสรีพิศุทธิ์” หวั่น กมธ.อีก 34 คณะเอาอย่างจนวุ่นวาย จี้ทำหน้าที่สอบทุจริต ไม่ใช่ทำแต่เรื่องไร้ประโยชน์</b>
      </p>
      <p>เมื่อวันที่ 23 พ.ย.นายวิรัช ร่มเย็น อดีต ส.ส.ระนอง พรรคประชาธิปัตย์ กล่าวถึงกรณีที่อาจจะมีการเสนอให้ปลด พล.ต.อ.เสรีพิศุทธิ์ เตมียาเวส ออกจากประธานคณะกรรมาธิการป้องกันปราบปรามการทุจริตและประพฤติมิชอบ (กมธ.ป.ป.ช.) สภาผู้แทนราษฎร  ว่า ตนเห็นว่า กรณีแบบนี้ไม่สมควรที่จะให้เกิดขึ้น เพราะหากมีการปลด พล.ต.อ.เสรีพิศุทธิ์ ออกจากตำแหน่งแล้ว คณะกรรมาธิการอีก 34 คณะก็น่าจะทำตามอย่าง เพราะต้องยอมรับว่า ในคณะกรรมาธิการ จะต้องมีสัดส่วนของแต่ละพรรคที่ใกล้เคียงกัน ซึ่งต่างคนต่างมีข้อขัดแย้งส่วนตัวระหว่างกัน เพราะหลายคณะมี ส.ส.ฝ่ายค้าน มากกว่าฝ่ายรัฐบาลเสียอีก ดังนั้นตนห่วงว่า หากกรณีดังกล่าวเกิดขึ้นจริง ก็จะทำให้สภาฯและการทำงานของคณะกรรมาธิการ จะเกิดความวุ่นวายไม่รู้จักจบสิ้น  อย่างไรก็ตาม ขณะนี้ประเด็นสำคัญที่น่าจะต้องทำของคณะกรรมาธิการฯ คือการตรวจสอบการทุจริต โดยเฉพาะหลายๆ โครงการที่ยังเป็นที่สงสัยของประชาชน  แต่ข่าวที่ปรากฏออกมา มีแต่เรื่องที่ไม่เกิดประโยชน์กับประชาชน ดังนั้นตนขอให้ทุกคนที่อยู่ในคณะกรรมาธิการฯ ทำหน้าที่ให้สมกับที่ประชาชนไว้วางใจให้ตรวจสอบการทุจริตแทนด้วย.</p>
    </article>
  </body>
</html>