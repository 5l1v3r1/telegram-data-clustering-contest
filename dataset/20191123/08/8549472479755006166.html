<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/cant-rule-out-cheating-by-governor-says.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-23T08:54:00+00:00"/>
    <meta property="og:title" content="മഹാരാഷ്ട്രയില്‍ സംഭവിക്കാന്‍ പോകുന്നത് ഇതാണ്! എന്‍ സി പി തകരും; പവാറിന് ദേവഗൗഡയുടെ ഗതി; ശിവസേനയും കോണ്‍ഗ്രസും ഒന്നിച്ചാല്‍ ബി ജെ പിയുടേയും കഥ കഴിയും"/>
    <meta property="og:description" content="ഇന്ത്യന്‍ രാഷ്ട്രീയത്തില്‍ പുലര്‍ച്ചെ ഒരു അട്ടിമറി നീക്കങ്ങള്‍ നടന്നത് ഇത് Mumbai, News, Politics, Maharashtra, Congress, NCP, BJP, National,"/>
  </head>
  <body>
    <article>
      <h1>മഹാരാഷ്ട്രയില്‍ സംഭവിക്കാന്‍ പോകുന്നത് ഇതാണ്! എന്‍ സി പി തകരും; പവാറിന് ദേവഗൗഡയുടെ ഗതി; ശിവസേനയും കോണ്‍ഗ്രസും ഒന്നിച്ചാല്‍ ബി ജെ പിയുടേയും കഥ കഴിയും</h1>
      <address><time datetime="2019-11-23T08:54:00+00:00">23 Nov 2019, 08:54</time> by <a rel="author">kvartha pre</a></address>
      <p><b>മുംബൈ: (www.kvartha.com 23.11.2019) </b>ഇന്ത്യന്‍ രാഷ്ട്രീയത്തില്‍ പുലര്‍ച്ചെ ഒരു അട്ടിമറി നീക്കങ്ങള്‍ നടന്നത് ഇത് ആദ്യമാണ്. ആദ്യം സര്‍ക്കാര്‍ രൂപീകരിക്കാന്‍ ക്ഷണിച്ച ഏറ്റവും വലിയ ഒറ്റകക്ഷിയായ ബി ജെ പി തങ്ങള്‍ക്ക് ഭരണം വേണ്ടെന്ന് പറഞ്ഞ് മാറിനല്‍ക്കുകയും ശത്രുക്കളെ പോലെ കടിച്ചുകീറാന്‍ നിന്ന ശിവസേനയും കോണ്‍ഗ്രസും എന്‍ സി പിയും ഒരു കുട കീഴില്‍ മിനിമം പരിപാടിയില്‍ ഒന്നിക്കുമെന്ന് തോന്നിയതോടെ അമിത് ഷായും മോദിയും സ്ഥിരമായി പയറ്റുന്ന അടവുകള്‍ പുറത്തെടുത്തത് പുലര്‍കാലത്താണ്. എന്‍ സി പിയില്‍ ശക്തനായിരുന്ന അജിത് പവാറിനെ അടര്‍ത്തിയെടുക്കാന്‍ വെറും നിമിഷങ്ങള്‍ മാത്രമാണ് അമിത് ഷായ്ക്ക് വേണ്ടി വന്നത്. <br/><br/>മണിക്കൂറിനുള്ളില്‍ പിന്നീട് നടന്നതെല്ലാം അത്ഭുതത്തോടെയും അമ്പരപ്പോടെയുമാണ് ഇന്ത്യന്‍ ജനത നോക്കിക്കണ്ടത്. രാഷ്ട്രപതിയേയും ഗവര്‍ണറേയും ഒരേപോലെ രാഷ്ട്രീയ നീക്കങ്ങള്‍ക്ക് വേണ്ടി ഉപയോഗപ്പെടുത്തിയ ബി ജെ പി അവരുടെ ഏറ്റവും നെറികെട്ട പ്രവര്‍ത്തനമാണ് മഹാരാഷ്ട്രയില്‍ നടപ്പിലാക്കിയത്.</p>
      <figure>
        <img src="https://1.bp.blogspot.com/-dbSBC1Uu80A/XdkBgwp8bpI/AAAAAAABt_U/rxHIUbQ2Nl0zhE1CVgpwnS5x1wDVRNyCwCLcBGAsYHQ/s1600/Maharashtra.jpg"/>
      </figure>
      <p>നാട്ടുനടപ്പൊന്നും ബി ജെ പിക്ക് ബാധകമല്ല, ഭരണം കിട്ടാന്‍ കുതിരക്കച്ചവടവും ഭീഷണിയും ബ്ലാക്ക് മെയിലിംഗും എന്തും നടത്താന്‍ ആ പാര്‍ട്ടിക്ക് മടിയില്ലെന്നാണ് ഗോവ, കര്‍ണാടക, മിസോറം, അസം തുടങ്ങിയ സംസ്ഥാനങ്ങളില്‍ ബി ജെ പി നടത്തിയ നീക്കങ്ങള്‍ കാണിക്കുന്നത്. <br/><br/>ചതിയിലൂടെ അധികാരത്തില്‍ ബി ജെ പിക്കൊപ്പം ചേര്‍ന്ന അജിത് പവാറിനെ ഒപ്പം നിര്‍ത്താന്‍ ബി ജെ പി പ്രയോഗിച്ചത് ഭീഷണി തന്നെയാണ്. ആദായ നികുതി വകുപ്പടക്കം നിരവധി അന്വേഷണ ഏജസികള്‍ അജിത് പവാറിനെ കുടുക്കാന്‍ ശ്രമം നടത്തിയിരുന്നു. ഒപ്പം വന്നില്ലെങ്കില്‍ ഭവിഷ്യത്ത് ഗുരുതരമായിരിക്കുമെന്നുള്ള ബി ജെ പിയുടെ ഭീഷണി തന്നെയായിരിക്കാം ഒപ്പമുള്ള എം എല്‍ എമാരേയുംം കൂട്ടി മറുകണ്ടം ചാടാന്‍ അജിത്ത് പവാറിനെ പ്രേരിപ്പിച്ചതെന്നാണ് മഹാരാഷ്ട്രയില്‍ നിന്നും വരുന്ന റിപ്പോര്‍ട്ടുകള്‍. <br/><br/>ശരത് പവാറിന്റെ മകള്‍ സുനീത്ര പവാറുമായുള്ള പ്രശ്‌നങ്ങളാണ് മരുമകനായ അജിത് പവാറിനെ ബി ജെ പി പാളയത്തില്‍ എത്തിച്ചതെന്നും വിലയിരുത്തലുകളുണ്ട്. ശിവസേന പിളരുന്നതോടെ ശരത് പവാറിന് മഹാരാഷ്ട്ര രാഷ്ട്രീയത്തിലെ കിംഗ് മേക്കര്‍ പദവിയാണ് നഷ്ടപ്പെടുക. ഒപ്പമുള്ളവരെ കൂടെ നിര്‍ത്താന്‍ കഴിയാത്ത പവാറിനെ എത്രത്തോളം ജനം വിശ്വാസത്തിലെടുക്കാന്‍ കഴിയുമെന്നത് കണ്ടറിയണം. <br/><br/>മഹാരാഷ്ട്രയില്‍ ശക്തരായ ശിവസേനയ്ക്ക് ഭാവിയില്‍ കോണ്‍ഗ്രസുമായി ഒന്നിച്ചുപോകാതെ വേറെ വഴിയുണ്ടാകില്ല. ശിവസേനയും കോണ്‍ഗ്രസും മിനിമം പരിപാടിയുടൈ പേരില്‍ ഒന്നിച്ചാല്‍ അത് ബി ജെ പിക്കും എന്‍ സി പിക്കും ശക്തമായ തിരിച്ചടിയാകുമെന്ന കാര്യം ഉറപ്പാണ്. കോണ്‍ഗ്രസിനെ സംബന്ധിച്ചിടത്തോളം ഒപ്പമുള്ളവരെ കൂടെ നിര്‍ത്താന്‍ കഴിഞ്ഞാല്‍ മാത്രമേ മുന്നോട്ടുള്ള രാഷ്ട്രീയ പ്രവര്‍ത്തനത്തിന് ഭാവി ഉണ്ടാവുകയുള്ളൂ. <br/><br/>ശിവസേനയില്‍ നിന്നും ചിലരെ അടര്‍ത്തിയെടുക്കാന്‍ ബി ജെ പി ശ്രമിച്ചാല്‍ അത് ശിവസേനയെ കൂടുതല്‍ പ്രകോപിപ്പിക്കുന്നതിന് കാരണമാകും. എം എന്‍ എസ് ഉള്‍പ്പെടെയുള്ള സമാന ചിന്താഗതിക്കാരുമായി ബി ജെ പിക്കെതിരെ ഒന്നിച്ച് അണിനിരക്കാനുള്ള നീക്കങ്ങളായിരിക്കും വരും കാലങ്ങളില്‍ കോണ്‍ഗ്രസിനും ശിവസേനയ്ക്കും മുന്നിലുണ്ടാവുക. <br/><br/>ബി ജെ പിയെ വിശ്വാസ പ്രമേയ വോട്ടെടുപ്പില്‍ പരാജയപ്പെടുത്താന്‍ കഴിഞ്ഞാല്‍ ശിവസേനയ്ക്കും കോണ്‍ഗ്രസിനും ജനങ്ങള്‍ക്കിടയില്‍ വലിയ സ്വീകാര്യത ഉണ്ടാക്കാന്‍ കഴിയും. അധികാരം കുറുക്കു വഴിയിലൂടെ സ്വന്തമാക്കുന്ന ബി ജെ പിക്കെതിരെ ഇന്ത്യയിലാകമാനം മോശം പ്രതിച്ഛായയാണ് ഉള്ളതെങ്കിലും ചെറിയ കാലയളവിലൂടെ അത് അവരെ കൂടുതല്‍ പ്രതിരോധത്തിലാക്കുമെന്ന് കാര്യം ഉറപ്പാണ്.<br/><br/>ശരത് പവാറിന് ഒപ്പമുള്ളവരെ എത്രത്തോളം കൂടെ നിര്‍ത്താന്‍ കഴിയുമെന്നതിനെ അനുസരിച്ചായിരിക്കും ഭാവിയില്‍ അവരുമായി കോണ്‍ഗ്രസും ശിവസേനയും അടുക്കുക. ഇപ്പോഴത്തെ അജിത്ത് പവാറിന്റെ നീക്കങ്ങളെ ശരത് പവാര്‍ തള്ളിയിട്ടുണ്ടെങ്കിലും പിന്നില്‍ നിന്നും കുത്തിയെന്ന ശിവസേനയുടെ വാക്കുകള്‍ എന്‍ സി പിയെ കുഴക്കുമെന്നതും അവര്‍ക്ക് മഹാരാഷ്ട രാഷ്ട്രീയത്തില്‍ ഉയര്‍ത്തെഴുന്നേല്‍പ് എത്രമാത്രം സാധ്യമാകുമെന്നതും കണ്ടറിയേണ്ട കാര്യമാണ്.<br/><br/><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം )</a><br/><br/>Keywords:  <b>Can't Rule Out Cheating by Governor, Says Sharad Pawar as NCP MLAs Claim They Were 'Deceived', Mumbai, News, Politics, Maharashtra, Congress, NCP, BJP, National.</b></p>
    </article>
  </body>
</html>