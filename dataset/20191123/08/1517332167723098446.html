<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/sondaggi-politici-effetto-sardine-su-salvini-cala-la-lega-bene-pd-e-fdi/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T08:23:48+00:00"/>
    <meta property="og:title" content="Sondaggi politici, effetto sardine su Salvini: cala la Lega, bene Pd e Fdi"/>
    <meta property="og:description" content="Cala il consenso verso la Lega di Matteo Salvini, che comunque resta saldamente il primo partito ben oltre il 30% dei consensi. Recupera il Partito Democratico di Nicola Zingaretti, mentre resta stabile il Movimento 5 Stelle di Luigi Di Maio. Giuseppe Conte in testa al gradimento fra i leader politici."/>
  </head>
  <body>
    <article>
      <h1>Sondaggi politici, effetto sardine su Salvini: cala la Lega, bene Pd e Fdi</h1>
      <h2>Cala il consenso verso la Lega di Matteo Salvini, che comunque resta saldamente il primo partito ben oltre il 30% dei consensi. Recupera il Partito Democratico di Nicola Zingaretti, mentre resta stabile il Movimento 5 Stelle di Luigi Di Maio. Giuseppe Conte in testa al gradimento fra i leader politici.</h2>
      <address><time datetime="2019-11-23T08:23:48+00:00">23 Nov 2019, 08:23</time> by <a rel="author" href="https://www.fanpage.it/author/redazione/" target="_blank">Redazione</a></address>
      <p>Come vi stiamo raccontando, la vera novità di questa convulsa fase politica è rappresentata dal <a href="https://www.fanpage.it/story/movimento-sardine/">movimento delle sardine</a>, cittadini che stanno occupando le piazze italiane rivendicando una visione della società e della politica lontana da quella immaginata dalla destra guidata dall'ex ministro dell'Interno Matteo Salvini. Una fase che coincide con il calo nei sondaggi politici della Lega, evidenziato da tutti i principali istituti di rilevazione, ma anche con le difficoltà del Movimento 5 Stelle, impegnato in una difficile riflessione identitaria e nella preparazione all'ultimo momento delle liste per le Elezioni Regionali in Calabria ed <a href="https://www.fanpage.it/story/elezioni-regionali-emilia-romagna-2020/">Emilia Romagna</a>, dopo che gli iscritti su Rousseau hanno sconfessato la linea dei vertici.</p>
      <p>Nel dettaglio, considerando il sondaggio dell'istituto Ixè, la Lega dell'ex vicepresidente del Consiglio si collocherebbe al 31,9% dei consensi, in calo dello 0,7% rispetto alla settimana precedente. Ne beneficia in parte il Partito Democratico di Nicola Zingaretti, al 21,2% in crescita dello 0,2% e in trend positivo da settimane. Resta stabile il Movimento 5 Stelle, al 16,3%, ma lontanissimo dalle percentuali delle scorse politiche e schiacciato sul dato delle ultime Elezioni Europee. Bene ancora Fratelli d'Italia di Giorgia Meloni, che sfiora il 10% dei consensi, il suo massimo storico. Forza Italia di Silvio Berlusconi appare in ripresa, 7,5%, mentre cresce lentamente anche Italia Viva di Matteo Renzi, al 4,6% del totale.</p>
      <p>Sullo sfondo, la situazione resta piuttosto cristallizzata: il centrodestra unito sfiorerebbe il 50% dei consensi, Lega e fratelli d'Italia da soli sarebbero al 42%, quota sufficiente a ottenere la maggioranza dei seggi tanto alla Camera dei deputati quanto al Senato della Repubblica. Una eventuale coalizione di centrosinistra non andrebbe oltre il 30% e il M5s è lontanissimo dalle percentuali dello scorso anno. Tra i leader, Giuseppe Conte resta il più stimato, tallonato però dai due esponenti della destra, Matteo Salvini e Giorgia Meloni.</p>
    </article>
  </body>
</html>