<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/-de-ce-romania-va-importa-carbune-din-indonezia-148813.html"/>
    <meta property="og:site_name" content="Timpul.md"/>
    <meta property="article:published_time" content="2019-11-23T08:00:00+00:00"/>
    <meta property="og:title" content="De ce România va importa cărbune din Indonezia"/>
    <meta property="og:description" content="Președintele sindicatului: Este important să se aducă urgent acest cărbune Testele de ardere cu cărbune indonezian sărac în sulf efectuate vineri la termocentrala Mintia s-au încheiat cu succes şi permit producătorului de energie electrică să se încadreze în normele de mediu atât la emisiile din atmosferă, cât şi la cantitatea de cenuşă rezultată, dacă se va folosi acest combustibil în viitor, susţin sindicatele de la acest agent economic, potrivit Agerpres. &quot;Testul de ardere cu cărbune sărac în sulf importat din Indonezia a fost o reuşită. Din rezultatele obţinute a rezultat că emisiile de sulf în atmosferă sunt la valori mai mici decât nivelul admis de normele de mediu europene. Aceasta înseamnă că termocentrala poate funcţiona fără să mai fie nevoie de instalaţii de desulfurare, care ar fi costat câte 70 de milioane de euro pentru fiecare grup energetic&quot;, a declarat preşedintele Sindicatului &quot;Solidaritatea Hunedoara&quot;, de la termocentrala Mintia, Cristian Iştoc."/>
  </head>
  <body>
    <article>
      <h1>De ce România va importa cărbune din Indonezia</h1>
      <address>
        <time datetime="2019-11-23T08:00:00+00:00">23 Nov 2019, 08:00</time>
      </address>
      <p>
        <b>Președintele sindicatului: Este important să se aducă urgent acest cărbune<br/>Testele de ardere cu cărbune indonezian sărac în sulf efectuate vineri la termocentrala Mintia s-au încheiat cu succes şi permit producătorului de energie electrică să se încadreze în normele de mediu atât la emisiile din atmosferă, cât şi la cantitatea de cenuşă rezultată, dacă se va folosi acest combustibil în viitor, susţin sindicatele de la acest agent economic, potrivit Agerpres.<br/><br/>"Testul de ardere cu cărbune sărac în sulf importat din Indonezia a fost o reuşită. Din rezultatele obţinute a rezultat că emisiile de sulf în atmosferă sunt la valori mai mici decât nivelul admis de normele de mediu europene. Aceasta înseamnă că termocentrala poate funcţiona fără să mai fie nevoie de instalaţii de desulfurare, care ar fi costat câte 70 de milioane de euro pentru fiecare grup energetic", a declarat preşedintele Sindicatului "Solidaritatea Hunedoara", de la termocentrala Mintia, Cristian Iştoc.</b>
      </p>
      <p>Procesul de ardere a cărbunelui indonezian a fost monitorizat de specialiştii ICEMENERG - Institutul Naţional de Cercetare Dezvoltare pentru Energie, raportul oficial urmând să fie întocmit săptămâna viitoare.</p>
      <p>Potrivit liderului sindical, cărbunele adus din import reprezintă soluţia pentru ca termocentrala Mintia să-şi poată continua activitatea şi pe mai departe, respectând, în paralel, normele de mediu impuse de Uniunea Europeană. În plus, susţine liderul sindical, preţul cărbunelui din Indonezia este mai mic decât cel produs de minele din Valea Jiului.</p>
      <p>"Pentru noi, sindicatul, rămâne un mare semn de întrebare de ce Ministerul Energiei nu a reuşit să vină cu această soluţie din anul 2007 şi până acum, pentru că acest cărbune sărac în sulf rezolvă toate problemele de mediu ale termocentralei", a afirmat Iştoc.</p>
      <p>Președintele sindicatului: Este important să se aducă urgent acest cărbune<br/>El a atras atenţia şi asupra constituirii stocului de iarnă, prin asigurarea cărbunelui necesar de la rezerva de stat. În caz contrar, există riscul ca instalaţiile să fie oprite, iar municipiul Deva să rămână fără apă caldă şi căldură în sezonul rece.</p>
      <p>"Este important să se aducă urgent acest cărbune sărac în sulf, pentru că la calea ferată se execută lucrări de modernizare şi există riscul unui blocaj în aprovizionare. Fără cărbune, se va ajunge la oprirea instalaţiilor şi nu vom mai putea asigura nici apă caldă şi nici căldură pentru municipiul Deva", a menţionat Iştoc.</p>
      <p>La rândul său, preşedintele Sindicatului Liber Electrocentrale Deva (SLIED), Mircea Crişovan, a apreciat că folosirea cărbunelui cu un conţinut redus de sulf va permite funcţionarea termocentralei Mintia până în anul 2030, data limită permisă de o directivă europeană, fără să mai fie nevoie de modificări la instalaţiile de electrofiltre.</p>
      <p>Primăria Deva şi-a anunţat intenţia de a prelua în administrare termocentrala Mintia, primele discuţii pe această temă desfăşurându-se joi, 21 noiembrie, la Deva. O nouă întâlnire pe această temă este programată săptămâna viitoare, la Guvern, conform unui anunţ făcut de primarul municipiului Deva, Florin Oancea.</p>
    </article>
  </body>
</html>