<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Zdravlje/a546296/Fascinantne-cinjenice-o-bebama.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T08:32:00+00:00"/>
    <meta property="og:title" content="Fascinantne činjenice o bebama"/>
    <meta property="og:description" content="Novorođenče je naizgled potpuno bespomoćno, smatra se da ono zavisi od majke. Međutim, koliko god to zvučalo..."/>
  </head>
  <body>
    <article>
      <h1>Fascinantne činjenice o bebama</h1>
      <address>
        <time datetime="2019-11-23T08:32:00+00:00">23 Nov 2019, 08:32</time>
      </address>
      <p>Novorođenče je naizgled potpuno bespomoćno, smatra se da ono zavisi od majke. Međutim, koliko god to zvučalo neverovatno, bebe imaju veoma jak nagon za preživljavanjem.</p>
      <p>Bebe imaju "supermoći"</p>
      <p>Bebe se rađaju sa vrlo istančanim sluhom i mogu odrediti odakle dolazi zvuk već 10 minuta nakon rođenja.</p>
      <p>Prve tri nedelje, neke čak i do tri meseca, plaču bez suza. Njihove suzne žlezde još uvek rade taman toliko da vlaže oči, ali ih nemaju dovoljno i da proizvode suze. Kad su bebe uzbuđene ili plaču, mogu udahnuti više od 60 puta u jednom minutu.</p>
      <p>Pri rođenju im srce kuca najbrže u životu, čak 180 otkucaja u minutu. Već za nekoliko sati spusti se na 140, dok kod jednogodišnjaka u proseku iznosi 115. Poređenja radi, srce odrasle osobe ima 70 do 80 otkucaja u minutu.</p>
      <p>Odojčad ponekad prestanu da dišu na pet do deset sekundi. Nepravilno disanje je normalno kod malih beba, ali je dovoljno za predinfarktno stanje roditelja. Svaka duža pauza u disanju je alarm da treba hitno pozvati lekara.</p>
      <p>Novorođenčad mogu često da kijaju, a da to ne znači da su prehlađeni. Oni tako čiste nos i to im olakšava disanje.</p>
      <p>Bebe se rađaju i sa sposobnošću plivanja i za njih je sasvim prirodno da zadržavaju dah pod vodom. Taj refleks se gubi do 6. meseca.</p>
      <p>Toliko im je otprilike potrebno i da nauče da je svaki predmet jedinka za sebe. Pre tog perioda kada bi, na primer, videle psa misle bi da je to uvek jedan te isti pas, ne prave razliku.</p>
      <p>Do šestog meseca bebe će udvostručiti, a do godinu dana čak i utrostručiti svoju težinu, što je gotovo nemoguće bilo kada kasnije u životu.</p>
      <p>Bebina prva stolica nema neugodan miris. Ona se sastoji od sluzi, plodove vode i svega što je beba probavljala dok je bila u stomaku. Ona nema miris jer u crevima još uvek nema bakterija. Čim počne da jede, bakterije će naseliti bebina creva, a stolica će poprimiti intenzivan miris.</p>
      <p>Po tome na koju stranu okreću glavu kad spavaju, pojedini naučnici smatraju da se može odrediti hoće li beba biti levoruka ili desnoruka. Samo 15 odsto novorođenčadi radije okreće glavu ulevo dok leži ili spava.</p>
      <p>Bebe se rađaju sa 300 kostiju, a odrasli ih imaju 206. Tokom rasta dolazi do spajanja nekih kostiju, pa se njihov broj smanjuje. Bebina kolena su građena od hrskavice, koja oko 3. godine srasta u kost.</p>
      <p>Novorođenče u proseku uskrati roditeljima od 350 do 400 sati sna tokom prve godine života.</p>
      <p>Bebe mogu istovremeno da dišu i gutaju, a ta sposobnost se gubi oko sedmog meseca života.</p>
      <p>Glava novorođenčeta čini oko 25 odsto ukupne težine tela. Mozak čini 10 odsto ukupne težine, a kod odraslih samo dva.</p>
      <p>Pri rođenju bebe imaju više senzora za ukus, imaju ih čak i na krajnicima. Ali do 5. meseca nemaju osećaj za slano.</p>
      <p>"Čaroban" osmeh beba ponovi 300 puta na dan, dok se odrasle osobe u proseku nasmeju jedva 60 puta na dan.</p>
      <p>Bebe ipak ne znaju za brige. Bebe od samog rođenja razlikuju majčin miris od ostalih, ali i majke mogu po mirisu da prepoznaju svoju bebu među ostalima.</p>
      <p>Velike oči kod beba su takve iz jednog razloga, one više ne rastu nakon rođenja.</p>
      <p>Bebe su izrazito kratkovide, a boje raspoznaju nakon 4. meseca.</p>
      <p>One su pravi mali snagatori, mnogo su jače nego što se misli. Stisak novorođene bebe je toliko jak da bez problema mogu da drže celu svoju težinu, ako se za nešto uhvate prstićima.</p>
    </article>
  </body>
</html>