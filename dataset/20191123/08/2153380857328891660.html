<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/media/fos-sto-toynel-2211-thriler-me-palaimaho-podosfairisti-sti-florina-binteo"/>
    <meta property="og:site_name" content="The Pressroom"/>
    <meta property="article:published_time" content="2019-11-23T08:52:12+00:00"/>
    <meta property="og:title" content="Φως στο τούνελ (22/11): Θρίλερ με παλαίμαχο ποδοσφαιριστή στη Φλώρινα (ΒΙΝΤΕΟ)"/>
    <meta property="og:description" content="Φως στο τούνελ (22/11): Ο ύποπτος θάνατος παλαίμαχου ποδοσφαιριστή, ο καβγάς στην παρέα που προηγήθηκε, η αυτοχειρία φίλου του που ακολούθησε και οι σοβαρές αντιφάσεις βασικών μαρτύρων συνθέτουν το νέο θρίλερ που ερεύνησε το «Τούνελ». Ο Θανάσης Σιγκάρης 50 χρόνων, πατέρας τριών παιδιών, βρέθηκε νεκρός τον περασμένο Μάιο σ’ ένα χωράφι στο Αμύνταιο Φλώρινας, ενώ επέστρεφε σπίτι του με τη μηχανή ενός φίλου του."/>
  </head>
  <body>
    <article>
      <h1>Φως στο τούνελ (22/11): Θρίλερ με παλαίμαχο ποδοσφαιριστή στη Φλώρινα (ΒΙΝΤΕΟ)</h1>
      <address>
        <time datetime="2019-11-23T08:52:12+00:00">23 Nov 2019, 08:52</time>
      </address>
      <p><b><a href="https://www.thepressroom.gr/tags/fos-sto-toynel">Φως στο τούνελ</a> (22/11): </b><b>Ο ύποπτος θάνατος παλαίμαχου ποδοσφαιριστή, ο καβγάς στην παρέα που προηγήθηκε, η αυτοχειρία φίλου του που ακολούθησε και οι σοβαρές αντιφάσεις βασικών μαρτύρων συνθέτουν το νέο θρίλερ που ερεύνησε το </b>«<a href="https://www.thepressroom.gr/tags/fos-sto-toynel"><b>Τούνελ</b></a>»<b>.</b></p>
      <p>Ο Θανάσης Σιγκάρης 50 χρόνων, πατέρας τριών παιδιών, <b>βρέθηκε νεκρός τον περασμένο Μάιο σ’ ένα χωράφι στο Αμύνταιο Φλώρινας</b>, ενώ επέστρεφε σπίτι του με τη μηχανή ενός φίλου του.</p>
      <p>Τροχαίο δυστύχημα, αποφάνθηκε η τοπική αστυνομία και βιάστηκε να κλείσει την υπόθεση. Η οικογένεια και οι φίλοι του θύματος, από την πρώτη στιγμή ξεκίνησαν έρευνες για να αποδείξουν το αντίθετο: ότι <b>ο παλαίμαχος ποδοσφαιριστής του «Ερμή» Αμυνταίου, βρέθηκε σε ένα στημένο σκηνικό θανάτου.</b></p>
      <p>Το «Τούνελ» ταξίδεψε στον τόπο που διαδραματίστηκε αυτή η παράξενη ιστορία και έφερε στο φως σημαντικά στοιχεία που οδηγούν πλέον την έρευνα σε νέες κατευθύνσεις.</p>
      <p>Ο τεχνικός σύμβουλος Παναγιώτης Μαδιάς που όρισαν οι συγγενείς του θύματος, μετά την αυτοψία στο σημείο όπου βρέθηκε νεκρός <b>εντόπισε ίχνη κόκκινης μπογιάς στη μηχανή που οδηγούσε.</b> Σύμφωνα με τον ίδιο, το γεγονός αυτό προκαλεί πολλά ερωτήματα, αφού ο ιδιοκτήτης της τόνισε πως όταν την δάνεισε στον άτυχο οικογενειάρχη τα σημάδια αυτά δεν υπήρχαν.</p>
      <p><b>Σε αντιφάσεις έπεσαν στην κάμερα της εκπομπής, τα τελευταία άτομα που τον είδαν ζωντανό σε ένα καφενείο γειτονικού χωριού</b>. Ο ένας απ’ αυτούς είχε λίγο καιρό πριν διαπληκτιστεί με τον παλαίμαχο ποδοσφαιριστή, όταν εκείνος προσπάθησε να προστατεύσει το καφενείο ενός άλλου φίλου του που η «ζόρικη» παρέα είχε σπάσει.</p>
      <p>Το περίεργο στην όλη υπόθεση είναι πως την επόμενη μέρα που ο Σιγκάρης βρέθηκε νεκρός,  <b>αυτοκτόνησε ένας στενός του φίλος αφήνοντας ένα σημείωμα στο οποίο έγραφε πως θα πάει να τον συναντήσει…</b></p>
      <h3>Τι είπε στην κόρη του για τον «φίλο» που ήταν μαζί του…</h3>
      <p><b>Στο «Τούνελ» μίλησε και η κόρη του θύματος η οποία είχε τηλεφωνική επικοινωνία με τον πατέρα της λίγα λεπτά πριν το δυστύχημα</b>, από το εξωτερικό όπου βρισκόταν.</p>
      <p><b>Κατάλαβε ότι ο πατέρας της βρισκόταν παρέα με κάποιον άλλο που είχε μάλλον διαφορές,</b> γιατί της είπε χαρακτηριστικά ότι «θα του φτιάξει τη γούνα…»</p>
      <p>«Δε θέλω να κατηγορήσω κάποιον, απλά μου φαίνεται πολύ περίεργος ο τρόπος που έγινε και θέλω να το ψάξω καλύτερα γιατί σίγουρα υπάρχουν ερωτήματα», είπε.</p>
      <figure>
        <iframe src="https://www.youtube.com/embed/wXhjgy4Ovh8" width="480" height="270" data-service="Youtube" scrolling="no"/>
      </figure>
      <h3>Ο καβγάς και οι απειλές…</h3>
      <p>Η σύζυγος του θύματος συγκινημένη και σοκαρισμένη από όλα αυτά που συνέβησαν, μίλησε στην κάμερα της εκπομπής δίνοντας λεπτομέρειες για τον καβγά που είχε προηγηθεί στο Αμύνταιο.</p>
      <p>
        <b>«Επειδή τους την έσπασε γιατί τους έδιωξε από το καφενείο του φίλου του, του είπαν ότι αυτό δε θα το αφήσουμε έτσι. Το απόγευμα, λίγη ώρα πριν το μοιραίο δυστύχημα, βρέθηκε σε ένα άλλο καφενείο με έναν άνδρα από αυτή την παρέα. Συνέβη κάτι μεταξύ τους;»</b>
      </p>
      <figure>
        <iframe src="https://www.youtube.com/embed/a3TvJhpPAa8" width="480" height="270" data-service="Youtube" scrolling="no"/>
      </figure>
      <h3>Τον χτύπησαν αλλού και τον μετέφεραν στο χωράφι;</h3>
      <p>Ο τεχνικός σύμβουλος και πραγματογνώμονας τροχαίων ατυχημάτων που όρισε η οικογένεια, έκανε αυτοψία στο σημείο όπου βρέθηκε νεκρός ο Θανάσης  Σιγκάρης.</p>
      <p>Μιλώντας στην κάμερα του «Τούνελ» ο Παναγιώτης Μαδιάς, ανέφερε πως<b> το πιο πιθανό σενάριο θα ήταν το ατύχημα να γίνει σε κάποια από τις προηγούμενες στροφές που είναι και πιο απότομες, απ’ ότι στο χώρο που φέρεται να εξετράπη.</b></p>
      <p>Εντύπωση προκαλεί και το χωράφι όπου βρέθηκε η μηχανή του θύματος. Το έδαφος είναι αμμώδες και <b>με το βάρος μηχανής και αναβάτη, οι ρόδες θα είχαν βουλιάξει και δε θα είχε διανύσει μια απόσταση 70 μέτρων στον ίδιο χώρο.</b></p>
      <p>«Έχω κάνει αίτημα προς την επιληφθείσα αστυνομική Αρχή να στραφεί προς τη Διεύθυνση Εγκληματολογικών Ερευνών προκειμένου να διαπιστωθεί από πού προέρχονται τα εντυπώματα κόκκινης απόχρωσης που βρήκα στη μηχανή», είπε στο «Τούνελ».</p>
      <figure>
        <iframe src="https://www.youtube.com/embed/ic2Lcjvu084" width="480" height="270" data-service="Youtube" scrolling="no"/>
      </figure>
      <h3>Αντιφάσεις μαρτύρων στην κάμερα του «Τούνελ»</h3>
      <p>Ο ιδιοκτήτης του καφενείου όπου ο Θανάσης Σιγκάρης βρισκόταν λίγη ώρα πριν χάσει τη ζωή του, περιγράφει τι ακριβώς συνέβη εκείνο το μοιραίο απόγευμα, με ποιους συνομίλησε το θύμα στο μαγαζί, αλλά και το πότε αποχώρησε.</p>
      <p>Ο μάρτυρας – «κλειδί» που βρισκόταν στο ίδιο καφενείο, αλλά και ο ιδιοκτήτης, <b>έπεσαν σε αντιφάσεις σχετικά με το ποιος ήταν αυτός που έφυγε πρώτος από το χώρο. </b>Ο μάρτυρας ισχυρίστηκε πως έφυγε εκείνος πριν από το θύμα, ενώ ο ιδιοκτήτης υποστηρίζει πως πρώτα έφυγε ο Σιγκάρης και μισή ώρα αργότερα ο άλλος θαμώνας του μαγαζιού.</p>
      <p><b>Σε αντίφαση έπεσε ξανά ο μάρτυρας  που συζητούσε στο καφενείο με το θύμα λίγο πριν βρεθεί νεκρός</b>. Οι δυο άντρες είχαν διαπληκτιστεί στο παρελθόν, με τον μάρτυρα να ισχυρίζεται πως δεν το θυμόταν και πως εκείνο το βράδυ τον γνώρισε για πρώτη φορά. Μετά την επιμονή της δημοσιογράφου του «Τούνελ» απάντησε: «Τώρα θυμάμαι ότι μου ανέφερε τον καβγά που είχε γίνει παλιότερα. Ένταση όμως δεν υπήρχε ανάμεσα μας.»</p>
      <figure>
        <iframe src="https://www.youtube.com/embed/KYD4lgD1DPo" width="480" height="270" data-service="Youtube" scrolling="no"/>
      </figure>
      <h3>«Δεν είδα ίχνη μηχανής στο δρόμο όταν τον βρήκα…»</h3>
      <p>Ο άνθρωπος που βρήκε το άτυχο θύμα πεσμένο στο χωράφι και ειδοποίησε αμέσως τις Αρχές, μίλησε στην κάμερα της εκπομπής.</p>
      <p><b>«Εγώ δεν πρόσεξα κανένα φρενάρισμα στο δρόμο. Κάτι έγινε για να βρεθεί εκεί»,</b> είπε.</p>
      <p>Ο ιδιοκτήτης της μοτοσυκλέτας που την είχε δανείσει στο θύμα και φίλο του, αναφέρεται στα κόκκινα σημάδια που βρέθηκαν στη μηχανή και που όπως ισχυρίζεται, δεν υπήρχαν πριν το ατύχημα.</p>
      <p><b>«Όταν το έδωσα εγώ στον Σάκη, δεν είχε αυτές τις εκδορές το μηχανάκι. Τα χάσαμε όλοι. Πώς βρέθηκε εκεί, σε αυτό το σημείο; Το χτύπημα πρέπει να είναι από κάτι βαρύ πάνω του»</b>, είπε στο «Τούνελ».</p>
      <figure>
        <iframe src="https://www.youtube.com/embed/IdN13UORTh0" width="480" height="270" data-service="Youtube" scrolling="no"/>
      </figure>
      <h3>«Λένε ότι έγινε εδώ στο χωράφι, αλλά δε βρήκαμε ίχνη…»</h3>
      <p>Ο κουνιάδος του θύματος βρέθηκε στον τόπο του δυστυχήματος λίγες ώρες μετά και από το ίδιο σημείο, έξι μήνες αργότερα, μίλησε στη δημοσιογράφο του «Τούνελ».</p>
      <p>Ο ίδιος, συναισθηματικά φορτισμένος <b>εντοπίζει τα κενά και δείχνει το χωράφι με το αμμώδες έδαφος «που δε θα μπορούσε να γίνει αιτία τέτοιου θανάσιμου τραυματισμού», </b>όπως λέει.</p>
      <p><b>«Εγώ όταν ήρθα τότε στον τόπο, δεν είδα ίχνη διέλευσης της μηχανής. Μπορεί να έγινε κάτι κάπου αλλού και να μεταφέρθηκε εδώ»,</b> είπε χαρακτηριστικά.</p>
      <figure>
        <iframe src="https://www.youtube.com/embed/8thAAzGZGwg" width="480" height="270" data-service="Youtube" scrolling="no"/>
      </figure>
      <h3>«Ήταν από τους καλύτερους ποδοσφαιριστές του “Ερμή”»</h3>
      <p>Ο Λευτέρης Καραπαναγιωτίδης, τεχνικός Διευθυντής στην ποδοσφαιρική ομάδα «Ερμής» Αμυνταίου, όπου ο Θανάσης Σιγκάρης ήταν ενεργό μέλος στους παλαίμαχους, μιλάει στο «Τούνελ». Τον περιγράφει ως έναν<b> ήσυχο άνθρωπο, πολύ καλό ποδοσφαιριστή που συμμετείχε και σε φιλανθρωπικούς αγώνες</b>. Άλλος συμπαίκτης του, μιλά για έναν ξεχωριστό άνθρωπο που κανείς δεν είχε να πει κακό λόγο.</p>
      <p>Η κουμπάρα του παλαίμαχου ποδοσφαιριστή που τον είδε το ίδιο μεσημέρι, είπε στην εκπομπή:</p>
      <p>
        <b>«Μας φαίνεται περίεργο το να πέσει σε εκείνο το σημείο, να χτυπήσει μόνο στο κεφάλι και να πεθάνει ακαριαία. Πάθαμε όλοι σοκ».</b>
      </p>
      <figure>
        <iframe src="https://www.youtube.com/embed/X3j2oVW7rdM" width="480" height="270" data-service="Youtube" scrolling="no"/>
      </figure>
      <p>Πηγή: anikolouli.gr</p>
    </article>
  </body>
</html>