<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_332694284_Srabskiyat_voenen_ministar_Bulgaria_dopuska_drug_da_izbira_priyatelite_i_vragovete_y"/>
    <meta property="og:site_name" content="webcafé"/>
    <meta property="article:published_time" content="2019-11-23T08:40:00+00:00"/>
    <meta property="og:title" content="Сръбският военен министър: България допуска друг да избира приятелите и враговете й"/>
    <meta property="og:description" content="Сръбският министър на отбраната Александър Вулин отправи остри коментари по адрес на България в разгара на руско-сръбския шпионски скандал, който тресе западната ни съседка."/>
  </head>
  <body>
    <article>
      <h1>Сръбският военен министър: България допуска друг да избира приятелите и враговете й</h1>
      <address><time datetime="2019-11-23T08:40:00+00:00">23 Nov 2019, 08:40</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/23/vulin/1170x780.jpg"/>
        <figcaption>Александър Вулин коментира, че Сърбия сама избира приятелите си.<cite>Снимка: © Getty</cite></figcaption>
      </figure>
      <p>Сръбският министър на отбраната Александър Вулин отправи остри коментари по адрес на България в разгара на руско-сръбския шпионски скандал, който тресе западната ни съседка.</p>
      <p>"България знае как да допуска друг да й избира приятелите и враговете й. Като независима държава Сърбия сама решава за себе си и сама избира приятелите си", коментира Вулин.</p>
      <p>Изказването му дойде ден, след като друг сръбски политик - председателят на парламентарната комисия за Косово Милован Дрецун каза, че на територията на Сърбия действа голяма мрежа от български разузнавачи. Твърдение, което беше отхвърлено от българския външен министър Екатерина Захариева като "нелепо и невярно".</p>
      <p>Коментарът на сръбския военен министър Вулин беше разпространен от държавната новинарска агенция "Танюг". Вулин е считан за най-близкия министър до президента Александър Вучич.</p>
      <p>В момента в Сърбия се вихри скандал с видео, на което служител на руското ГРУ дава пари на високопоставен сръбски служител. Покрай скандала се заговори и за <a href="https://www.webcafe.bg/webcafe/svyat/id_1658795548_Noshtna_sreshta_na_parking_-_kak_deystvat_ruskite_shpioni_v_Sarbiya_i_zashto_nyakoi_govoryat_za_balgarska_vrazka">българска връзка</a>.</p>
      <related>
        <h4>Още</h4>
        <a href="https://www.webcafe.bg/webcafe/svyat/id_1658795548"/>
      </related>
    </article>
  </body>
</html>