<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/23/rusko-rozsirilo-do-srbska-ruku-agenta/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-23T08:07:23+00:00"/>
    <meta property="og:title" content="Rusko rozšírilo do Srbska ruku agenta"/>
    <meta property="og:description" content="Podrobnný komentár od korešpondenta Kommersantu na Balkáne Gennadija Sysojeva. V krajine vypukol špionážny škandál z minulého roka Srbský prezident Alexander Vučić odhalil podrobnosti špionážneho škandálu, ktorý v krajine vypukol. Do škandálu je zapletený asistent ruského vojenského atašé, ktorý odovzdáva peniaze srbskému agentovi. Prezident ubezpečil, že spravodajské služby Srbska boli informované o špionážnej..."/>
  </head>
  <body>
    <article>
      <h1>Rusko rozšírilo do Srbska ruku agenta</h1>
      <address><time datetime="2019-11-23T08:07:23+00:00">23 Nov 2019, 08:07</time> by <a rel="author">Zuzana Perželová</a></address>
      <p>Podrobnný <a href="https://www.kommersant.ru/doc/4170202?from=main_2">komentár</a> od korešpondenta Kommersantu na Balkáne Gennadija Sysojeva.</p>
      <p>
        <i>
          <b>V krajine vypukol špionážny škandál z minulého roka</b>
        </i>
      </p>
      <p>Srbský prezident Alexander Vučić odhalil podrobnosti špionážneho škandálu, ktorý v krajine vypukol. Do škandálu je zapletený asistent ruského vojenského atašé, ktorý odovzdáva peniaze srbskému agentovi. Prezident ubezpečil, že spravodajské služby Srbska boli informované o špionážnej činnosti pracovníka Veľvyslanectva Ruskej federácie, čo však nebude mať vplyv na vzťahy s Ruskom. Zdroje „<i>Kommersantu</i>“ blízke srbskému vedeniu sa domnievajú, že škandál bol iniciovaný ako varovanie Alexandrovi Vučićovi s cieľom zabrániť nedávnemu zblíženiu medzi Belehradom a Moskvou. </p>
      <p>Srbský prezident Alexander Vučić vystúpil so špeciálnym prejavom k národu neskoro večer vo štvrtok po  mimoriadne zvolanom zasadnutí Bezpečnostnej rady, ktoré sám inicioval. Najvyššie politické a vojenské vedenie krajiny sa zišlo, aby prediskutovalo špionážny škandál, ktorý prepukol v republike v posledných dňoch.</p>
      <p>Začiatkom týždňa bolo na YouTube uverejnené video, v ktorom asistent ruského vojenského atašé v Belehrade Georgij Kleban na stretnutí v predmestskej štvrti Belehradu odovzdáva veľkú sumu peňazí „agentovi srbskej vojenskej spravodajskej služby“. Pravosť videa potvrdila nasledujúci deň aj hlavná srbská spravodajská služba – Bezpečnostná informačná agentúra (BIA). Vedúci jej analytického oddelenia Relja Žeľski oznámil, že sa zistila totožnosť ruského dôstojníka, ale vyhol sa odpovede na otázku, kto je druhou osobou na videu. Srbské ministerstvo zahraničných vecí potvrdilo, že podplukovník Georgij Kleban pracoval do júla ako asistent vojenského atašé na ruskom veľvyslanectve v Belehrade.</p>
      <related>
        <a href="https://www.hlavnydennik.sk/2019/11/22/ukrajinske-bandy-su-podla-macrona-nebezpecnejsie-nez-africki-cernosi-svjatoslav-knazev/"/>
      </related>
      <p>Vo štvrtok ráno premiérka Ana Brnabičová oznámila, že práve o škandále hovorila s prezidentom a dodala: „<i>Čakám každú minútu nové informácie. Ak je to všetko pravda, potom je to veľmi vážne</i>”. V dôsledku čoho Alexander Vučić zvolal zasadnutie Bezpečnostnej rady a predtým sa stretol s veľvyslancom Ruskej federácie v Belehrade Alexandrom Bocan-Charčenkom.</p>
      <p>Prezident Srbska v prejave k národu uviedol, že stretnutie, ktoré bolo zachytené na videu sa uskutočnilo minulý rok 24. decembra a druhou osobou na videozázname bol bývalý srbský podplukovník na dôchodku. Alexander Vučić povedal iba jeho iniciály – Z. K. a uviedol, že ho sledujú od roku 2012. Prezident tiež uviedol, že srbské spravodajské služby „mnohokrát dokumentovali kontakty Georgija Klebana s členmi srbskej armády a inými spravodajskými agentmi“. „Klebana natočili desaťkrát s tromi agentmi, trikrát odovzdával peniaze, máme úplnú dokumentáciu“, vysvetlil, preriekol sa, že posledné stretnutie nenatočili srbské spravodajské služby, pretože, ako povedal prezident, „všimli sme si veľa osôb, zapojených do kontrasledovania“.</p>
      <related>
        <a href="https://www.hlavnydennik.sk/2019/11/22/cia-to-bude-vina-ak-sa-bojovnici-islamskeho-statu-vratia-spat-do-europy/"/>
      </related>
      <p>Na konci prejavu Alexander Vučič urobil kľúčové politické vyhlásenie. <i>„Politiku týkajúcu sa Ruska meniť nebudeme, vnímame ju ako bratskú krajinu“, </i>– ubezpečil srbský prezident a dodal, že ruskému veľvyslancovi bola položená iba jedna otázka v súvislosti so škandálom<i>:„ Prečo?“</i></p>
      <p>Nielen táto otázka zostala po prejave Alexandra Vučića nezodpovedaná. Srbský prezident neobjasnil ani na to, kto video natočil a zverejnil ho na internete. Zdroje Kommersantu blízke srbskému vedeniu len tvrdia, že škandál bol iniciovaný ako varovanie Alexandrovi Vučićovi s cieľom zabrániť nedávnemu zblíženiu medzi Srbskom a Ruskom.</p>
      <p>V poslednej dobe Belehrad skutočne výrazne zintenzívnil svoju politikú aktivitu ruským smerom. V októbri navštívil srbské hlavné mesto ruský premiér Dmitrij Medvedev. Po ňom nasledovala návšteva riaditeľa ruskej zahraničnej spravodajskej služby (SVR) Sergeja Naryškina. Moskvu následne navštívila šéfka srbskej vlády Ana Brnabičová, ktorá podpísala dohodu o voľnom obchode s EAEU. Koncom októbra sa v Srbsku uskutočnili spoločné srbsko-ruské vojenské cvičenia „Slovanský štít 2019“, do ktorých bol zapojený ruský systém protivzdušnej obrany S-400 a protilietadlový systém „Pancir-S“. Napokon, na začiatok decembra je naplánované stretnutie Alexandra Vučića s ruským prezidentom Vladimírom Putinom.</p>
      <related>
        <a href="https://www.hlavnydennik.sk/2019/11/22/o-co-pojde-v-parizi-9-decembra-anton-kanevskij/"/>
      </related>
      <p>Medzitým „varovania“ adresované Belehradu zaznievali aj skôr. Najskôr ministri zahraničných vecí EÚ vyzvali Srbsko, aby odmietlo podpísať dohodu s EAEU, vyhlásili, že je v rozpore s jeho plánmi vstupu do EÚ. Osobitný zástupca USA pre západný Balkán Matthew Palmer vyjadril znepokojenie nad srbsko-ruskou vojensko-technickou spoluprácou a pohrozil Belehradu sankciami. Začiatkom novembra navštívil Srbsko zástupca ministerstva zahraničných vecí USA zodpovedajúci za politiku sankcií Thomas Zarzecki a podľa informácií západných diplomatických zdrojov v Belehrade, nebol spokojný s vysvetlením srbských predstaviteľov ohľadne vojenskej spolupráce s Ruskom.</p>
      <p>Na ruskom ministerstve zahraničných vecí vyhodnotili škandál so špionážou v Srbsku jednoznačnejšie. Hovorkyňa MZV RF Mária Zacharová nazvala videozáznam „<i>provokáciou</i>“, ktorú spojila s nadchádzajúcimi rozhovormi medzi prezidentmi oboch krajín. Napokon hovorca Kremľa Dmitrij Peskov vyjadril presvedčenie, že „<i>vzťahy medzi Ruskom a Srbskom majú natoľko osobitný charakter – partnerský, bratský, spojenecký, že tento charakter nemôže nič ovplyvniť</i>“. </p>
      <p>Potvrdiť, alebo vyvrátiť túto tézu by malo iba stretnutie Vladimíra Putina s Alexandrom Vučićom 4. decembra.</p>
      <related>
        <a href="https://www.hlavnydennik.sk/2019/11/20/slovanska-konfederacia-sa-americanom-nepaci-dmitrij-minin/"/>
      </related>
    </article>
  </body>
</html>