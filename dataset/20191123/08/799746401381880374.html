<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/23/7103401/"/>
    <meta property="og:site_name" content="Європейська правда"/>
    <meta property="article:published_time" content="2019-11-23T08:54:29+00:00"/>
    <meta property="og:title" content="Прем’єр Британії: немає доказів втручання РФ у Brexit-референдум"/>
    <meta property="og:description" content="Прем’єр-міністр Великої Британії Борис Джонсон назвав твердження про втручання Росії у референдум щодо Brexit дурнею, схожою на історії про Бермудський трикутник."/>
  </head>
  <body>
    <article>
      <h1>Прем’єр Британії: немає доказів втручання РФ у Brexit-референдум</h1>
      <address>
        <time datetime="2019-11-23T08:54:29+00:00">23 Nov 2019, 08:54</time>
      </address>
      <p>Прем'єр-міністр Великої Британії Борис Джонсон назвав твердження про втручання Росії у референдум щодо Brexit дурнею, схожою на історії про Бермудський трикутник.</p>
      <p>Як повідомляє "Європейська правда", про це він заявив під час передвиборчих <a href="https://news.sky.com/video/boris-johnson-dismisses-russian-concerns-as-bermuda-triangle-stuff-11867604">дебатів</a> у п’ятницю. </p>
      <p>Відповідаючи на запитання, Джонсону довелось захищати своє рішення не публікувати парламентський звіт про російський вплив. Прем’єр вважає, що заяви про ймовірне російське втручання не мають підстав.</p>
      <p>"Немає абсолютно ніяких доказів, які свідчили б про будь-яке втручання в будь-яку британську виборчу подію", - сказав Джонсон. </p>
      <p>Він повторив свою позицію, що рішення не публікувати звіт пов’язане тільки з виборчим процесом у Британії. "Причина, полягає в тому, що я не бачу підстав для втручання в нормальний робочий графік тільки тому, що йдуть вибори", - зауважив глава британського уряду.</p>
      <p>На сам кінець він категорично заперечив будь-чиє втручання у референдум про Brexit.</p>
      <p>"Вибачте, але все це схоже на дурню про Бермудський трикутник. Як і припущення про те, що результати референдуму, на якому 17,4 млн чоловік проголосували за вихід з ЄС, були якимось чином підроблені, перекручені", - сказав Борис Джонсон.</p>
      <p>Документ, який відмовляється публікувати Джонсон, був остаточно доопрацьований в березні і переданий офісу прем'єра 17 жовтня. У ньому аналізується діяльність Росії, в тому числі звинувачення в шпигунстві, підривній діяльності і втручанні в вибори, а також докази британських спецслужб, що стосуються прихованих спроб Росії вплинути на результати референдуму 2016 року і загальних виборів 2017 року.</p>
      <p>Опоненти звинуватили уряд у тому, що публікацію звіту відклали, оскільки він може містити бентежні розкриття щодо прем'єр-міністра Бориса Джонсона та його партії напередодні парламентських виборів 12 грудня.</p>
      <related>
        <a href="https://www.eurointegration.com.ua/news/2019/11/5/7102667/"/>
        <a href="https://www.eurointegration.com.ua/news/2019/11/5/7102635/"/>
      </related>
    </article>
  </body>
</html>