<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/izobrazevanje_in_zaposlitev/zakaj-nekateri-ne-pasejo-v-tim.html"/>
    <meta property="og:site_name" content="Cekin.si"/>
    <meta property="article:published_time" content="2019-11-23T08:45:00+00:00"/>
    <meta property="og:title" content="Zakaj nekateri 'ne pašejo' v tim?"/>
    <meta property="og:description" content="Večkrat se zgodi, da ljudje, ki so odlični strokovnjaki, nekako &quot;ne pašejo&quot; v tim in kmalu odidejo ali pa delajo v timu razdor. Včasih bi si mislili, da tim zapre svoje vrste in človeka ne sprejme, kajneda? Kaj pa, če ni tako? Kaj dela tim in zakaj pri izbiri novega člana ni najpomembnejša strokovna usposobljenost kandidata? Na kaj morajo biti pozorni vodje pri kadrovanju in zakaj mora zadnji &quot;ok&quot; za zaposlitev dejansko dati vodja tima?"/>
  </head>
  <body>
    <article>
      <h1>Zakaj nekateri 'ne pašejo' v tim?</h1>
      <address><time datetime="2019-11-23T08:45:00+00:00">23 Nov 2019, 08:45</time> by <a rel="author">Klavdija Verlak, coach za osebni razvoj</a></address>
      <p>
        <i>Večkrat se zgodi, da ljudje, ki so odlični strokovnjaki, nekako "ne pašejo" v tim in kmalu odidejo ali pa delajo v timu razdor. Včasih bi si mislili, da tim zapre svoje vrste in človeka ne sprejme, kajneda? Kaj pa, če ni tako? Kaj dela tim in zakaj pri izbiri novega člana ni najpomembnejša strokovna usposobljenost kandidata? Na kaj morajo biti pozorni vodje pri kadrovanju in zakaj mora zadnji "ok" za zaposlitev dejansko dati vodja tima?</i>
      </p>
      <p>Ko v podjetju zaposlujemo, se je treba zavedati, da nikoli ne iščemo solo igralca za določeno delovno mesto, pač pa strokovnjaka, ki je del ekipe in jo mora dopolnjevati. S svojim znanjem, karakterjem in energijo. Vodja tima mora vedeti, kakšen tip človeka išče, poleg strokovnih znanj, ki jih ta oseba prinese s seboj.</p>
      <p>Tim smo ljudje in zdaj že vemo, da tim lahko doseže več kot posameznik. Da tim dobro funkcionira, potrebuje nekaj osnovnih smernic: karakterji v timu morajo biti uravnoteženi, naloge dobro podeljene in način komunikacije dogovorjen. Tim mora energetsko biti celota.</p>
      <p>
        <b>Zakaj potrebujemo uravnotežene karakterje?</b>
      </p>
      <p>Si predstavljate ekipo, kjer bi bili vsi glasni in vedno prvi? Če bi bili samo taki, ki dajejo nove ideje vedno znova in ki se jim običajno ne da ukvarjati s tistim "šljakarskim" delom posla, ko se je treba usesti in dejansko narediti stvari? Ali pa, kako bi bilo, če bi v timu imeli samo črnoglede karakterje? V nobenem primeru ne bi prišli daleč. Nič se ne bi naredilo, spremenilo in ne bi bilo nobenega napredka.</p>
      <p>Zato mora vodja poznati tipe ljudi v svojem timu in skrbeti za ravnotežje. V timu, v odvisnosti od specifike njihovega dela, morajo biti zastopani vsi: glasni, ki povedo direktno, tihi, ki so bolj previdni, črnogledi, ki opozarjajo na vse možne črne scenarije, ki jih je treba kdaj tudi vzeti v obzir, in tisti z novimi idejami, vizijo. Seveda ne smejo manjkati analitični umi in tisti, ki imajo smisel za strukturo in postavitev procesa. Ko se torej postavi potreba po novem strokovnjaku v timu, poleg strokovnih znanj iščemo tudi del tima. Ta mora tim dopolniti karakterno in s svojim načinom delovanja. Če bomo v tim, kjer imamo že veliko vizionarjev, pripeljali še enega vizionarja, bo del tima, ki je strukturiran, analitičen in natančen, vedno znova preglasovan in označen za komplikatorje. Ko se to zgodi, se začne dogajati nezadovoljstvo. Energija tima se poruši.</p>
      <p><b>V timu ni zvezd. Zvezda je tim.</b> To je nekaj, za kar skrbi vodja. To je tudi glavna naloga vodje. Da poskrbi za uravnotežen tim.</p>
      <figure>
        <img src="https://images.24ur.com/media/images/1920xX/Sep2019/87b78335a6_62317356.jpg?v=d41d"/>
        <figcaption>Klavdija Verlak, coach za osebni razvoj<cite>FOTO: osebni arhiv</cite></figcaption>
      </figure>
      <p>
        <b>Dobra razdelitev del in nalog</b>
      </p>
      <p>Znan je rek, da če bomo ribo ocenjevali glede na njeno sposobnost plezati na drevo, bo vedno zadnja. Enako je v timu. Če boste napačnemu človeku vedno znova dajali nalogo, za katero nima talenta ali znanja, bo vedno slab. Obenem pa kot tim veliko izgubljate, ker v vodi ne izkoristite ribe, pač pa najverjetneje tja tiščite kakšnega ptiča ali mačko, ki se vode boji. In to je recept za nezadovoljstvo in slabe rezultate. Če bi mačko poslali na drevo in ribo v vodo, bi bili rezultati doseženi, ljudje motivirani in zadovoljni. To bi morali biti glavni cilji vodje. Nezadovoljstvo na delovnem mestu je glavni razlog, da ljudje zapuščajo podjetja. Vemo pa, da ljudje v resnici ne zapuščajo podjetij, pač pa svoje vodje.</p>
      <p>
        <b>Komunikacija v timu</b>
      </p>
      <p>Večkrat sem že pisala o tem, kako zelo je pomembno, da v timu znamo komunicirati in da priznavamo različne načine komunikacije, ki jih premoremo ljudje. Nekateri ljudje se pač ne kregajo, to jim ni domače in od konflikta bežijo. To ne pomeni, da so šibki. Drugi so spet tihi in govorijo samo takrat, ko imajo kaj povedati. To ne pomeni, da so retardirani. Tim se mora naučiti komunikacije in pustiti do besede vse svoje člane. Vsakega na svoj način. In spoštovati ta način. Norčevanje iz lastnosti drugega ni pravi način. Lahko se šalimo na račun specifike posameznika, ampak do teh šal lahko pride šele, ko se dobro poznamo in ko smo sodelavcu že izkazali spoštovanje. Če mu ga nismo, ga šikaniramo. Meja je tanka. Veste pa po tem, ker s "šalo" osebo prizadenete.</p>
      <p>
        <b>Spoštovanje</b>
      </p>
      <p>O spoštovanju se veliko govori, pa vendar se kdaj ob prebiranju novic in raznih statistik vprašam, če res vemo, kaj to sploh je. Včasih imam občutek, da smo spoštovanje zamenjali s strahospoštovanjem.</p>
      <p>Strahospoštovanje je spoštovanje avtoritete, ki ima moč. To pomeni, da tega človeka spoštujemo izključno zato, ker ima moč, ki se je bojimo. Če te moči ne bi bilo, te osebe ne bi spoštovali. Koliko ljudi, ki jih "spoštujete", ker jih morate, res spoštujete? Kakšne lastnosti imajo tisti, ki jih res spoštujete?</p>
      <p>Za pomoč pri odkrivanju teh ljudi nekaj vprašanj: Kam greste po nasvet, ko ga potrebujete? Kam greste po tolažbo, ko jo potrebujete? Ob kom se počutite varne, da priznate svoje napake? To ni oseba, h kateri se greste smilit sami sebi. To je oseba, h kateri greste po rešitev. Poleg tega boste dobili še ramo za tolažbo. To je oseba, ki jo spoštujete in pri kateri čutite, da spoštuje tudi vas. Kot človeka. Na energijskem nivoju ji zaupate in se počutite spoštovane, enakovredne partnerje pri delu, v katerem je vsak dober na svojem področju.</p>
      <p>
        <b>Kdo so ljudje, do katerih imate strahospoštovanje?</b>
      </p>
      <p>To so tisti ljudje, pred katerimi hočete panično skriti vse napake, ker veste, da jih bodo grdo izkoristili proti vam. Ob njih se ne počutite varne in od njih pobegnete ob prvi priliki, ki jo dobite. Simon Sinek je v enem svojih videov predlagal zelo enostaven način za odkrivanje takih ljudi v podjetjih: vprašajte ljudi, kdo je največja <i>rit</i> v ekipi in ljudje bodo družno pokazali nanj/o. Ti ljudje znajo biti izredno uspešni pri doseganju rezultatov. Na dolgi rok pa podjetju škodijo, saj zaradi svojega načina in nespoštovanja ljudi okrog sebe povzročajo, da ljudje odhajajo.</p>
      <p>"<i>Slovenija je majhna država, v kateri imajo ljudje velikokrat občutek, da nimajo druge možnosti za službo, zato velikokrat potrpijo na delovnem mestu. Ni čudno, da imamo veliko absentizma. Če si dlje časa izpostavljen takemu težkemu stresu dela z osebo, ki je "rit", potem se to začne poznati na zdravju. Mlajše generacije spreminjajo trend, odprtost v svet ponuja veliko možnosti za zaposlitev in ni jim več treba (po)trpeti. Danes se podjetja že soočajo s pomanjkanjem kadra na trgu. Vedno več je podjetij, v katera ljudje nočejo priti delat prav zaradi slabih odnosov in kulture. Kadar se vam v podjetju to dogaja, ni nujno krivo pomanjkanje kadra na trgu, pač pa morda nekaj v kulturi vašega podjetja.</i>"</p>
      <p><b>Vse to ustvarja energijo tima.</b> Na podzavestnem nivoju ljudje takoj začutimo, kje smo varni in kje ne. Kje se lahko svobodno izrazimo. Kdo nas spoštuje in kdo želi, da se ga bojimo. Kot zunanja obiskovalka lahko običajno na recepciji podjetja povem, kje ima podjetje težave. Čuti se določena energija, ki je ne moreš zamaskirati z lepim pohištvom in velikim prometom. Prav tako začutim, kateri tim ima dobro energijo in kateri ne. K tej dobri ali slabi energiji prispeva vse to, o čemer pišem zgoraj. Vsak posamezni član tima prinaša svoj delež energije. Na energetskem nivoju si pokažemo, ali se spoštujemo, sprejemamo ali ne. Na tem nivoju ni pretvarjanja.</p>
      <p>
        <b>Zakaj se torej zgodi, da ljudje ne "pašejo" v tim?</b>
      </p>
      <p>Je to res zato, ker se ne počutijo prijetno v dinamiki tima, ker so morda zelo drugačni v svojem načinu delovanja, ki ljudem v timu ni domač? Morda hoče ta oseba biti zvezda. Ali pa je v timu morda preveč zvezd in nova nima priložnosti zasijati. Mogoče se zvezde tima počutijo ogrožene. Veliko je lahko takih razlogov. Je pa še eden, ki je zelo enostaven. Oseba se energijsko preprosto ne ujame s timom.</p>
      <p>Vedno, ko dobite novega člana tima, se zgodi energijska poravnava. Če energije med vami niso uravnotežene, se bo nekdo počutil slabo, napadeno, nespoštovano. Vsi ste lahko izredno vljudni, pa vendar energetsko človeka ne boste pripravljeni spustiti blizu, ker se na nekem nivoju počutite ogrožene. Ali pa se počuti ogrožena ta oseba. Osebno menim, da je to ena najpomembnejših stvari, ki pa ji skoraj nikoli ne namenimo dejanske pozornosti, razen ko se ob kavi pogovarjamo, da "<i>ne vemo zakaj, ampak da nekako ta človek ne paše v tim</i>"<i>.</i></p>
      <p>
        <i>Članek odraža stališče avtorja in ne odraža nujno tudi stališča uredništva.</i>
      </p>
      <related>
        <h4>Sorodni članki</h4>
        <a href="https://cekin.si/izobrazevanje_in_zaposlitev/klavdija-verlak-3.html"/>
        <a href="https://cekin.si/izobrazevanje_in_zaposlitev/cekinov-intervju-klavdija-verlak.html"/>
        <a href="https://cekin.si/izobrazevanje_in_zaposlitev/klavdija-verlak-4.html"/>
        <a href="https://cekin.si/izobrazevanje_in_zaposlitev/kako-premagati-stres-na-delovnem-mestu.html"/>
      </related>
    </article>
  </body>
</html>