<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/23/lipsic-nevie-ako-reagovat-na-kocnerovho-obhajcu-ten-nasiel-procesne-pochybenia/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-23T08:38:27+00:00"/>
    <meta property="og:title" content="Lipšic nevie ako reagovať na Kočnerovho obhajcu. Ten namieta procesné pochybenia"/>
    <meta property="og:description" content="Obhajca rodiny Kuciakovcov Daniel Lipšic nevie o procesných pochybeniach vo vyšetrovaní vraždy Jána Kuciaka. Predbežné prejednanie obžaloby je podľa neho odôvodnené aj rozsahom a závažnosťou celého prípadu. Lipšic očakáva, že na verejnom zasadnutí oboznámi senát Ruženy Sabovej procesné strany s rozsahom dokazovania, ktoré chystá na hlavnom pojednávaní vykonať a potenciálne..."/>
  </head>
  <body>
    <article>
      <h1>Lipšic nevie ako reagovať na Kočnerovho obhajcu. Ten namieta procesné pochybenia</h1>
      <address><time datetime="2019-11-23T08:38:27+00:00">23 Nov 2019, 08:38</time> by <a rel="author">redakcia</a></address>
      <p>
        <i>
          <b>Obhajca rodiny Kuciakovcov Daniel Lipšic nevie o procesných pochybeniach vo vyšetrovaní vraždy Jána Kuciaka. Predbežné prejednanie obžaloby je podľa neho odôvodnené aj rozsahom a závažnosťou celého prípadu.</b>
        </i>
      </p>
      <p>Lipšic očakáva, že na verejnom zasadnutí oboznámi senát Ruženy Sabovej procesné strany s rozsahom dokazovania, ktoré chystá na hlavnom pojednávaní vykonať a potenciálne aj oznámi termín začiatku procesu.</p>
      <p>V stredu (20. 11.) obhajca Mariana K. Marek Para informoval TASR, že hodlá na tomto zasadnutí predniesť súdu svoje výhrady voči vedeniu vyšetrovania.</p>
      <p>„<i>Musím povedať, že neviem, o akých procesných pochybeniach pán kolega Para hovorí,“ </i>uviedol Lipšic, ktorý dodal, že podľa jeho vedomostí namietala obhajoba Mariana K. použiteľnosť Threemy. <i>„O tej už rozhodol, aj keď iný senát Špecializovaného trestného súdu</i>,“ vysvetlil. Narážal tak na pripustenie prepisov Threemy ako dôkazu v kauze falšovania zmeniek TV Markíza a marenia spravodlivosti.</p>
      <related>
        <a href="https://www.hlavnydennik.sk/2019/11/22/kauza-kuciak-medzinarodna-organizacia-investigativnych-novinarov-ma-k-dispozicii-data-z-vysetrovania-vrazdy/"/>
      </related>
      <p>Podľa Lipšica je jediným dôvodom na vrátenie obžaloby prokurátorovi procesné pochybenie, a to najmä porušenie práva na obhajobu.</p>
      <p>„<i>To, že sa obhajobe zdá, že je dôkazná situácia voči ich klientovi slabá, je názor obhajoby a majú naňho právo, ale to nie je dôvod na vrátenie veci,</i>“ uzavrel Lipšic.</p>
      <p>Senát Špecializovaného trestného súdu v Pezinku vytýčil termín predbežného prejednania obžaloby v prípade vraždy Jána Kuciaka a Martiny Kušnírovej a piatich ďalších skutkov na 19. decembra. Obžaloba bola podaná pre šesť skutkov, z toho dve úkladné vraždy. Termín verejného zasadnutia s ďalším obvineným v prípade Zoltánom A., ktorý uzavrel s prokurátorom dohodu o vine a treste, ešte nie je známy.</p>
      <p>Podľa obžaloby prokurátora Úradu špeciálnej prokuratúry (ÚŠP) si mal Marian K. objednať vraždu Jána Kuciaka u Aleny Zs. koncom roka 2017, respektíve začiatkom roka 2018 z dôvodu pomsty za články, ktoré odkrývali jeho ekonomickú trestnú činnosť.</p>
      <related>
        <a href="https://www.hlavnydennik.sk/2019/11/20/predbezne-prejednanie-obzaloby-v-pripade-kuciak-bude-v-decembri/"/>
      </related>
      <p>Okrem vraždy novinára čelia Miroslav M. a Tomáš Sz. aj obžalobe z vraždy podnikateľa z Kolárova Petra Molnára. Toho mali podľa obžaloby ÚŠP zavraždiť v roku 2016 so zámerom lúpeže. Okrem dvoch spomínaných vrážd obviňuje prokurátor ÚŠP Miroslava M., Tomáša Sz. a Mariana K. aj z nedovoleného ozbrojovania.</p>
      <p>Jána Kuciaka a Martinu Kušnírovú zavraždili 21. februára 2018 v ich dome vo Veľkej Mači.</p>
    </article>
  </body>
</html>