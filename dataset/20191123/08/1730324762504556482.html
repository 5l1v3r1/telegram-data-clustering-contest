<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243557/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T08:31:02+00:00"/>
    <meta property="og:title" content="‘ชวน’เตือนสติ ‘ปารีณา’ อย่าทำภาพพจน์สภาฯเสียหาย"/>
    <meta property="og:description" content="นายชวน หลีกภัย ประธานสภาผู้แทนราษฎร กล่าวถึงกรณีที่ น.ส.ปารีณา ไกรคุปต์ ส.ส.ราชบุรี พลังประชารัฐ แถลงข่าวกล่าวหาว่าเลือกปฏิบัติกรณีปิดไมค์ ในที่ประชุมสภาผู้แทนราษฎร ว่า ขอยืนยันว่าไม่ได้เลือกปฏิบัติ แต่ในช่วงเวลาดังกล่าวเป็นการเปิดโอกาส ให้ ส.ส.ได้ปรึกษาหารือ ถึงปัญหาความเดือดร้อนของประชาชน คนละ 2 นาที แต่ น.ส.ปารีณา กลับเอาเรื่องความขัดแย้งในกรรมาธิการมาพูดและวิจารณ์ พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ในฐานะประธานคณะกรรมาธิการป้องกันและปราบปรามการทุริตและประพฤติมิชอบ สภาผู้แทนราษฏร"/>
  </head>
  <body>
    <article>
      <h1>‘ชวน’เตือนสติ ‘ปารีณา’ อย่าทำภาพพจน์สภาฯเสียหาย</h1>
      <address><time datetime="2019-11-23T08:31:02+00:00">23 Nov 2019, 08:31</time> by <a rel="author" href="https://www.thebangkokinsight.com/author/thebangkokinsight/" target="_blank">The Bangkok Insight Editorial Team</a></address>
      <p>นายชวน หลีกภัย ประธานสภาผู้แทนราษฎร กล่าวถึงกรณีที่ น.ส.ปารีณา ไกรคุปต์ ส.ส.ราชบุรี พลังประชารัฐ แถลงข่าวกล่าวหาว่าเลือกปฏิบัติกรณีปิดไมค์ ในที่ประชุมสภาผู้แทนราษฎร ว่า ขอยืนยันว่าไม่ได้เลือกปฏิบัติ แต่ในช่วงเวลาดังกล่าวเป็นการเปิดโอกาส ให้ ส.ส.ได้ปรึกษาหารือ ถึงปัญหาความเดือดร้อนของประชาชน คนละ 2 นาที แต่ น.ส.ปารีณา กลับเอาเรื่องความขัดแย้งในกรรมาธิการมาพูดและวิจารณ์ พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ในฐานะประธานคณะกรรมาธิการป้องกันและปราบปรามการทุริตและประพฤติมิชอบ สภาผู้แทนราษฏร</p>
      <p>“จากเหตุการณ์ ผมพอจะเดาได้ว่าหากปล่อยให้มีการพูดจะเกิดอะไรขึ้น อาจจะทำให้พล.ต.อ.เสรีพิศุทธ์ ก็จะลุกขึ้นตอบโต้ จำเป็นต้องป้องกันเหตุการณ์ เวลา 2 นาที ควรจะพูดเรื่องของประชาชนหรือเรื่องอื่นๆ ที่ไม่เกี่ยวกับความขัดแย้งในกรรมาธิการฯ  ข้อบังคับกำหนดไว้ชัดเจน แต่ที่น.ส.ปารีณา กล่าวหาผมนั้น เห็นว่าไม่เป็นไร ไม่จำเป็นต้องตรวจสอบเพราะที่พูดมาคงเข้าใจผิด” นายชวน กล่าว</p>
      <figure>
        <img src="https://www.thebangkokinsight.com/wp-content/uploads/2019/06/%E0%B8%8A%E0%B8%A7%E0%B8%99-22223.jpg"/>
      </figure>
      <p>ส่วนกรณีที่น.ส.ปารีณา ระบุว่าที่ผ่านมาประธานเคยอนุญาตให้ ส.ส. หารือเรื่องอื่น นายชวน ยืนยันว่าไม่เคยมี  มีแต่เป็นการพูดนอกเวลาการปรึกษาหารือ น.ส.ปารีณาคงจำไม่ได้ ย้ำว่าเวลา 2 นาที เขาไม่เอาเรื่องพวกนี้มาพูดกัน  ขอย้ำว่า ถ้าปล่อยให้พูด เรื่องก็ไม่จบได้บอกแล้วว่าปัญหาความขัดแย้งในกรรมาธิการโดยเฉพาะหากพล.ต.อ.เสรีพิศุทธ์ ใช้ถ้อยคำที่ไม่เหมาะสมจริง ก็ร้องเรียนมาได้ จะดำเนินตามข้อบังคับให้</p>
      <p>เมื่อถามถึง ปัญหาความวุ่นวายของกรรมาธิการป้องกันและปราบปรามการทุริตและประพฤติมิชอบ สภาผู้แทนราษฏร ที่เกิดขึ้นในขณะนี้ นายชวน กล่าวว่า มีอยู่ชุดนี้ชุดเดียวที่มีปัญหามาก ต้องฝากให้ประธาน และกรรมาธิการช่วยกันดู เพราะสมาชิกทั้งหมดเป็นผู้แทนราษฎร มีวุฒิภาวะต้องหาทางทำงานร่วมกันให้ได้ ตามข้อบังคับ ถ้าขัดแย้งปัญหาก็ตามมา ภาพพจน์สภาฯก็เสียหาย คนไม่กี่คนทำให้ส่วนรวมมีปัญหาเป็นลบไปหมด  ต้องระวัง</p>
      <p>“ขอยืนยันในฐานะประธาน ไม่มีโอกาสได้กลั่นแกล้งใคร เพราะถ้ากลั่นแกล้งก็ถูกตำหนิถูกวิจารณ์ แต่เป็นหน้าที่ที่จะต้องควบคุมการประชุม เมื่อมีคำพูดอะไรออกมาก็รู้ได้เลยว่าอะไรจะเกิดขึ้น ส่วนตัวไม่ขอวิจารณ์ปัญหาความวุ่นวายที่เกิดขึ้น แต่ในฐานะประธานต้องควบคุม โดยไม่สนใจว่าเป็นคนของพรรคไหน”นายชวน กล่าว<br/>ขอบคุณภาพปก:เฟซบุ๊ก Chuan Leekpai</p>
      <ul>
        <li>
          <a href="https://www.thebangkokinsight.com/243441/">โลกออนไลน์ทนไม่ไหว! อาสาแก้วิธีเขียน MOU ให้ ‘ส.ส.ปารีณา’</a>
        </li>
        <li>
          <a href="https://www.thebangkokinsight.com/243332/">‘พิมพ์รพี’ สอนมวย ‘ปารีณา’ อย่าเยอะ!!</a>
        </li>
        <li>
          <a href="https://www.thebangkokinsight.com/241174/">‘ปารีณา’ ย่องเงียบเข้าทำเนียบรัฐบาล ปัดตอบมาพบใคร!</a>
        </li>
        <li>
          <a href="https://www.thebangkokinsight.com/240246/">‘ปารีณา’ จ่อเช่าพื้นที่ ส.ป.ก. ทำกิจการเกี่ยวเนื่องเกษตรกรรมไม่เกิน 50 ไร่</a>
        </li>
        <li>
          <a href="https://www.thebangkokinsight.com/238919/">‘เสรีพิศุทธ์’ เดินหน้าสอบ ‘ปารีณา’ ปมถือครองที่ดิน</a>
        </li>
        <li>
          <a href="https://www.thebangkokinsight.com/238519/">‘เสรีพิศุทธ์-ปารีณา’ เปิดศึกชี้หน้าใส่กันกลางวงกมธ.</a>
        </li>
        <li>
          <a href="https://www.thebangkokinsight.com/238126/">จ่อถูกยึด! สปก.พบที่ดิน ‘ปารีณา’ รุกป่าสงวน – ขาดคุณสมบัติเกษตรกร</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243557%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243696/"/>
        <a href="https://www.thebangkokinsight.com/243633/"/>
        <a href="https://www.thebangkokinsight.com/243616/"/>
        <a href="https://www.thebangkokinsight.com/243584/"/>
      </related>
    </article>
  </body>
</html>