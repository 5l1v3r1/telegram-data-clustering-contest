<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/femminicidio-a-palermo-donna-di-30-anni-uccisa-a-coltellate-dallamante/"/>
    <meta property="og:site_name" content="fanpage.it"/>
    <meta property="article:published_time" content="2019-11-23T08:41:45+00:00"/>
    <meta property="og:title" content="Palermo: donna uccisa a coltellate dall’amante. Era incinta, minacciava di dirlo alla moglie"/>
    <meta property="og:description" content="Ana Maria Lacramioara Di Piazza, una donna di 30 anni di origini romene residente a Giardinello, in provincia di Palermo, è stata uccisa con diverse coltellate. Fermato l'amante, l'imprenditore italiano di 50 anni Antonino Borgia. L'avrebbe uccisa perché la donna minacciava di rivelare alla moglie di essere incinta."/>
  </head>
  <body>
    <article>
      <h1>Palermo: donna uccisa a coltellate dall’amante. Era incinta, minacciava di dirlo alla moglie</h1>
      <h2>Ana Maria Lacramioara Di Piazza, una donna di 30 anni di origini romene residente a Giardinello, in provincia di Palermo, è stata uccisa con diverse coltellate. Fermato l’amante, l’imprenditore italiano di 50 anni Antonino Borgia. L’avrebbe uccisa perché la donna minacciava di rivelare alla moglie di essere incinta.</h2>
      <address><time datetime="2019-11-23T08:41:45+00:00">23 Nov 2019, 08:41</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p><b>Ana Maria Lacramioara Di Piazza</b>, una donna di 30 anni di origini romene residente a Giardinello, in provincia di Palermo, è stata uccisa con diverse coltellate. La tragedia si è consumata ieri mattina ma è stata scoperta solo in serata. I carabinieri nel giro di poche ore hanno già individuato il presunto assassino. E' stato fermato infatti un uomo di 51 anni, <b>Antonino Borgia</b>. Si tratta di un imprenditore di Partinico con il quale la vittima aveva una relazione.  Il corpo della donna è stato ritrovato nelle campagne tra Balestrate e Partinico, lungo la statale 113. Borgia, posto sotto interrogatorio dagli inquirenti, ha confessato il delitto: la vittima gli aveva rivelato di essere <b>incinta e minacciava di dire tutto alla moglie</b> dopo una richiesta di denaro. Dopo aver commesso l'omicidio il 50enne come se nulla fosse è andato dal barbiere.</p>
      <p>La trentenne e l'imprenditore si sono incontrati nella zona di Balestrate: lei è salita a bordo del furgone dell'amante in un cantiere dove l'impresa di Borgia, che realizza piscine, stava svolgendo dei lavori. <b>La donna aveva chiesto dei soldi all'uomo,</b> <b>circa 3 mila euro</b>. Lui poche ore prima aveva promesso di darglieli, ma una volta arrivati al cantiere, dopo un rapporto sessuale, tra i due è scoppiata una lite. A quel punto Borgia ha estratto un coltello e ha ferito la donna alla pancia. Lei si è data alla fuga ma l'imprenditore l'ha rincorsa facendola risalire sul furgone e promettendole che l'avrebbe accompagnata all'ospedale. Lungo la strada però <b>i due hanno ricominciato a litigare. Alla fine lui l'ha colpita in testa con un bastone e poi le ha tagliato la gola, nascondendo infine </b>il corpo nelle campagne. Le aggressioni sarebbero state segnalate ai carabinieri della compagnia di Partinico da due testimoni che hanno chiamato in caserma.</p>
      <h3>Femminicidi in aumento, nel 2018 sono stati 142</h3>
      <p>In Sicilia è dunque andato in scena l'ennesimo femminicidio, <a href="https://www.fanpage.it/attualita/femminicidio-nuovo-record-in-italia-142-donne-uccise-in-un-solo-anno/">fenomeno in drammatico aumento</a>: secondo l'Eures, infatti, nel 2018 in Italia sono state uccise 142 donne, il numero più alto mai censito da quando si effettuano le rilevazioni di questo tipo. A rendere questi dati ancora più drammatici il fatto che ad aumentare nel 2018 sono stati soprattutto i femminicidi commessi in un contesto familiare e affettivo con un +6,3% rispetto all'anno precedente, da 112 a 119. In casa infatti si è consumato in generale l’85,1% dei delitti con vittime femminili. Sempre più spesso a uccidere è proprio il partner. L'anno scorso 78 vittime, pari al 65,6% del totale, hanno trovato la morte all’interno della coppia, di queste  il 75,6% erano ancora conviventi mentre il 24,4% sono state uccise da un ex partner mentre diminuiscono gli omicidi maturati negli ambiti “di prossimità” come  le donne assassinate da conoscenti, in ambito lavorativo o di vicinato. Gelosia e possesso sono ancora i moventi principali dietro i delitti (32,8%), mentre più marginali le liti e i dissapori. Sono in costante aumento le violenze sessuali denunciate, che raggiungono nel 2018 le 4.886 unità, con una crescita del 5,4% sul 2017.</p>
    </article>
  </body>
</html>