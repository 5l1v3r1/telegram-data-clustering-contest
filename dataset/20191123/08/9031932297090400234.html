<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/kary-za-sprzedaz-kopciuchow-nowe-prawo-ma-pomoc-w-walce-ze-smogiem/"/>
    <meta property="og:site_name" content="Polsat News"/>
    <meta property="article:published_time" content="2019-11-23T08:15:00+00:00"/>
    <meta property="og:title" content="Kary za sprzedaż kopciuchów. Nowe prawo ma pomóc w walce ze smogiem"/>
    <meta property="og:description" content="Zaczęły obowiązywać znowelizowane przepisy Prawa ochrony środowiska, które wprowadzają zakaz importu do Polski kopciuchów. Nowe prawo wprowadza ponadto kary za sprzedaż pozaklasowych, nieekologicznych kotłów grzewczych."/>
  </head>
  <body>
    <article>
      <h1>Kary za sprzedaż kopciuchów. Nowe prawo ma pomóc w walce ze smogiem</h1>
      <address>
        <time datetime="2019-11-23T08:15:00+00:00">23 Nov 2019, 08:15</time>
      </address>
      <p>
        <b>Zaczęły obowiązywać znowelizowane przepisy Prawa ochrony środowiska, które wprowadzają zakaz importu do Polski kopciuchów. Nowe prawo wprowadza ponadto kary za sprzedaż pozaklasowych, nieekologicznych kotłów grzewczych.</b>
      </p>
      <related>
        <a href="https://www.polsatnews.pl/wiadomosc/2019-09-20/protesty-przeciwko-zmianom-klimatu-prezes-nfosigw-w-gosciu-wydarzen/"/>
      </related>
      <p>Jednym z celów noweli Prawa ochrony środowiska oraz innych ustaw jest uszczelnienie rynku tak, by do konsumentów nie trafiały pozaklasowe, nieekologiczne kotły grzewcze. Nowela wprowadza definicję "wprowadzania do obrotu", co ma wyeliminować możliwość sprowadzania do Polski nieekologicznych kotłów z innych państw UE, Turcji i państw EFTA (będących stroną umowy o Europejskim Obszarze Gospodarczym).<br/><br/>Uregulowania ograniczające swobodny przepływ towarów w UE są zgodne z przepisami wspólnotowymi. Traktat o Funkcjonowaniu Unii Europejskiej dopuszcza stosowanie zakazów lub ograniczeń przywozowych, wywozowych lub tranzytowych, uzasadnionych względami m.in. bezpieczeństwa publicznego, czy ochrony zdrowia i życia ludzi.</p>
      <p>Nowe przepisy mają wzmocnić też system kontroli sprzedawanych kotłów grzewczych.</p>
      <p>
        <b>Przepisy swoje, producenci swoje</b>
      </p>
      <p>Zgodnie z rządowymi wyliczeniami na polski rynek trafia rocznie około 200–250 tys. kotłów na paliwa stałe. Dokładnych danych jednak brakuje ze względu na duże rozproszenie rynku i szarą strefę w handlu takimi urządzeniami, którą ocenia się na 20-25 proc. rynku.<br/><br/>Nowela "uzbraja" obowiązujące rozporządzenie dotyczące norm jakości kotłów w przepisy pozwalające skuteczniej przeciwdziałać wprowadzaniu na rynek nieekologicznych kotłów grzewczych na paliwo stałe.</p>
      <p>
        <a href="https://www.polsatnews.pl/wiadomosc/2019-10-11/nowe-nizsze-normy-alarmowania-o-smogu-planowane-dalsze-obnizanie/">
          <b>ZOBACZ: Nowe, niższe normy alarmowania o smogu. Planowane dalsze obniżanie?</b>
        </a>
      </p>
      <p>Zgodnie z obowiązującym prawem, od 1 lipca 2018 r. w Polsce nie można wprowadzać na rynek gorszych niż piątej klasy emisyjnej (najbardziej ekologicznych) domowych kotłów grzewczych na paliwo stałe. Rozporządzenie w tej sprawie było wzorowane na przepisach unijnej dyrektywy dot. ekoprojektu, która zacznie obowiązywać 1 stycznia 2020 r. Dyrektywa wskazuje, że niektóre produkty muszą spełniać minimalne wymogi w zakresie efektywności energetycznej, przez co zmniejsza się negatywy wpływ na środowisko.<br/><br/>Z obserwacji ówczesnego resortu przedsiębiorczości i technologii oraz organizacji zajmujących się problemem smogu wynikało jednak, że przepisy ws. kotłów są obchodzone przez producentów i na rynek trafiają nadal nieekologiczne piece grzewcze, tzw. kopciuchy. Wykorzystywane były wyjątki z rozporządzenia, a kiepskiej jakości piece węglowe trafiały pod strzechy jako kotły na ciepłą wodę użytkową bądź kotły na biomasę niedrzewną. Resort zamknął te furtki nowelą rozporządzenia.</p>
      <p>
        <b>Minimum 10 tys. złotych kary</b>
      </p>
      <p>Nowe prawo zakłada, że kara za wprowadzanie na rynek pozaklasowych kotłów będzie sięgała do 5 proc. przychodu przedsiębiorcy osiągniętego w poprzednim roku kalendarzowym, jednak nie mniej niż 10 tys. zł. Jeżeli przedsiębiorca nie osiągnął w poprzednim roku przychodu, kara wynosić będzie 10 tys. zł.</p>
      <p>
        <a href="https://www.polsatnews.pl/wiadomosc/2019-10-08/debata-wyborcza-psl-jako-priorytet-traktuje-walke-z-czystym-powietrzem/">
          <b>ZOBACZ: Wszyscy politycy mówią jednym głosem: chcemy oddychać czystym powietrzem</b>
        </a>
      </p>
      <p>Dzięki noweli Inspekcja Handlowa ma skuteczniej kontrolować przestrzeganie przepisów dotyczących wprowadzanych do obrotu urządzeń. Oprócz kar, Inspekcja będzie mogła badać kotły; czy są zgodne z wymaganiami (m.in. poprzez badania laboratoryjne), sprawdzać dokumentację, świadectwa, certyfikaty itp.<br/><br/>Zgodnie z raportami WHO i agend europejskich, z powodu smogu i powikłań wynikających ze złej jakości powietrza w Polsce umiera 47 tys. osób rocznie. Za największe emisje zanieczyszczeń, w tym pyłów zawieszonych PM2,5, PM10 oraz benzo(a)pirenu odpowiada sektor bytowo-komunalny (np. piece grzewcze, palenie śmieci) oraz transport.</p>
      <p>
        <a href="https://www.polsatnews.pl/wideo/pogrzeb-21-latka-z-konina-mobilizacja-policji_6760091/">WIDEO - Pogrzeb 21-latka z Konina. Mobilizacja policji</a>
      </p>
      <figure>
        <img src="https://r.dcs.redcdn.pl/http/o2/redefine/cp/4x/4xuntjkxvu7sny4k33ignba83dk81te9.jpg"/>
      </figure>
    </article>
  </body>
</html>