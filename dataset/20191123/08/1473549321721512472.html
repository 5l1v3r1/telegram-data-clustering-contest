<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/kozlowka-stuletnie-butelki-z-winem-odkryte-w-palacu-zamoyskich,987552.html"/>
    <meta property="og:site_name" content="TVN24"/>
    <meta property="article:published_time" content="2019-11-23T08:21:00+00:00"/>
    <meta property="og:title" content="Remontowali zamkową piwnicę, znaleźli butelki ze stuletnim winem"/>
    <meta property="og:description" content="Podczas remontu jednej z piwnic oficyny północnej zespołu pałacowo-parkowego w Kozłówce w województwie lubelskim pracownicy znaleźli 15 butelek wina. Były zakopane w piasku. To wina białe i czerwon..."/>
  </head>
  <body>
    <article>
      <h1>Remontowali zamkową piwnicę, znaleźli butelki ze stuletnim winem</h1>
      <address><time datetime="2019-11-23T08:21:00+00:00">23 Nov 2019, 08:21</time> by <a rel="author">Martyna Bielska/gp</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/29423002-69bd-46d6-bfe1-750deff069a9.tiff?type=1&amp;srcmode=0&amp;srcx=1/1&amp;srcy=33/100&amp;srcw=1/1&amp;srch=3/4&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/e8c09089-2653-4219-a149-f9333118b17a-480p.mp4"/>
          <figcaption>W rezydencji w Kozłówce odkryto 15 butelek stuletniego wina</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/70ece1e1e0931919438fcfc6bd5f199c/5a86348c-6e17-41c7-a273-76f602b9185f-480p.mp4"/>
          <figcaption>Tajemnicze znalezisko w Dolinie Roztoki</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f542eae1949358e25d8bfeefe5b199f1/a7e448c1-21a1-40a1-ac1a-9a6c67988134-480p.mp4"/>
          <figcaption>Przy budowie autostrady odkryli średniowieczną wioskę....</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/14cfdb59b5bda1fc245aadae15b1984a/a7baac4e-5b8c-40be-8c7d-3d1ee69f7e0e-480p.mp4"/>
          <figcaption>Niezwykłe znalezisko na cmentarzu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/06a15eb1c3836723b53e4abca8d9b879/8b51a78b-d497-40d8-9ef3-0d7697850c9c-480p.mp4"/>
          <figcaption>Niezwykłe znalezisko w zambijskiej kopalni. Wkrótce trafi na...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7385db9a3f11415bc0e9e2625fae3734/1825b9a4-1ec4-4e8d-87eb-af06a75ba6a5-480p.mp4" autoplay="" loop=""/>
          <figcaption>Znalezisko w Areszcie Śledczym w Ostrowie Wielkopolskim</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/333222170ab9edca4785c39f55221fe7/8459bf3d-e1ff-4aed-bb9b-c5b1ab2348b5-480p.mp4"/>
          <figcaption>Znalezisko z czasów II wojny światowej przy pałacu w Dobrej</figcaption>
        </figure>
        <figcaption>Wśród znalezionych 15 butelek są wina czerwone i białe<cite>Foto: tvn24 | Video: tvn24</cite></figcaption>
      </slideshow>
      <h3>Podczas remontu jednej z piwnic oficyny północnej zespołu pałacowo-parkowego w Kozłówce w województwie lubelskim pracownicy znaleźli 15 butelek wina. Były zakopane w piasku. To wina białe i czerwone. Pochodzą z różnych francuskich winnic. Mają ponad 100 lat, czyli są z czasów Konstantego Zamoyskiego.</h3>
      <p>Butelki nie mają etykiet, ale na podstawie zachowanych na korkach kapturków do tej pory udało się ustalić winnice Château Branaire-Ducru i Cantenac Médoc.</p>
      <h3>Muzealna zagadka</h3>
      <p>Pracownicy Muzeum Zamoyskich w Kozłówce oczyścili i zabezpieczyli znalezione butelki. Są teraz przechowywane w podobnych warunkach, w jakich przetrwały minione lata - obsypane piaskiem, w niskiej temperaturze i bez dostępu światła.</p>
      <related>
        <a href="https://www.tvn24.pl/wiadomosci-z-kraju,3/dwa-tysiace-lat-lezal-w-lesie-mogl-go-zgubic-wojownik-lub-mysliwy,981992.html"/>
      </related>
      <p>Oficyna północna rezydencji Zamoyskich powstała pod koniec XIX wieku, zatem wina dla potomnych mógł w jej piwnicy zakopać I ordynat kozłowiecki, Konstanty Zamoyski. Mógł to też zrobić II ordynat, Adam Zamoyski lub jego syn Aleksander, który przebywał w Kozłówce do czasów drugiej wojny światowej. Butelki mógł też zostawić stacjonujący tu podczas okupacji oddział niemiecki.</p>
      <p>- Wina są francuskie, gdzie widzimy napisy na korkach czy na kapturkach. Pochodzą z regionu Bordeaux, co też nic nie oznacza. Wina mogły być kupione zarówno we Francji, jak i w Polsce - tłumaczy Anna Fic-Lazor, dyrektor Muzeum Zamoyskich w Kozłówce.</p>
      <p>Ze źródeł historycznych wiadomo, że Konstanty Zamoyski młodość spędził we Francji, lubił kulturę francuską, a w pałacu serwował różne dobre trunki i być może chciał zostawić taką pamięć po sobie.</p>
      <p>- Będziemy potrzebować porady ekspertów, którzy znają się na winach, dla których tajemnice, co się kryje pod kapturkiem i korkiem, nie są tak trudne do odkrycia, jak dla nas - wyjaśnia dyrektor muzeum.</p>
      <h3>"Unikatowy zabytek w skali kraju"</h3>
      <p>Muzealnicy zastanawiają się, jak wpisać znalezisko do inwentarza muzealnego. Czy obiektem jest butelka szklana, czy też jej zawartość. Nieforemny kształt butelek oznacza, że w większości były robione ręcznie. Wstępna ocena specjalistów wskazuje, że są to wina sprzed pierwszej wojny światowej.</p>
      <related>
        <a href="https://www.tvn24.pl/wiadomosci-z-kraju,3/krety-odkryly-osade-sprzed-dwoch-tysiecy-lat-teraz-badaja-ja-archeolodzy,963460.html"/>
      </related>
      <p>- Butelki wyglądają na starsze niż z lat trzydziestych czy dwudziestych - po oględzinach powiedział Wojciech Bońkowski, pasjonat wina i autor przewodników o winach Europy.</p>
      <p>Specjaliści pobrali próbki metodą nieinwazyjną i podpowiedzieli, jak postępować z cennym znaleziskiem. Określenie dokładnego wieku win, ich pochodzenia i wartości wymaga dalszych, szczegółowych badań.</p>
      <p>- Wycena butelek zależy od producenta, a to jest trudne do ustalenia w kilku przypadkach. Te szacunki wahałyby się od kilkuset do kilku tysięcy euro przy każdej z tych butelek – oszacował Bońkowski. – Wyżej oceniałbym wartość historyczną, dlatego że jest to unikatowy zabytek w skali kraju - dodał.</p>
      <p>Po zakończeniu remontu muzeum planuje prezentować butelki z winem w nowo powstałych ekspozycjach. Wiekowe butelki z winem to kolejne odkrycie pamiątek z przeszłości podczas remontu rezydencji w Kozłówce. Na początku roku odkopano piec z początku XX wieku, który był częścią systemu ogrzewania kaplicy pałacowej.</p>
      <related>
        <h4>Dowiedz się więcej...</h4>
        <a href="https://tvn24bis.pl/z-kraju,74/papierosy-i-alkohol-beda-drozsze-jest-ustawa-o-podwyzce-akcyzy,987296.html"/>
      </related>
    </article>
  </body>
</html>