<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/kent-genel/zolan-kadina-siddet-kabul-edilemez/"/>
    <meta property="og:site_name" content="Denizli Haber"/>
    <meta property="article:published_time" content="2019-11-23T08:22:00+00:00"/>
    <meta property="og:title" content="Zolan: “Kadına şiddet kabul edilemez”"/>
    <meta property="og:description" content="Denizli Büyükşehir Belediyesi Kent Konseyi Kadın Meclisi, Kadına Yönelik Şiddete Karşı Uluslararası Mücadele ve Dayanışma Günü kapsamında bir program düzenledi. Şiddetin her türlüsünün kabul edilemez olduğunu vurgulayan Başkan Osman Zolan, kadına karşı şiddete hep birlikte ‘hayır’ diyeceklerini vurguladı."/>
  </head>
  <body>
    <article>
      <h1>Zolan: “Kadına şiddet kabul edilemez”</h1>
      <h2>Denizli Büyükşehir Belediyesi Kent Konseyi Kadın Meclisi, Kadına Yönelik Şiddete Karşı Uluslararası Mücadele ve Dayanışma Günü kapsamında bir program düzenledi. Şiddetin her türlüsünün kabul edilemez olduğunu vurgulayan Başkan Osman Zolan, kadına karşı şiddete hep birlikte ‘hayır’ diyeceklerini vurguladı.</h2>
      <address><time datetime="2019-11-23T08:22:00+00:00">23 Nov 2019, 08:22</time> by <a rel="author">Haber Merkezi</a></address>
      <p>Denizli Büyükşehir Belediyesi Kent Konseyi Kadın Meclisi, 25 Kasım Kadına Yönelik Şiddete Karşı Uluslararası Mücadele ve Dayanışma Günü kapsamında, Sığınmacılar ve Göçmenlerle Dayanışma Derneği işbirliğinde bir program düzenledi.</p>
      <p>Moonlight Düğün Salonu’nda gerçekleştirilen programa, Denizli Büyükşehir Belediye Başkanı Osman Zolan, Kent Konseyi Başkanı Ali Değirmenci, Kent Konseyi Kadın Meclisi Başkanı Bilsen Özen, Kadın Meclisi üyeleri ve çok sayıda kadın katıldı.</p>
      <p>Kadın Meclisi Başkanı Özen, burada yaptığı konuşmada, kadına karşı şiddet için bugüne kadar mor rengi kullandıklarını belirterek, “Bundan sonra rengimiz turuncu olacak. Turuncu parlaklık, güzellik, biz artık geleceğe umutla bakıyoruz. 25 Kasım Pazartesi saat 14.00’de Bayramyeri Meydanı’na tüm kadın kardeşlerimizi bekliyoruz. Hep beraber şiddete ‘hayır’ diyeceğiz” dedi.</p>
      <p><b>“BU ŞEHİRDE YAŞAYAN HERKESLE BİR VE BERABERİZ”</b><br/>Denizli Büyükşehir Belediye Başkanı Osman Zolan ise, şiddetin her türlüsünün çirkin ve kabul edilemez olduğunu belirtti. Kadınların çok özel varlıklar olduğunu kaydeden Başkan Zolan, “Kadın, bizi dünyaya getiren annemiz, kız kardeşimiz, yol arkadaşımız, eşimiz, evladımız, kızımız; bizim bir parçamız, hayatımızın bir vazgeçilmezi, olmazsa olmazı, en kıymetlimiz ve gözbebeğimizdir” dedi. Tüm canlılara karşı şiddetin son bulmasını dileyen Başkan Zolan, “Bizim kadınlara çok özel bakmamız, saçının bir teline zarar gelmemesi için üzerinde titrememiz gerekiyor. Bu şehirde yaşayan herkesle bir ve beraberiz” dedi.</p>
      <p><b>“KADINA KARŞI ŞİDDETE HEP BİRLİKTE ‘HAYIR’ DİYECEĞİZ”</b><br/>Başkan Zolan, sözlerini şöyle sürdürdü: “Birbirimizi anladığımız, saygı duyduğumuz ve kanunlara uyduğumuz sürece, bu şehir en mutlu ve en huzurlu insanların yaşadığı şehir noktasına gelecek. Kadına karşı şiddete hep birlikte ‘hayır’ diyeceğiz. Birçok güzellikleri ortaya koyabilmek için el ele, kol kola, kadını, erkeği, çocuğu, yaşlısı ile hep beraber durmadan yola devam edeceğiz. Allah yarınımızı bugünümüzden daha güzel eylesin.”</p>
      <p>Konuşmaların ardından Psikolog Cengiz Türkmen tarafından Mutlu Aile Semineri verildi.</p>
      <p>Daha sonra Denizli Büyükşehir Belediyesi Konservatuar sanatçıları tarafından müzik dinletisi gerçekleştirildi.</p>
    </article>
  </body>
</html>