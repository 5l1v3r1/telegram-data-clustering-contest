<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2823935-u-kongresi-ssa-rozkazut-pro-rol-sokina-u-posuku-kompromatu-na-bajdena-cnn.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T08:12:00+00:00"/>
    <meta property="og:title" content="У Конгресі США розкажуть про роль Шокіна у пошуку компромату на Байдена — CNN"/>
    <meta property="og:description" content="Партнер особистого адвоката президента США Лев Парнас розповість на публічних слуханнях у справі імпічменту президента Дональда Трампа про зустріч конгресмена-республіканця Девіна Нуньєса з колишнім генпрокурором України Віктором Шокіним."/>
  </head>
  <body>
    <article>
      <h1>У Конгресі США розкажуть про роль Шокіна у пошуку компромату на Байдена — CNN</h1>
      <h2>Партнер особистого адвоката президента США Лев Парнас розповість на публічних слуханнях у справі імпічменту президента Дональда Трампа про зустріч конгресмена-республіканця Девіна Нуньєса з колишнім генпрокурором України Віктором Шокіним.</h2>
      <address>
        <time datetime="2019-11-23T08:12:00+00:00">23 Nov 2019, 08:12</time>
      </address>
      <p>Про це заявив адвокат Парнаса - Джозеф Бонді, повідомляє <a href="https://edition.cnn.com/2019/11/22/politics/nunes-vienna-trip-ukrainian-prosecutor-biden/index.html">CNN.</a></p>
      <p>«Його клієнт (Лев Парнас - ред.) готовий розповісти Конгресу про зустрічі між головним республіканцем в Комітеті з розвідки Палати представників і колишнім українським прокурором, які відбулися минулого року у Відні для обговорення пошуків компромату на Джо <a href="https://www.ukrinform.ua/tag-bajden">Байдена</a>», - йдеться в повідомленні.</p>
      <p>За словами адвоката, колишній український генпрокурор розповідав Парнасу про зустріч минулого року у Відні з депутатом Девіном Нуньєсом.</p>
      <p>«Нуньєс сказав Шокіну про термінову необхідність почати розслідування у справі Burisma, Джо і Хантера Байдена і будь-якого передбачуваного українського втручання у вибори 2016 року», - сказав Бонді.</p>
      <p>Як зазначає видання, немає ніяких доказів того, що Байдени діяли неналежним чином. Також немає доказів на підтримку теорії змови про те, що Україна працювала з демократами, щоб втрутитися у вибори США 2016 року. Однак всі перераховані вище твердження є ключовими пунктами публічного захисту президента США, висунутого Нуньєсом і іншими республіканцями під час слухань щодо імпічменту в цьому місяці.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820746-ludi-trampa-tisnuli-na-zelenskogo-se-do-skandalnoi-telefonnoi-rozmovi-zmi.html">Люди Трампа тиснули на Зеленського ще до скандальної телефонної розмови – CNN</a>
      </blockquote>
      <p>Як повідомляв Укрінформ, у нижній палаті Конгресу США проходять публічні слухання в розслідуванні щодо імпічменту глави Білого дому Дональда Трампа на рівні профільних комітетів. Після цього Палата представників повинна сформулювати звинувачення щодо імпічменту і проголосувати їх в повному складі. Очікується, що цей процес буде тривати до Різдва. Далі справу буде передано на розгляд Сенату Сполучених Штатів.</p>
    </article>
  </body>
</html>