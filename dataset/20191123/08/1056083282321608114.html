<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200594/%D8%AF%D8%A7%D9%85%D8%AF%D8%A7%D8%B1%D8%A7%D9%86-%D8%A8%D8%AF%D9%88%D9%86-%D8%B1%D8%B9%D8%A7%DB%8C%D8%AA-%D8%A7%D8%B5%D9%88%D9%84-%D8%A8%D9%87%D8%AF%D8%A7%D8%B4%D8%AA%DB%8C-%D9%85%D8%AC%D9%88%D8%B2-%D9%86%D9%85%DB%8C-%DA%AF%DB%8C%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T08:18:51+00:00"/>
    <meta property="og:title" content="دامداران بدون رعایت اصول بهداشتی مجوز نمی‌گیرند"/>
    <meta property="og:description" content="ایسنا/مازندران مدیرکل دامپزشکی مازندران گفت: دریافت مجوز برای دامداران و مرغداران این استان بدون رعایت اصول بهداشتی و قرنطینه غیرممکن است."/>
  </head>
  <body>
    <article>
      <h6 class="kicker">مدیرکل دامپزشکی مازندران:</h6>
      <h1>دامداران بدون رعایت اصول بهداشتی مجوز نمی‌گیرند</h1>
      <address><time datetime="2019-11-23T08:18:51+00:00">23 Nov 2019, 08:18</time> by <a rel="author">بهناز مقدس</a></address>
      <p>ایسنا/مازندران مدیرکل دامپزشکی مازندران گفت: دریافت مجوز برای دامداران و مرغداران این استان بدون رعایت اصول بهداشتی و قرنطینه غیرممکن است.</p>
      <p>حسین رضوانی در گفت‌وگو با ایسنا، اظهار کرد: در فصل پاییز و زمستان با برخی بیماری‌های رایج مربوط به دام و طیور مواجه هستیم که معمولا آن‌ها را درگیر  نیوکاسل، برونشیت و آنفولانزا می‌کند.</p>
      <p>وی با بیان اینکه با پیگیری‌های قبلی، برگزاری کلاس‌ها و هشدارهای پی‌ در پی به بهره‌برداران و مردم مشکل خاصی تاکنون نداشته‌ایم، تصریح کرد: امیدواریم در زمستان جاری با اطلاع رسانی‌های به موقع شاهد خسارت به بهره‌برداران و مردم نباشیم.</p>
      <p>مدیرکل دامپزشکی مازندران، خاطرنشان کرد: خوشبختانه به دلیل واکسیناسیون‌های به موقع و متناوب در ۶ ماه نخست سال شاهد بیماری خاصی در مازندران نبودیم.</p>
      <p>رضوانی گفت: مرغداران و دامداران در هوای سرد برای تامین سوخت لازم و نهاده‌های کافی اقدام کنند تا هنگام قطع شدن برق و گاز دچار مشکل نشوند. </p>
      <p>وی یادآور شد: به مرغداران پیشنهاد می‌کنیم که در فصل سرما تعداد جوجه کمتری بیاورند و زودتر سالن را تخلیه کنند تا تمام گله درگیر بیماری نشود و نیز جایگاه دام‌ها و انتقال‌شان به صورت بهداشتی و با مجوز صورت گیرد.</p>
      <p>انتهای پیام</p>
    </article>
  </body>
</html>