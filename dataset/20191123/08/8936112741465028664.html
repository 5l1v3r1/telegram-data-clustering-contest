<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/harlem-globetrotters-pawel-kidon-w-skladzie-legendarnego-zespolu-marzylem-o-tym,987437.html"/>
    <meta property="og:site_name" content="TVN24"/>
    <meta property="article:published_time" content="2019-11-23T08:26:00+00:00"/>
    <meta property="og:title" content="Polak w składzie legendarnego zespołu. &quot;Marzyłem o tym&quot;"/>
    <meta property="og:description" content="Skład znanej na całym świecie grupy Harlem Globetrotters powiększył się o nowego koszykarza. 22-letni Paweł Kidoń ogłosił, że zostanie pierwszym Polakiem w barwach legendarnego zespołu, który pojaw..."/>
  </head>
  <body>
    <article>
      <h1>Polak w składzie legendarnego zespołu. "Marzyłem o tym"</h1>
      <address>
        <time datetime="2019-11-23T08:26:00+00:00">23 Nov 2019, 08:26</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/f4f2473e-fd1b-4231-8b30-b4241c6e0829.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/b7687909-2854-4004-b2fc-d8299ce580e3-480p.mp4"/>
          <figcaption>Kosmiczne umiejętności pierwszego Polaka w Harlem Globetrotters</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/5d3eccc9-a4b4-4b6d-becc-9b7ad6e80bd7-480p.mp4"/>
          <figcaption>LeBron James próbował załagodzić spór na linii NBA - Chiny</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/6d663abf-2981-4779-90d3-a169b3207ef6-480p.mp4"/>
          <figcaption>Akcja wieczoru w EuroCupie. Wsad rodem z NBA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/7e278b93-93d8-4db9-88c2-95f1c2085ee9-480p.mp4"/>
          <figcaption>Carmelo Anthony wrócił do NBA</figcaption>
        </figure>
        <figcaption>Polak potrafi wykonywać niesamowite sztuczki Foto: Facebook/Paweł Kidoń | Video: Eurosport</figcaption>
      </slideshow>
      <h3>Skład znanej na całym świecie grupy Harlem Globetrotters powiększył się o nowego koszykarza. 22-letni Paweł Kidoń ogłosił, że zostanie pierwszym Polakiem w barwach legendarnego zespołu, który pojawi się na parkiecie.</h3>
      <related>
        <a href="https://eurosport.tvn24.pl/koszykowka,117/gwiazda-wrocila-po-rocznej-przerwie-drugi-mecz-druga-porazka,987352.html"/>
      </related>
      <p>Harlem Globetrotters - tę nazwę kojarzą nie tylko fani basketu. Założona w 1926 roku drużyna koszykarskich cyrkowców rozegrała do tej pory na całym świecie ponad 30 tysięcy spotkań. Ich występy publiczność kojarzy przede wszystkim z dużą liczbą widowiskowych rzutów, sztuczek technicznych i wsadów.</p>
      <h3>Polski mistrz freestylu</h3>
      <p>- Właśnie zostałem pierwszym Polakiem w Harlem Globetrotters w historii! Gdy zaczynałem robić pierwsze triki z piłką do koszykówki, marzyłem o tym, żeby założyć kiedyś koszulkę Globetrotters. Teraz mi się to udało - napisał na swoim profilu w mediach społecznościowych Paweł Kidoń.</p>
      <p>Słynna grupa odwiedziła do tej pory Polskę dwukrotnie. Podczas ubiegłorocznego występu w Katowicach Kidoń zaprezentował umiejętności jednemu z zawodników zespołu.</p>
      <p>Pochodzący z Zubrzycy Dolnej w Małopolsce 22-latek pokazał efektowną sekwencję przeskoków nad piłką, gdy ta kręciła się na jego palcu. Wzbudził tą sztuczką duże zainteresowanie całej grupy, dzięki czemu wkrótce będzie mógł występować u boku idoli.</p>
      <h3>Będzie można go zobaczyć w naszym kraju</h3>
      <p>Paweł "Kid" Kidoń zajął się koszykarskim freestylem, kiedy miał 16 lat. Bardzo szybko udowodnił wysokie umiejętności, zdobywając w 2016 roku tytuł mistrza świata w tej dziedzinie. W 2018 roku przyszedł kolejny sukces, gdy został mistrzem kraju.</p>
      <p>Polak będzie występował w nowej drużynie z numerem 48 pod pseudonimem "Dazzle". Harlem Globetrotters będzie można zobaczyć w naszym kraju podczas zaplanowanej na maj 2020 roku serii spotkań. Mecze odbędą się w 11 miastach, m.in. Warszawie, Katowicach, Szczecinie, Wrocławiu i Łodzi.</p>
      <p>Kidoń będzie polskim debiutantem na parkiecie w barwach Harlem Globetrotters, ale nie pierwszym naszym reprezentantem w tej ekipie w historii. W przeszłości honorowym członkiem został Papież Jan Paweł II. Stało się to w 2000 roku, gdy zespół był na audiencji w Watykanie.</p>
      <p>Autor: MAS / Źródło: eurosport.pl</p>
    </article>
  </body>
</html>