<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tennis.bg/article/pironkova-s-pokurtitelno-priznanie-spiah-po-garite-za-da-spestia/16771/"/>
    <meta property="og:site_name" content="Tennis.bg"/>
    <meta property="article:published_time" content="2019-11-23T08:59:00+00:00"/>
    <meta property="og:title" content="Пиронкова с покъртително признание: Спях по гарите, за да спестя"/>
    <meta property="og:description" content="Тежки са първите години на Цветана Пиронкова в тениса. Семейството на пловдивчанката няма нужните пари, за да покрива разходите й, свързани с пътувания из целия…"/>
  </head>
  <body>
    <article>
      <h1>Пиронкова с покъртително признание: Спях по гарите, за да спестя</h1>
      <address><time datetime="2019-11-23T08:59:00+00:00">23 Nov 2019, 08:59</time> by <a rel="author">Калоян Пламенов</a></address>
      <figure>
        <img src="https://tennis.bg/uploaded/thumbs/8c1845b4ad8026f2f0988a106fbab11e.jpg"/>
      </figure>
      <p>Тежки са първите години на Цветана Пиронкова в тениса. Семейството на пловдивчанката няма нужните пари, за да покрива разходите й, свързани с пътувания из целия свят.</p>
      <p>„Спях по гарите - спомня си Пиронкова. <br/><br/>"Нощувала съм и в девически училищата, където е почти безплатно. Играех на турнири само в радиус от 800 километра от България. За всички състезания съм пътувала с кола. Нямахме пари за самолет. Автомобила го товарехме с храна, която да ни стигне за няколко дни. Беше много трудно. Никога не ми е минавало през ум да спра с тениса. Знаех, че един ден ще успея“, казва бившата ракета номер 1 на България.</p>
      <p>Бащата на Цвети предприема нещо иновативно в името на успеха на дъщеря си. Тъй като юношеските състезания не носят никакви приходи, Пиронкова не играе в турнири с връстнички. Пуска се директно при жените.<br/><br/>"С лишения на моето семейство успях да пробия в професионалния тенис. Когато татко разкриваше плановете си за мен пред хората, те се смееха. Мислеха, че сме луди. Тенисът бил скъп спорт и нямало как да се пробие в него без сериозни финанси.<br/><br/>На първия си турнир в професионалния тенис Пиронкова достига до финала. А на третия вече държи трофей в ръцете си. Намира се под номер 555 в световната ранглиста. С парите от наградни фондове Цвети може да си позволи да участва в повече турнири.<br/><br/>„Ако печелех пари, отивах на следващия турнир. Ако губех, чакахме някой в близост, където разходите са по-малко“, спомня си Цвети.</p>
      <p>Големият пробив за Пиронкова идва през 2005 година. Цвети е на 17 и получава първата си покана за голям турнир. Състезанието се провежда в Истанбул. Пиронкова преминава през квалификациите и стига чак до полуфинала. В спор за влизане във финала българката се изправя срещу американската легенда Винъс Уилямс.<br/><br/>- Участничките в турнира ги бях гледала само по телевизията. А ето че още като хлапе се изправих срещу тях. Преди мача с Винъс не мигнах. Много се вълнувах. Това се отрази на играта ми. Загубих доста бързо“, признава Цвети.<br/><br/>Въпреки трудните години в началото на кариерата си Пиронкова успява да пробие и да остави следа в женския роден тенис. <br/><br/>Цвети е първата българка, играла на полуфинал на свещена трева - „Уимбълдън“. Достига до номер 31 в световната ранглиста.</p>
      <p>Днес Цвети е далеч от тениса. Преди година и половина тя роди първата си рожба. Синът на Цвети носи името Александър. Бебето е плод на любовта на Цвети с мъжа й Михаил Мирчев.</p>
      <p>„Не знам дали отново ще играя тенис на високо ниво. Не съм в добра физическа форма. Имам собствен бранд, който развивам със съпруга ми. Гледам и сина си. Не ми остава време за тренировки. Играя тенис само за удоволствие. Все още не съм решила дали да кажа „стоп“, добави Цвети.<br/><br/><i>Материал на вестник "България днес"</i></p>
      <related>
        <h4>Виж още:</h4>
        <a href="https://tennis.bg/gallery/galeriia-oshte-snimki-ot-vakantsiiata-na-pironkova-na-maldivite/14168/"/>
        <a href="https://tennis.bg/gallery/pironkova-razpuska-zaedno-sus-sestra-si-snimki/14851/"/>
        <a href="https://tennis.bg/article/tsveti-pironkova-praznuva-dnes-rozhden-den/16013/"/>
      </related>
    </article>
  </body>
</html>