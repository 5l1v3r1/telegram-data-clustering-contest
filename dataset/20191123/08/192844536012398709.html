<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7961802/"/>
    <meta property="og:site_name" content="Sanook"/>
    <meta property="article:published_time" content="2019-11-23T08:01:37+00:00"/>
    <meta property="og:title" content="หนุ่มตั้งใจบวช 1 เดือน จู่ๆ สึกกะทันหัน ตกค่ำขับรถชนกำแพงกลายเป็นศพดับสยอง"/>
    <meta property="og:description" content="ทิดสึกใหม่เช้าวันนี้ตกค่ำกลายเป็นศพ ขี่รถจักรยานยนต์ชนรั้วกำแพงบ้านชาวบ้าน กะโหลกสมองกระจายเกลื่อนถนน ญาติเผยผู้ตายตั้งใจบวช 1 เดือน แต่จู่ๆ กลับลาสิกขาออกมากะทันหันและเกิดอุบัติเหตุดังกล่าว"/>
  </head>
  <body>
    <article>
      <h1>หนุ่มตั้งใจบวช 1 เดือน จู่ๆ สึกกะทันหัน ตกค่ำขับรถชนกำแพงกลายเป็นศพดับสยอง</h1>
      <address>
        <time datetime="2019-11-23T08:01:37+00:00">23 Nov 2019, 08:01</time>
      </address>
      <p>
        <b><a href="http://www.sanook.com/news/989481/">ทิดสึกใหม่</a>เช้าวันนี้ตกค่ำกลายเป็นศพ ขี่รถจักรยานยนต์ชนรั้วกำแพงบ้านชาวบ้าน กะโหลกสมองกระจายเกลื่อนถนน ญาติเผยผู้ตายตั้งใจบวช 1 เดือน แต่จู่ๆ กลับลาสิกขาออกมากะทันหันและเกิดอุบัติเหตุดังกล่าว</b>
      </p>
      <p>ผู้สื่อ<a href="https://www.sanook.com/news/">ข่าว</a>รายงานว่า (22 พ.ย.) เมื่อเวลา 20.50 น. พ.ต.ต.วิจารย์ คำอ่อง สารวัตร สอบสวนเวร สภ.เขลางค์นคร พร้อมด้วยเจ้าหน้าที่กู้ภัยอัมรินทร์ เข้าตรวจสอบอุบัติเหตุ รถจักรยานยนต์เสียหลักพุ่งชนกำแพงบ้านชาวบ้าน ส่งผลทำให้คนขับขี่รถจักรยานยนต์เสียชีวิต เหตุเกิดบนถนนเชื่อมต่อระหว่างบ้านลำปางกลางฝั่งตะวันตก หมู่ 3 ตำบลปงแสนทอง อำเภอเมืองลำปาง ไปศาลาเม็ง ตำบลท่าผา อำเภอเกาะคา จังหวัดลำปาง</p>
      <p>ที่เกิดเหตุพบศพ นายวิษณุ อายุ 26 ปี อยู่ในสภาพนอนหงาย กะโหลกศีรษะแตกกระจายมันสมองกระจายไปทั่วพื้นที่กว่า 20 เมตร ใกล้ศพพบรถจักรยานยนต์ ฮอนด้า สีดำ หมายเลขทะเบียน 384 ลำปาง อยู่ข้างศพ สภาพหน้ารถพังยับเยิน</p>
      <p>ตรวจสอบที่เกิดเหตุ พบร่องรอยการพุ่งชนของรถจักรยานยนต์คันดังกล่าวที่บริเวณรั้วกำแพงบ้านชาวบ้าน มีเศษเลือดและมันสมองติดคาอยู่จุดที่เกิดเหตุ จากนั้นสารวัตรสอบสวนเวรได้ประสานแพทย์นิติเวช รพ.ลำปาง มาร่วมตรวจสอบที่เกิดเหตุ ก่อนที่จะนำศพไปชันสูตรสาเหตุการเสียชีวิตที่จริงต่อไป</p>
      <figure>
        <img src="https://s.isanook.com/ns/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL25zLzAvdWQvMTU5Mi83OTYxODAyL3VudGl0bGVkLTJjb3B5LmpwZw==.jpg"/>
        <figcaption>นายวิษณุ อายุ 26 ปี ผู้เสียชีวิตขณะบวชเป็นพระ</figcaption>
      </figure>
      <p>จากการสอบถาม ญาติผู้เสียชีวิต ให้การว่า เมื่อประมาณวันที่ 31 ต.ค. นายวิษณุ อายุ 26 ปี ได้ตั้งใจบวชเพื่ออุทิศส่วนกุศลต่างๆ ให้แก่ครอบครัวโดยตั้งจิตอธิษฐานไว้ว่าจะบวชให้ครบ 1 เดือน โดยได้บวชและจำวัดในพื้นที่ตำบลชมพู อำเภอเมืองลำปาง</p>
      <p>กระทั่งในช่วงเช้า จู่ๆ ผู้ตายได้ขอลาสิกขาไปแบบเร่งด่วนโดยไม่ระบุสาเหตุ และหลังจากที่ลาสิกขาตามหลักพระพุทธศาสนาแล้วก็กลับไปบ้าน จากนั้นก็มาประสบเหตุจนเสียชีวิต ทั้งนี้ ทางญาติไม่ติดใจสาเหตุการเสียชีวิต ซึ่งเจ้าหน้าที่จะส่งมอบศพให้ดำเนินการตามพิธีศาสนาต่อไป</p>
    </article>
  </body>
</html>