<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/cronaca/canile-abusivo-gli-animali-in-pessime-condizioni-igieniche-il-video/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-23T08:07:23+00:00"/>
    <meta property="og:title" content="Canile abusivo, gli animali in pessime condizioni igieniche IL VIDEO"/>
    <meta property="og:description" content="I carabinieri hanno sequestrato un canile abusivo a Mathi: oltre 30 cani in condizioni igieniche precarie. E' accaduto a Mathi Canavese."/>
  </head>
  <body>
    <article>
      <h1>Canile abusivo, gli animali in pessime condizioni igieniche IL VIDEO</h1>
      <h2>L’intera area, del valore di euro 150.000, è stata sottoposta a sequestro, anche in attesa di accertare eventuali irregolarità edili.</h2>
      <address>
        <time datetime="2019-11-23T08:07:23+00:00">23 Nov 2019, 08:07</time>
      </address>
      <p>I carabinieri hanno sequestrato un canile abusivo a Mathi: oltre 30 cani in condizioni igieniche precarie. Come riporta <a href="https://ilcanavese.it/cronaca/canile-abusivo-a-mathi-oltre-30-cani-in-condizioni-igieniche-precarie-foto-e-video/">IL CANAVESE</a></p>
      <h3>Canile abusivo a Mathi</h3>
      <p>A Mathi i carabinieri in collaborazione con i colleghi del Nas di Torino e i carabinieri forestali di Ala di Stura, in località Fornace, hanno rinvenuto e sequestrato in un terreno privato un vero e proprio canile, con tanto di box e laboratori di toelettatura, completamente abusivo. Denunciato in stato di libertà il proprietario, un imprenditore agricolo 51 enne di Villanova Canavese.</p>
      <h3>Le indagini</h3>
      <p>L’attività dei militari dell’Arma è scaturita grazie alla collaborazione di alcuni cittadini che hanno segnalato al 112 un continuo abbaiare, nonché un odore nauseante, provenire da uno stabile nei pressi del cimitero. Sono così stati disposti appositi servizi di osservazione, che hanno consentito di documentare come all’interno di una vasta area di circa 20.000 mq vi erano numerosi box in cui venivano rinchiusi gli animali. All’esterno era stata invece realizzata una discarica a cielo aperto di rifiuti derivati da lavori edili. Dopo il blitz di questa mattina, si è scoperto che lo stabile fungeva sia da canile che da pensione per cani.</p>
      <h3>Cani in buone condizioni, ma in assenza di minime condizioni igieniche</h3>
      <p>Sebbene in buone condizioni di salute, i 32 cani vivevano in un ambiente umido e maleodorante, anche fino a 2 cani per box, tra escrementi e rifiuti, con la totale assenza dei minimi requisiti igienico sanitari. In un’altra stanza i carabinieri hanno scovato un laboratorio per la toelettatura, con i residui della pulizia dei cani ammassati ovunque e che emettevano un odore insopportabile.<br/>L’intera area, del valore di euro 150.000, è stata sottoposta a sequestro, anche in attesa di accertare eventuali irregolarità edili. I cani sono stati affidati temporaneamente in custodia allo stesso imprenditore fin quando, grazie alla lettura del microchip, verranno identificati i legittimi proprietari.</p>
      <slideshow>
        <figure>
          <img src="https://ilcanavese.it/media/2019/11/WhatsApp-Image-2019-11-22-at-09.30.13.jpeg"/>
        </figure>
        <figure>
          <img src="https://ilcanavese.it/media/2019/11/WhatsApp-Image-2019-11-22-at-09.30.11.jpeg"/>
        </figure>
      </slideshow>
    </article>
  </body>
</html>