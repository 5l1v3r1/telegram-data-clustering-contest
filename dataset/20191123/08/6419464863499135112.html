<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/olympiada-anagki-gia-egrigorsi-kai-schediasmo-enopsei-toy-neoy-kymatos-kakokairias/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T08:42:53+00:00"/>
    <meta property="og:title" content="Ολυμπιάδα: Ανάγκη για εγρήγορση και σχεδιασμό ενόψει του νέου κύματος κακοκαιρίας"/>
    <meta property="og:description" content="Η ανάγκη να υπάρξει εγρήγορση και σχεδιασμός τις αμέσως επόμενες ώρες ώστε να αποφευχθούν τα χειρότερα ενόψει του νέου κύματος κακοκαιρίας στην Χαλκιδική"/>
  </head>
  <body>
    <article>
      <h1>Ολυμπιάδα: Ανάγκη για εγρήγορση και σχεδιασμό ενόψει του νέου κύματος κακοκαιρίας</h1>
      <address>
        <time datetime="2019-11-23T08:42:53+00:00">23 Nov 2019, 08:42</time>
      </address>
      <p>Η ανάγκη να υπάρξει <b>εγρήγορση και σχεδιασμός</b> τις αμέσως επόμενες ώρες ώστε να αποφευχθούν τα χειρότερα ενόψει του νέου κύματος <a href="https://neaselida.gr/tag/kakokeria/">κακοκαιρίας</a> που αναμένεται από το βράδυ της Κυριακής, υπογραμμίστηκε σε ευρεία σύσκεψη στην <a href="https://neaselida.gr/tag/chalkidiki/">Ολυμπιάδα Χαλκιδικής</a>, που επλήγη τις τελευταίες ώρες από έντονα <a href="https://neaselida.gr/tag/plimmyres/">πλημμυρικά φαινόμενα</a>.</p>
      <p><b>Δεν υπάρχει χρόνος για χάσιμο»</b>, τόνισε ο υπουργός Εθνικής ‘Αμυνας, <a href="https://neaselida.gr/tag/nikos-panagiotopoulos/">Νίκος Παναγιωτόπουλος</a>, ο οποίος έφτασε νωρίς το πρωί στην Ολυμπιάδα, μαζί με τον υφυπουργό Εσωτερικών, Θεόδωρο Λιβάνιο, επικεφαλής κυβερνητικού κλιμακίου, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στη Χαλκιδική.</p>
      <h3>Δεν υπάρχει χρόνος για χάσιμο</h3>
      <figure>
        <img src="https://neaselida.gr/nsmedia/uploads/2019/10/panagiotopoulos-1.jpg"/>
      </figure>
      <p>Στη σύσκεψη, παρουσία του περιφερειάρχη Κεντρικής Μακεδονίας, Απόστολου Τζιτζικώστα, του «οικοδεσπότη» δημάρχου Αριστοτέλη, Στέλιου Βαλιάνου, πολλών υπηρεσιακών και αυτοδιοικητικών παραγόντων, πήραν μέρος και οι γενικοί γραμματείς Πολιτικής Προστασίας, Νίκος Χαρδαλιάς, Υποδομών, Γεώργιος Καραγιάννης και Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας, όπως επίσης ο υπαρχηγός Επιχειρήσεων του Πυροσβεστικού Σώματος, αντιστράτηγος Στέφανος Κολοκούρης, που έφτασαν στην περιοχή μαζί με τους κ.κ. Παναγιωτόπουλο και Λιβάνιο, με ελικόπτερο της Πυροσβεστικής Υπηρεσίας.</p>
      <p>«Καλό είναι να υπάρχει ένας συντονισμός όλων αυτών που θα κληθούν τις επόμενες ώρες να θωρακίσουν όσο μπορούν την περιοχή» τόνισε ο κ. Παναγιωτόπουλος.</p>
      <h3>Υπάρχει ένας συγκεκριμένος σχεδιασμός που πρέπει να γίνει</h3>
      <figure>
        <img src="https://neaselida.gr/nsmedia/uploads/2019/11/xalkidiki-696x392.jpg"/>
      </figure>
      <p>«Υπάρχει ένας συγκεκριμένος σχεδιασμός που πρέπει να γίνει» για την αντιπλημμυρική θωράκιση αυτών και άλλων περιοχών, σημείωσε ο κ. Παναγιωτόπουλος, σε δηλώσεις του μετά την επίσκεψή του στην πληγείσα περιοχή, και πρόσθεσε: «Δ<b>υστυχώς, στις εποχές που ζούμε, αυτό που ονομάζαμε έκτακτο καιρικό φαινόμενο,</b> έχει γίνει τακτικό και πολύ φοβούμαι ότι από εδώ και πέρα θα γίνει τακτικότερο».</p>
      <p>Σε ό,τι αφορά ειδικότερα την Ολυμπιάδα είπε πως το πρόβλημα φαίνεται να συγκεντρώνεται στη διευθέτηση ενός ρέματος που πλημμυρίζει και δημιουργεί, με τον τεράστιο όγκο νερού, το πλημμυρικό φαινόμενο στην κατοικημένη περιοχή. «Θεωρώ ότι υπάρχει ο τρόπος να σχεδιαστεί η διευθέτηση αυτού του ρέματος, αλλά αυτό είναι κάτι που θα μας απασχολήσει την επόμενη μέρα. <b>Σήμερα και αύριο θα πρέπει να κάνουμε ό,τι μπορούμε</b> για να αντιμετωπιστούν τα χειρότερα» ανέφερε ο υπουργός και συνεχάρη όλους όσοι δίνουν τη μάχη για την αντιμετώπιση αυτών των φαινομένων σε αντίξοες συνθήκες.</p>
      <p>Στη διάρκεια της σύσκεψης, ο υφυπουργός Εσωτερικών, Θεόδωρος Λιβάνιος, τόνισε την ανάγκη να ενημερωθούν οι κάτοικοι για τα νέα έντονα καιρικά φαινόμενα που έρχονται και να ληφθούν όλα τα απαραίτητα μέτρα προστασίας. Είπε ακόμα πως θα πρέπει, όπου κι αν χρειαστεί, να κλείσουν οι δρόμοι και διαβεβαίωσε πως όλες οι υπηρεσίες του υπουργείου Εσωτερικών και της Πολιτικής Προστασίας είναι σε ετοιμότητα. Ο κ. Λιβάνιος σημείωσε, παράλληλα, ότι θα πρέπει να προχωρήσουν άμεσα οι τριμελείς επιτροπές για καταγραφή της καταστροφής των οικοσκευών για να δοθούν το συντομότερο δυνατό και οι αποζημιώσεις.</p>
      <h3>Απ. Τζιτζικώστας: Να θωρακίσουμε άμεσα την περιοχή</h3>
      <p><b> «Το φαινόμενο των τελευταίων ωρών</b> ήταν πολύ έντονο και η καταστροφή ήταν πολύ μεγάλη, δεν θέλω όμως ούτε να σκέφτομαι τι καταστροφή θα είχε γίνει εάν όλο το προηγούμενο διάστημα η Περιφέρεια και ο dήμος δεν είχαν κάνει παρεμβάσεις στα ρέματα της περιοχής» ανέφερε, από την πλευρά του ο pεριφερειάρχης Κεντρικής Μακεδονίας Απόστολος Τζιτζικώστας.</p>
      <p><b>«Στόχος μας</b>«, σημείωσε, «είναι να θωρακίσουμε άμεσα την περιοχή για τις βροχοπτώσεις που αναμένονται τα επόμενα 24ωρα και γι’ αυτό ακριβώς τον λόγο ζήτησα και τη συνδρομή του Στρατού με μηχανήματα προκειμένου να προστεθούν δυνάμεις στις δικές μας, του δήμου και της Περιφέρειας, και να αποκαταστήσουν γρήγορα τις ζημιές, να θωρακίσουν όσο γίνεται την περιοχή από πλημμύρες τα επόμενα 24ωρα».</p>
      <p><b>Σημείωσε,</b> παράλληλα, την ανάγκη να δοθεί και μια συνολικότερη λύση στο πρόβλημα, επισημαίνοντας πως «έχουμε ήδη συνεννοηθεί με τον δήμο να γίνουν μελέτες ολοκληρωμένες για να δούμε κάποιο ευρωπαϊκό ή εθνικό πρόγραμμα, να εντάξουμε κάποιο ευρωπαϊκό ή εθνικό πρόγραμμα να εντάξουμε μια ολοκληρωμένη προσέγγιση στην αντιπλημμυρική θωράκιση της περιοχής».</p>
      <p><b>Το κυβερνητικό κλιμάκιο υ</b>ποδέχθηκε ο δήμαρχος Αριστοτέλη Στέλιος Βαλιάνος, ο οποίος και τους ενημέρωσε για τα προβλήματα που αντιμετωπίζει η περιοχή και τους ευχαρίστησε για την άμεση ανταπόκρισή τους και την παρουσία τους στην πληγείσα περιοχή. «Αυτή τη στιγμή πρέπει να αντιμετωπίσουμε δύο ζητήματα, την επόμενη νεροποντή που αναμένεται την Κυριακή το βράδυ, άρα θα πρέπει με οποιοδήποτε κόστος να εργαστούν εδώ όλα τα διαθέσιμα μηχανήματα ώστε να βελτιωθούν τα γεωμετρικά χαρακτηριστικά του ρέματος που έχει πληγεί», σημείωσε ο κ. Βαλιάνος και πρόσθεσε πως, μεσοπρόθεσμα, θα πρέπει να τεθεί και το θέμα της οργανωμένης αντιπλημμυρικής θωράκισης της Ολυμπιάδας που θα αποτρέψει αυτό το πρόβλημα οριστικά για το μέλλον.</p>
      <related>
        <a href="https://neaselida.gr/ellada/chalkidiki-kyvernitiko-klimakio-stis-pligeises-perioches-tis-olympiadas/"/>
      </related>
    </article>
  </body>
</html>