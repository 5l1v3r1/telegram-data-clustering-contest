<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549271.html/%DA%A9%D8%B1%D9%87-%D8%B4%D9%85%D8%A7%D9%84%DB%8C--%D8%AC%D8%B2-%D8%A7%D8%AD%D8%B3%D8%A7%D8%B3-%D8%AE%DB%8C%D8%A7%D9%86%D8%AA-%DA%86%DB%8C%D8%B2%DB%8C-%D8%A7%D8%B2-%D8%A2%D9%85%D8%B1%DB%8C%DA%A9%D8%A7-%D9%86%D8%AF%DB%8C%D8%AF%D9%87-%D8%A7%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T08:35:00+00:00"/>
    <meta property="og:title" content="کره شمالی: جز احساس خیانت چیزی از آمریکا ندیده‌ایم"/>
    <meta property="og:description" content="دفتر کره شمالی در سازمان ملل در بیانیه‌ای اعلام کرد خشم مردم این کشور از بدعهدی‌های آمریکا به سر آمده چراکه پیونگ‌یانگ از واشنگتن چیزی جز خیانت ندیده است."/>
  </head>
  <body>
    <article>
      <h1>کره شمالی: جز احساس خیانت چیزی از آمریکا ندیده‌ایم</h1>
      <address>
        <time datetime="2019-11-23T08:35:00+00:00">23 Nov 2019, 08:35</time>
      </address>
      <p>دفتر کره شمالی در سازمان ملل در بیانیه‌ای اعلام کرد خشم مردم این کشور از بدعهدی‌های آمریکا به سر آمده چراکه پیونگ‌یانگ از واشنگتن چیزی جز خیانت ندیده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آسوشیتدپرس در گزارشی با عنوان «کره شمالی می‌گوید از آمریکا جز خیانت چیزی نگرفته است» نوشت: دفتر نمایندگی کره شمالی در سازمان ملل متحد روز جمعه اعلام کرد از زمان متعهد شدن کیم جونگ اون، رهبر این کشور و دونالد ترامپ، رئیس جمهور آمریکا، برای ایجاد روابطی جدید، پیونگ یانگ «جز احساس خیانت» چیزی از واشنگتن ندیده است.</p>
      <p>  دفتر کره شمالی در سازمان ملل متحد در ارزیابی خود از روابط کره شمالی و آمریکا همچنین اعلام کرد: «خشم مردم ما به اوج خود رسیده است و دیگر نمی‌توان اجازه داد شرایط نامتوازن کنونی همچنان ادامه پیدا کند.»   در این ارزیابی همچنین آمده است از آنجایی که آمریکا از اقدام متقابل در برابر تعلیق »شماری از اقداماتی: که دولت ترامپ در مورد با آن‌ها نگران بود، خودداری کرده است، دیگر دلیلی برای خویشتن داری بیشتر (کره شمالی) وجود ندارد.   دفتر نمایندگی کره شمالی تصریح کرد: «ما دیگر هیچ فرصتی نداریم.»   این دفتر افزود: «برای ما طبیعی است که به منظور کاهش تهدید‌های فزاینده ملموس پیش روی امنیت و توسعه خود، قابلیت‌هایمان را تقویت کنیم. هیچ کس حق ندارد این موضوع را رد یا در آن مداخله کند.»   از زمان ناکامی نشست ماه فوریه بین ترامپ و کیم در هانوی ویتنام، دیپلماسی تحت هدایت آمریکا با هدف از بین بردن تسلیحات هسته‌ای کره شمالی به صورت فزاینده‌ای با بن‌بست مواجه شده است.   مارک اسپر، وزیر دفاع آمریکا، روز پنجشنبه اعلام کرد از به تأخیر انداختن رزمایش نظامی آمریکا و کره جنوبی متأسف نیست، حتی با آن که این اقدام از سوی کره شمالی رد شد و پیونگ‌یانگ آن را برای آغاز مجدد دیپلماسی هسته‌ای ناکافی دانست.   آمریکا و کره جنوبی روز یکشنبه اعلام کردند با هدف احیای گفت‌وگو‌های هسته‌ای، رزمایش سالانه ویجیلنت اِیس را به مدت نامحدود به حالت تعلیق در آورده‌اند. کره شمالی همه رزمایش‌های نظامی را تلاشی برای آغاز یک تهاجم توصیف کرده است و کیم یونگ چول، مقام بلندپایه کره شمالی ،روز سه‌شنبه اعلام کرد اگر آمریکا می‌خواهد شاهد از سر گیری مذاکرات هسته‌ای باشد، باید این رزمایش نظامی را به صورت کامل متوقف کند و از خصومت هایش علیه کره شمالی دست بکشد.   کره شمالی از آمریکا می‌خواهد تحریم‌های مهم بین‌المللی اعمال شده بر پیونگ‌یانگ را لغو کند و قبل از آن که کره شمالی به صورت کامل از زرادخانه هسته‌ای دست بکشد، واشنگتن باید تضمین‌های امنیتی در اختیار کره شمالی قرار دهد. اما آمریکا اعلام کرده است تحریم‌ها همچنان به قوت خود باقی خواهند ماند تا زمانی که کره شمالی گام‌هایی جدی به سوی خلع سلاح هسته‌ای بردارد.   کره شمالی آزمایش‌های هسته‌ای و موشک‌های بالستیک بین قاره‌ای را متوقف کرده و بقایای اجساد سربازان آمریکایی کشته شده طی جنگ کره طی سال‌های ۱۹۵۰ تا ۱۹۵۳ را به واشنگتن باز گردانده است. دفتر نمایندگی کره شمالی در سازمان ملل متحد اعلام کرد به سبب بازگرداندن بقایای اجساد این سربازان از ترامپ «به عنوان قهرمان» یاد شده است, «اما ما در ازای این اقدام چیزی دریافت نکرده‌ایم.»   این دفتر اعلام کرد: «در حال حاضر، آمریکا در حال بازی با زمان است و با سوء،استفاده از صبر و بزرگواری ما در حال پیشبرد سیاست‌های داخلی خودش است. با گذشت زمان، آمریکا به صورت فزاینده‌ای در حال استفاده از تحریم‌ها با هدف ایجاد اختلال در حق ما برای توسعه و همچنین ارائه تهدید‌های نظامی برای امنیت ما در راستای پیشبرد سیاست‌های خصمانه‌اش علیه کره شمالی است.»   منبع: باشگاه خبرنگاران انتهای پیام/</p>
    </article>
  </body>
</html>