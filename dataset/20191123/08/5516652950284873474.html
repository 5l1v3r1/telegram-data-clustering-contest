<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426365/blepei-to-diplo-h-rodos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T08:08:45+00:00"/>
    <meta property="og:title" content="&quot;Βλέπει&quot; το &quot;διπλό&quot; η Ρόδος:"/>
    <meta property="og:description" content="Η Ρόδος &quot;δοκιμάζεται&quot; στην έδρα του Αχαρναϊκού (3 μ.μ.) και θέλει τη νίκη για να διατηρήσει σίγουρα την πρωτιά"/>
  </head>
  <body>
    <article>
      <h1>"Βλέπει" το "διπλό" η Ρόδος:</h1>
      <h2>Η Ρόδος "δοκιμάζεται" στην έδρα του Αχαρναϊκού (3 μ.μ.) και θέλει τη νίκη για να διατηρήσει σίγουρα την πρωτιά</h2>
      <address>
        <time datetime="2019-11-23T08:08:45+00:00">23 Nov 2019, 08:08</time>
      </address>
      <p>Έχοντας ως μοναδικό της στόχο να προσθέσει στο ενεργητικό της άλλους τρεις βαθμούς, η Ρόδος αντιμετωπίζει σήμερα στις 3 μ.μ. στο Μενίδι τον Αχαρναϊκό στο πλαίσιο της 10ης αγωνιστικής του πρωταθλήματος της Γ' Εθνικής Κατηγορίας (6ος όμιλος).</p>
      <p>Οι "πράσινοι" είναι αποφασισμένοι να τα δώσουν όλα και να πετύχουν έτσι τη δεύτερη συνεχόμενη νίκη τους μετά την επικράτηση επί της Νέας Αρτάκης το προηγούμενο Σάββατο στο Δημοτικό Στάδιο της πόλης μας.</p>
      <p>Τα "ελάφια" θα έχουν για πρώτη φορά στον πάγκο τους σε εκτός έδρας παιχνίδι τον Κώστα Βελιτζέλο ο οποίος τους ζήτησε να είναι πολύ προσεκτικοί και να αντιμετωπίσουν με μεγάλη σοβαρότητα το παιχνίδι.<br/>Ο Αχαρναϊκός είναι μια ομάδα που έχει ορισμένες επιθετικές αρετές, σύμφωνα και με τα στοιχεία που έχει συλλέξει η τεχνική ηγεσία της Ρόδου, η οποία ξέρει πώς θα πρέπει να παρατάξει την ομάδα προκειμένου να μπλοκάρει τον αντίπαλο. Με το "τρίποντο", η ομάδα του νησιού μας θα παραμείνει σίγουρα στην κορυφή του βαθμολογικού πίνακα, όποια και αν είναι τα υπόλοιπα αποτελέσματα στα παιχνίδια που γίνονται αύριο.</p>
      <p>Στα καθαρά αγωνιστικά θέματα, ο κ. Βελιτζέλος δεν έχει στη διάθεσή του μόνο τον Γιόνδη ο οποίος δεν έχει ξεπεράσει πλήρως την τενοντίτιδα που τον ταλαιπωρεί το τελευταίο διάστημα.</p>
      <p>Το παιχνίδι θα διαιτητεύσει ο Αριστείδης Αλιάγας από τον Σύνδεσμο της Δυτικής Αττικής. "Βοηθοί" του θα είναι οι Παύλος Παπαδόπουλος από το Κιλκίς και Χαράλαμπος Χλεμπογιάννης από τη Φωκίδα. Παρατηρητής τους ορίστηκε ο Παναγιώτης Αργυρός από τον Σύνδεσμο της Αθήνας.<br/>Οι δεκαοκτώ ποδοσφαιριστές που συμμετέχουν στην αποστολή είναι οι ακόλουθοι: Τζήμας, Κανταρτζής, Νικολόπουολος, Παπαθανασίου, Σούλης, Δελαπόρτας, Μπουντόπουλος, Μισέλ, Τριχάκης, Σταυλάς, Αλιμερκάι, Χατζηπέτρος, Ραχίμ, Βιουργουντζής, Χατζησάββας, Κλιγγόπουλος, Μπίσα και Κάμπας.</p>
    </article>
  </body>
</html>