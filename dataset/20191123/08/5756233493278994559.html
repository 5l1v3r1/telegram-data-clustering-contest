<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622870/%D8%AF%D8%B1%D8%A2%D9%85%D8%AF-%D9%85%D8%B1%D8%AF%D9%85-%D8%A8%D8%A7%DB%8C%D8%AF-%D9%85%D8%AA%D9%86%D8%A7%D8%B3%D8%A8-%D8%A8%D8%A7-%D9%82%DB%8C%D9%85%D8%AA%E2%80%8C%D9%87%D8%A7-%D9%88%D8%A7%D9%82%D8%B9%DB%8C-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T08:53:00+00:00"/>
    <meta property="og:title" content="درآمد مردم باید متناسب با قیمت‌ها واقعی شود"/>
    <meta property="og:description" content="یک عضو فراکسیون امید مجلس شورای اسلامی با تاکید بر این که همه مسئولان تابع تدابیر رهبری هستند، گفت: باید همانند سایر نقاط دنیا با واقعی شدن قیمت ها درآمد مردم نیز واقعی شده و معیشت مردم باید در اولویت تمام دستگاه ها باشد."/>
  </head>
  <body>
    <article>
      <h1>درآمد مردم باید متناسب با قیمت‌ها واقعی شود</h1>
      <h2>ابراهیمی:</h2>
      <address>
        <time datetime="2019-11-23T08:53:00+00:00">23 Nov 2019, 08:53</time>
      </address>
      <p>
        <i>یک عضو فراکسیون امید مجلس شورای اسلامی با تاکید بر این که همه مسئولان تابع تدابیر رهبری هستند، گفت: باید همانند سایر نقاط دنیا با واقعی شدن قیمت ها درآمد مردم نیز واقعی شده و معیشت مردم باید در اولویت تمام دستگاه ها باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی ابراهیمی با اشاره به ضرورت اطاعت تمام دستگاه‌ها از مقام معظم رهبری و حرکت حول محور نظرات ایشان بیان کرد: ما در یک جنگ اقتصادی تمام عیار هستیم و منابع درآمدی کشور محدود شده و از سوی دیگر هزینه های کشور نیز به خوبی مدیریت نشده است اکنون مجبور هستیم از هر جایی جلوی هدر رفت منابع کشور را بگیریم و تمام ارکان نظام باید در این زمینه همکاری کنند.</p>
      <p>وی در ادامه اظهار کرد: ما به عنوان نمایندگان مردم انتظار داشتیم که در این قاعده(اصلاح قیمت بنزین) کنار گذاشته نمی شدیم همانطور که مقام معظم رهبری از تصمیم سران سه قوه حمایت کردند ما نیز وظیفه داریم از این طرح حمایت کنیم اما نباید مردم فراموش شوند.</p>
      <p>نماینده مردم شازند در مجلس تاکید کرد: معیشت مردم باید در اولویت کشور باشد اگر قرار است قیمت بنزین واقعی شود باید درآمد مردم نیز متناسب سازی شود.</p>
      <p>ابراهیمی در ادامه تاکید کرد: همانند سایر نقاط دنیا به دنبال واقعی کردن قیمت ها باید درآمد مردم ایران نیز واقعی شود همه ما به این موضوع باور داشته و اختلاف نظری در این زمینه نداریم.</p>
      <p>این عضو فراکسیون امید مجلس در پایان گفت: وظیفه همه ما این است که واقعیت ها را با مردم در میان بگذاریم اجرای ناگهانی این طرح بدون اطلاع رسانی قبلی باعث ناراحتی مردم شده است.</p>
    </article>
  </body>
</html>