<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_163588580_Pochetino_be_Izbraniya_ot_Yunayted_a_veche_e_svoboden_No_listcheto_s_nomera_mu_e_smachkano"/>
    <meta property="og:site_name" content="webcafé"/>
    <meta property="article:published_time" content="2019-11-23T08:59:00+00:00"/>
    <meta property="og:title" content="Почетино бе Избрания от Юнайтед, а вече е свободен. Но листчето с номера му е смачкано"/>
    <meta property="og:description" content="Сър Алекс виждаше в него наследника си"/>
  </head>
  <body>
    <article>
      <h1>Почетино бе Избрания от Юнайтед, а вече е свободен. Но листчето с номера му е смачкано</h1>
      <address><time datetime="2019-11-23T08:59:00+00:00">23 Nov 2019, 08:59</time> by <a rel="author" href="https://www.webcafe.bg/author/id_7_Didro" target="_blank">Дидро</a></address>
      <figure>
        <img src="https://images.webcafe.bg/2017/11/02/realtot00/1170x846.jpg"/>
        <figcaption>Почетино вече не е треньор на Тотнъм, но със сигурност скоро ще се завърне в занаята.<cite>Снимка: © getty</cite></figcaption>
      </figure>
      <p>
        <b>
          <i>А именно сър Алекс го покани на обяд преди 3 години и виждаше в него наследника си</i>
        </b>
      </p>
      <p>Маурисио Почетино е свободен от ангажименти и, както каза на първата си пресконференция заместникът му Жозе Моуриньо, е "готов за следващия голям клуб". Аржентинецът бе считан за абсолютен фаворит да поеме Манчестър Юнайтед след уволнението на самия Моуриньо преди година, но ето, че съдбата си направи шега - стана обратното.</p>
      <p>В последните 3 години това бе цел №1 на Юнайтед. Той бе преди Специалния в списъка, когато все пак бе нает португалеца през 2016-а. Знае се за една среща в лондонски ресторант, собственост на сър Алекс Фъргюсън в Мейфеър, на минути от офисите на Юнайтед в столицата. Ясно е, че там са били само Почетино и шотландецът.</p>
      <p>И е ясно, че аржентинският треньор тогава е казал, че емоционално не може да остави Тотнъм в момент, в който проектът придобива вид. Бутилка червено вино от любомито на Фърги "Brunello di Montalcino" - 114 лири в този ресторант, е изпита приятелски от двамата. Домакинът твърдо заявява, че клубът иска Почетино да е човекът. Но не - отказът е също толкова твърд, с уточнението "към момента".</p>
      <p>През декември миналата година, в дните преди уволнението на Моуриньо, Юнайтед пак пита за треньора на Тотнъм. Сумата, назована от Даниел Леви като компенсация, е била около 40 милиона лири. Достатъчна, за да откаже хората от Манчестър.</p>
      <p>
        <b>Днес този толкова желан наставник е свободен. Защо веднага няма оферта?</b>
      </p>
      <p>Причината е, че на "Олд Трафорд" все още властва чувството, че дългосрочният план е с Оле Солскяр. За първи път то се настани в клуба след онази паметна нощ в Париж през март, когато Юнайтед някак успя да елиминира ПСЖ в невъзможен обрат.</p>
      <p>"Къде да поставим статуята ти?", попита емоционално Гари Невил в интервю за "Sky" тогава Оле, а всичко около отбора изглеждаше цветя, рози и светло бъдеще.</p>
      <p>Нещата - поне като резултати, днес не изглеждат точно така. Но остава усещането сред водещите фигури в клуба, че Солскяр е човекът за периода на трансформация и връщането на успехите. При всяко свое посещение в неговия офис, Ед Удууърд, изпълнителният директор, остава изумен от визията на треньора за не 6 месеца, а 3 години напред. И вярва в нея.</p>
      <p>
        <b>Според неговия план от огромния бюджет за заплати бяха "откачени" Лукаку и Санчес, които Оле не виждаше в проекта си. Дори с цената на риска, че при липса на сериозни трансфери на нападатели, Юнайтед може да има тежък сезон с вкарването на голове (както и става).</b>
      </p>
      <p>Но пък идеален момент за налагане на Мейсън Гринууд, считан за един от големите таланти на възрастта си в Европа. Пак поглед крачка-две напред.</p>
      <p>"Аз не съм мениджър тук заради своето его, а за успеха на клуба", каза Оле в интервю през лятото. И обясни - ако Гринууд пробие и стане този играч, който очакват всички на "Олд Трафорд", ще си струва чакането.</p>
      <p>Звучи чудесно, но не всеки от масите с привърженици е на това мнение. Загуби от Борнемут, Кристъл Палас, Уест Хем и Нюкасъл в първенството не са особено приятен хап за преглъщане. И то - в рамките на 3-4 месеца. Но кой да даде гаранции на феновете в стил: Търпете сега, Оле е човекът и след 3 години всичко ще е наред? Няма как да стане, не и в съвременния футбол.</p>
      <p>На среща с Клуба на привържениците-инвалиди на Юнайтед миналата седмица, в изключително мила атмосфера в една от залите на стадиона, Оле отново показа харизмата, която го прави "свой" за феновете. Всички те си тръгнаха убедени, че бъдещето на клуба е в сигурни ръце.</p>
      <p>
        <b>Той е асоцииран с големите успехи, част от които бе като играч. Вижда се химията му с всичко около клуба. Явно е колко иска да успее и как ДНК-то на Юнайтед е в неговите вени.</b>
      </p>
      <p>Въпросът е - дали всичко това няма да се превърне в прости думи, ако планът му не успее?</p>
      <p>За момента, то е достатъчно, за да бъде смачкан и хвърлен в коша листът, на който пише "Маурисио Почетино".</p>
      <p>Иронията е, че той отново може да бъде изгладен и да е актуален в един момент след време, но тогава "абонатът с този номер да не отговаря".</p>
      <p>Да дава заето, както бе преди 3 години.</p>
      <related>
        <a href="https://www.webcafe.bg/sportcafe/avantage/id_1667747802_Joze_v_Totnam_Hronika_na_edna_predizvestena_smart"/>
      </related>
    </article>
  </body>
</html>