<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220142"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T08:10:53+00:00"/>
    <meta property="og:title" content="Κανένα σενάριο για πρόωρες εκλογές λέει η κυβέρνηση"/>
    <meta property="og:description" content="Κατηγορηματικός εμφανίστηκε ο κυβερνητικός εκπρόσωπος ως προς τα σενάρια για διεξαγωγή πρόωρων εκλογών. «Δεν υπάρχει κανένας τέτοιος σχεδιασμός» δήλωσε και επιτέθηκε στον αρχηγό της αξιωματικής αντιπολίτευσης λέγοντας πως «καλλιεργεί σενάρια ότι μπορεί να έρθουν εκλογές για να τις κάψει»."/>
  </head>
  <body>
    <article>
      <h1>Κανένα σενάριο για πρόωρες εκλογές λέει η κυβέρνηση</h1>
      <address><time datetime="2019-11-23T08:10:53+00:00">23 Nov 2019, 08:10</time> by <a rel="author">efsyn.gr</a></address>
      <p>Κατηγορηματικός εμφανίστηκε ο κυβερνητικός εκπρόσωπος ως προς τα σενάρια για διεξαγωγή πρόωρων εκλογών. «Δεν υπάρχει κανένας τέτοιος σχεδιασμός» δήλωσε και επιτέθηκε στον αρχηγό της αξιωματικής αντιπολίτευσης λέγοντας πως «καλλιεργεί σενάρια ότι μπορεί να έρθουν εκλογές για να τις κάψει».</p>
      <p>Ο Στ. Πέτσας ρωτήθηκε (κεντρικό δελτίο ειδήσεων OPEN) σχετικά με τα σενάρια που διακινούνται, απαντώντας: «Δεν εξετάζουμε κανέναν τέτοιο σενάριο. Οι προσδοκίες έχουν πολύ μεγάλη σημασία και στην οικονομία, αλλά και στην πολιτική. Θέλουμε να ξέρει ο κάθε πολίτης τι του ξημερώνει. Δεν θέλουμε να αιφνιδιάσουμε κανέναν. Δεν υπάρχει κανένας τέτοιος σχεδιασμός ούτε για πρόωρες εκλογές  ούτε για κάτι άλλο».</p>
      <p>Βρήκε την ευκαιρία μάλιστα να επιτεθεί στον πρόεδρο του ΣΥΡΙΖΑ λέγοντας: «Φαίνεται ότι ο κ. Τσίπρας ανησυχεί  μήπως θα ήταν μια συνεχόμενη ήττα, μια επόμενη  ήττα, που θα τον έβαζε σε μεγάλες περιπέτειες στο εσωτερικό του κόμματός του. Και προσπαθεί να καλλιεργεί σενάρια ότι μπορεί να έρθουν εκλογές για να τις κάψει. Τέτοιος σχεδιασμός δικός μας δεν υπάρχει».</p>
      <p>Σχετικά με τη συζήτηση που έχει ανοίξει για την εκλογή Προέδρου της Δημοκρατίας, ο κ. Πέτσας χαρακτήρισε «πολύ πρόωρη αυτή η συζήτηση» και είπε πως θα μείνει στο χρονοδιάγραμμα που έχει βάλει ο πρωθυπουργός. «Νομίζω ένα μήνα ακόμη μπορούμε να κάνουμε υπομονή, ώστε  να έχουμε κάτι πιο ξεκάθαρο να συζητήσουμε. Και να μην κάνουμε σενάρια που όντως πλήττουν το θεσμό και προσβάλλουν και τον νυν Πρόεδρο της Δημοκρατίας», ανέφερε.</p>
      <p>Ο κυβερνητικός εκπρόσωπος, στην εφ’ όλης της ύλης συνέντευξη που παραχώρησε, μίλησε για το κοινωνικό μέρισμα και τις προθέσεις της κυβέρνησης λέγοντας πως θα δοθεί στις πιο ευάλωτες κοινωνικές ομάδες, «σε αυτούς που σήκωσαν το βάρος της κρίσης και της δημοσιονομικής προσαρμογής», χωρίς να αποκαλύψει τους σχεδιασμούς του οικονομικού επιτελείου.</p>
      <p>Σχετικά με τα αναδρομικά επανέλαβε πως η Ελληνική Πολιτεία θα προσαρμοστεί στις αποφάσεις των Ανώτατων Δικαστηρίων.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/kybernisi/219195_den-diabasan-oyte-dimosieyma"/>
        <a href="https://www.efsyn.gr/politiki/kybernisi/219056_ma-dosame-perithorio-treis-mines"/>
        <a href="https://www.efsyn.gr/node/218309"/>
        <a href="https://www.efsyn.gr/politiki/kybernisi/217698_prosfygiko-se-dyo-barkes-pataei-i-kybernisi"/>
        <a href="https://www.efsyn.gr/politiki/kybernisi/217544_erhontai-allages-stin-eklogiki-diadikasia"/>
        <a href="https://www.efsyn.gr/politiki/kybernisi/216829_ypoyrgiko-tis-pemptis-kai-taxidi-mitsotaki-stin-kina"/>
      </related>
    </article>
  </body>
</html>