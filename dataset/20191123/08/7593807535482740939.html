<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.wijchensnieuws.nl/de-koffiepunten-en-oud-of-vreemd-geld-inleveren-voor-goede-doelen-2/"/>
    <meta property="og:site_name" content="WijchensNieuws.nl"/>
    <meta property="article:published_time" content="2019-11-23T08:20:54+00:00"/>
    <meta property="og:title" content="DE-koffiepunten en oud of vreemd geld inleveren voor goede doelen"/>
    <meta property="og:description" content="Gooi uw Douwe Egberts-koffiepunten niet weg, maar besteed ze aan een goed doel. De Lionsclub Wijchen zamelt tezamen met en voor de Wijchense Voedselbank Douwe Egberts-koffiepunten in. De Lionsclub doet dit voor de derde keer. Voor deze keer staat er gedurende de maand december een speciale doos in de HEMA in Wijchen, één in beide Jumbo’s (winkelcentrum Zuid en voormalige  Emté) [&amp;hellip"/>
  </head>
  <body>
    <article>
      <h1>DE-koffiepunten en oud of vreemd geld inleveren voor goede doelen</h1>
      <address>
        <time datetime="2019-11-23T08:20:54+00:00">23 Nov 2019, 08:20</time>
      </address>
      <p>Gooi uw Douwe Egberts-koffiepunten niet weg, maar besteed ze aan een goed doel. De Lionsclub Wijchen zamelt tezamen met en voor de Wijchense Voedselbank Douwe Egberts-koffiepunten in. De Lionsclub doet dit voor de derde keer. Voor deze keer staat er gedurende de maand december een speciale doos in de HEMA in Wijchen, één in beide Jumbo’s (winkelcentrum Zuid en voormalige  Emté) bij het kasteel, de Coop aan de Tunnelweg en een doos bij Jan Linders in Achterlo.</p>
      <figure>
        <img src="http://www.wijchensnieuws.nl/wp-content/uploads/2019/11/image.jpg"/>
      </figure>
      <p>  Voor elke 500 waardepunten krijgt de Voedselbank een pak Roodmerk koffie. Vorig jaar zijn zo meer dan 500.000 punten verzameld, goed voor 1.400 pakken koffie. En als iedereen met Douwe Egberts-punten nu weer meedoet, kan dat voor de gezinnen in Wijchen die het niet breed hebben iets moois opleveren. Het mooiste is als u de punten geteld en in een envelop inlevert. Dat scheelt achteraf veel tellen. De Voedselbank heeft aangegeven erg blij te zijn met de actie. Er is juist veel vraag naar koffie en de voorraad van de vorige actie is nagenoeg op.</p>
      <p>Heeft u nog oud of vreemd geld waar u iets goeds mee wilt doen, dan kunt u dat bij de Albert Heijn inleveren. Er staat daarvoor een speciale bus. De opbrengst van deze actie is voor oogoperaties in de derde wereld: Fight for sight. Bij oud geld gaat het om bijvoorbeeld geld uit het guldentijdperk. Vreemd geld is al het geld dat buitenlands is, dat u nog over heeft van vakanties of iets dergelijks. Voor u misschien kleine hoeveelheden, maar bij elkaar opgeteld kunnen er in bijvoorbeeld Afrika veel mensen mee geholpen worden met oogproblemen.</p>
      <p>De Lions organiseren elk jaar acties om geld voor het goede doel in te zamelen of ze steken de handen uit de mouwen bij bijvoorbeeld zorgboerderij De Hagert of het opruimen van het vennengebied.</p>
      <related>
        <h4>Relevante berichten</h4>
        <a href="http://www.wijchensnieuws.nl/lions-wijchen-overhandigen-e-4-000-aan-de-gouden-dans/"/>
        <a href="http://www.wijchensnieuws.nl/kart-challenge-lionsclub-wijchen-voor-stichting-gouden-dans/"/>
        <a href="http://www.wijchensnieuws.nl/yes-wijchen-haring-veiling-diner-party-2019/"/>
        <a href="http://www.wijchensnieuws.nl/inzamelingsactie-de-koffiepunten-levert-1-400-pakken-koffie-op-voor-voedselbank/"/>
      </related>
    </article>
  </body>
</html>