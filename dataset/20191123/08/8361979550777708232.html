<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/chorna-p-yatnicya-v-ukrajini-pro-shcho-mi-zabuvayemo-u-ci-dni-novini-ukrajini-50055168.html"/>
    <meta property="og:site_name" content="НВ"/>
    <meta property="article:published_time" content="2019-11-23T08:28:00+00:00"/>
    <meta property="og:title" content="Американська традиція, яка не потрібна Україні"/>
    <meta property="og:description" content="Цьогорічні розпродажі та акції у «чорну п’ятницю» демонструють, як багато нам ще необхідно вчитися. Обмірковуючи свою історію та визнаючи гірку правду"/>
  </head>
  <body>
    <article>
      <h1>Американська традиція, яка не потрібна Україні</h1>
      <h2>Цьогорічні розпродажі та акції у «чорну п’ятницю» демонструють, як багато нам ще необхідно вчитися. Обмірковуючи свою історію та визнаючи гірку правду</h2>
      <address><time datetime="2019-11-23T08:28:00+00:00">23 Nov 2019, 08:28</time> by <a rel="author">Наталія Попович</a></address>
      <p>У Києві розпочалися акції «чорної п’ятниці» — справжній ажіотаж серед покупців та гарні прибутки для магазинів. Як і скрізь, рекламні плакати зі знижками та розпродажами «чорної п’ятниці» вже розклеєні на всіх вітринах міста.</p>
      <p>Для українців така реальність має приголомшливо контрастувати з подіями 1933 року. Тоді Україна була без хліба і в стані жахливої кризи. Тілами людей були вкриті вулиці центральної та південної України, яка тоді була частиною Радянського Союзу.</p>
      <p>Вільям Генрі Чемберлен, американський журналіст та московський кореспондент бостонської газети The Christian Science Monitor відвідав Україну в жовтні 1933 року. Про побачене тут Чемберлен написав лише у 1934 році, після того як назавжди покинув Радянський Союз. Одне з його найбільш відомих висловлювань про події того часу: «Не було в історії людства катастрофи таких величезних розмірів, яка привернула би настільки незначну увагу світу». Книга Чемберлена «Залізна доба Росії» була мало не єдиним всеохопним і сучасним оглядом впливу російських планів розвитку економіки, так званих «п’ятирічок», та голоду, який спустошив землі Радянського Союзу, особливо Україну, протягом 1932 -1933 років.</p>
      <aside>Для України пам’ять ― це форма стійкості</aside>
      <p>Цього року, традиційно 23 листопада, Україна відзначає 86-річницю Голодомору, штучно створеного та політично зумовленого голоду, який забрав життя понад 4 мільйонів українців. Голод став інструментом національної політики більшовиків та їхньою останньою спробою побороти опір українського селянства радянській системі.</p>
      <p>А тепер повернімося до сьогодення. Чимало людей шоковані безтактовністю магазинів, які попри все продовжують рекламувати знижки та розпродажі під гаслом «чорної п’ятниці». Фактично, паралельно з тим як Український інститут національної пам’яті звернеться до кожного українця з проханням запалити свічку для вшанування жертв Голодомору, почнеться божевілля «чорної п’ятниці». Це за межею розуміння.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/538/original/2ca1c9ad3fc8a60e2515459183c3a5d3.png&amp;stamp=1&amp;q=85&amp;w=115"/>
      </figure>
      <p>Ваче Давтян<br/>Геноцид і Голодомор: як перевернути трагічну сторінку історії</p>
      <p>Українську історію важко перетравити без знеболювальних ліків. У ній дуже багато незручної правди. Незручної для сучасних українців та для всіх пострадянських людей.</p>
      <p>1932 року Сталін ухвалив указ «про п’ять колосків». Радянські каральні загони розстрілювали українських селян за «крадіжку» мішка пшениці чи навіть за лушпиння кукурудзи, яке до цього було експропрійоване державою. Подальші укази передбачали повну блокаду сіл за нібито саботування державної хлібозаготівельної кампанії, фактично прирікаючи жителів України до голодної смерті. Політика Радянського Союзу заохочувала російських селян переїжджати до порожніх або напівпорожніх сіл «вільних земель України».</p>
      <p>Чи будуть сучасні українці, чиї сім'ї емігрували з Росії, чиї родини приїхали будувати нове життя на кістках українців, які померли від голоду у 1932−1933 роках, поважати націю, частиною якої вони стали?</p>
      <p>Чи зможуть ті українці, чиї рідні померли однією із найжахливіших смертей, мати силу пробачити та не звинувачувати тих, хто емігрував до України, хоч і не за власною волею, не звинувачувати тих, чия доля була вирішена нелюдською машиною радянського комунізму?</p>
      <p>Вони повинні.</p>
      <p>Для України пам’ять ― це форма стійкості. Без неї немає України. Тільки обмірковуючи свою історію та визнаючи гірку правду, ми можемо розвинути спільне розуміння нашої історії. З цим спільним розумінням, раніше чи пізніше з’являються спільне горе, спільне почуття такту та взаємне розуміння.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/360/original/177402446fe3105e534e110961fca136.png&amp;stamp=1&amp;q=85&amp;w=115"/>
      </figure>
      <p>Шимон Бриман<br/>Голодомор і Кнесет: місія нездійсненна?</p>
      <p>Розпродажі та акції у «чорну п’ятницю» демонструють, як багато нам ще необхідно вчитися.</p>
      <p>Як Україна може найліпше вшанувати пам’ять про Голодомор? Вшановуючи його жертв і постійно розповідаючи про нелюдську політику Радянського Союзу. Вшановуючи таких журналістів та дослідників, як Вільям Генрі Чемберлен, Гарет Джонс, Роберт Конквест, Джеймс Мейс та наша сучасниця Енн Епплбаум, які вивчали та говорили всьому світові про Голодомор. Окрім запалених свічок та обіцянок «ніколи знову» мають проводитися конференції в Україні, світові інформаційні кампанії, звернення до іноземних парламентів та важливих громадських діячів із закликом визнати Голодомор геноцидом українського народу. Та, найважливіше, вшанування пам’яті жертв цієї трагедії має відбутися у свідомості самих українців.</p>
      <p>Воно відбудеться, коли українці перейдуть від суму за жертвами Голодомору та нагадувань про свою позицію жертви до чогось більшого. Коли українці почнуть робити більше, щоб нагодувати голодних по всьому світові. Найкращий спосіб вшанувати мільйони українців, які загинули під час Голодомору ― зменшити біль людей, які страждають від нестачі їжі сьогодні.</p>
      <p>Попри вторгнення Росії на українську територію та війну, яка все ще триває, Україна ― один із найбільших виробників сільськогосподарської продукції у світі. За даними міністерства економічного розвитку, торгівлі та сільського господарства, у 2019 році Україна перевершить рекордний врожай минулого року — 74 мільйони тонн, що на 4 мільйони більше ніж торік. Кожного року Україна експортує від 10 до 17 мільйонів тонн зерна. Виробництво зерна в Україні у п’ять разів перевищує національний попит, і ми вже є постачальниками для таких зростаючих ринків, як Китай, Північна Африка та Близький Схід.</p>
      <p>Звичайно, ще залишається чимало незадоволених потреб населення, і тому Україна повинна відповідально розпоряджатися власними ресурсами. Та коли внутрішній попит задоволено, коли Україна експортує значну кількість продукції, ми можемо собі дозволити допомогти іншим. Символічним є те, що за кілька днів до Дня пам’яті жертв голодомору, який країна відзначає 24 листопада, у 2018 році Україна оголосила про надання гуманітарної допомоги тим, хто страждає від голоду у Республіці Конго, Судані та Йемені. Немає кращого шляху зібрати свої сили та залишатися стійкими, ніж робити це, допомагаючи іншим.</p>
      <p>
        <i>Вперше опубліковано на </i>
        <i>Atlantic</i>
        <i> </i>
        <i>Council</i>
      </p>
      <p><i>НВ володіє ексклюзивним правом на переклад і публікацію колонок</i> <i>Atlantic</i> <i>Council</i><i>. </i><i>Републікування повної версії тексту заборонене</i></p>
      <p>
        <a href="https://www.atlanticcouncil.org/blogs/ukrainealert/remembering-ukraine-s-black-friday-the-real-one/">Оригінал</a>
      </p>
      <p><i><b>Приєднуйтесь до</b></i><i><b> </b></i><i><b>нашого телеграм-каналу</b></i> <a href="https://t.me/nv_opinion"><b><i>Мнения НВ</i></b></a></p>
    </article>
  </body>
</html>