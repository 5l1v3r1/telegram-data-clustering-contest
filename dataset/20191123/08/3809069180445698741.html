<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/planetfootball/analyseis/article/1417522/i-eylogia-toy-uefa-nations-league"/>
    <meta property="og:site_name" content="PlanetFootball by gazzetta.gr"/>
    <meta property="article:published_time" content="2019-11-23T08:00:00+00:00"/>
    <meta property="og:title" content="Η «ευλογία» του UEFA Nations League"/>
    <meta property="og:description" content="Με αφορμή την κλήρωση των πλέι-οφ του Nations League, που θα δώσουν τα τέσσερα τελευταία εισιτήρια για το Euro 2020, ο Δημοσθένης Γεωργακόπουλος καταθέτει κάποιες σκόρπιες σκέψεις αναφορικά με τη διοργάνωση που μπήκε πέρσι στη ζωή μας."/>
  </head>
  <body>
    <article>
      <h1>Η «ευλογία» του UEFA Nations League</h1>
      <h2>Με αφορμή την κλήρωση των πλέι-οφ του Nations League, που θα δώσουν τα τέσσερα τελευταία εισιτήρια για το Euro 2020, ο Δημοσθένης Γεωργακόπουλος καταθέτει κάποιες σκόρπιες σκέψεις αναφορικά με τη διοργάνωση που μπήκε πέρσι στη ζωή μας.</h2>
      <address>
        <time datetime="2019-11-23T08:00:00+00:00">23 Nov 2019, 08:00</time>
      </address>
      <p>Πιθανότατα ούτε οι ίδιοι οι ποδοσφαιριστές, οι προπονητές και οι ομοσπονδίες των χωρών είχαν καταλάβει από την αρχή τη σπουδαιότητα του νεοφερμένου Nations League. Οι περισσότεροι αντιμετώπιζαν τη διοργάνωση ως μια ευκαιρία δοκιμών, όπως συνέβαινε στα φιλικά παιχνίδια. Ελάχιστοι έβλεπαν... μπροστά, ώστε να συνειδητοποιήσουν πως επρόκειτο για μία «χρυσή» ευκαιρία. Όπως συνέβη και με τη δική μας εθνική ομάδα. Στην ουσία δεν πήρε ποτέ στα σοβαρά τη διοργάνωση (ηττήθηκε στην τελευταία αγωνιστική από την Εσθονία στο ΟΑΚΑ), μένοντας στην τρίτη θέση του ομίλου, πίσω από Φινλανδία και Ουγγαρία. Η πρώτη πέρασε απευθείας στην τελική φάση, η δεύτερη θα έχει μία ακόμη ευκαιρία μέσω των πλέι-οφ του Nations League.</p>
      <p>Πέρα από τα... του οίκου μας, τα πλέι-οφ του Nations League έχουν ήδη αποκτήσει χαρακτήρα τελικού για τις 16 εθνικές που θα συμμετέχουν τον επόμενο Μάρτιο. Μόνο κανείς να σκεφτεί τι μάχες έχουν να γίνουν στο τέταρτο γκρουπ, στο οποίο συμμετέχουν οι πιο αδύναμες ομάδες. Γεωργία-Λευκορωσία και Βόρεια Μακεδονία-Κόσοβο θα έχουν την ευκαιρία να βρεθούν για πρώτη φορά στη μεγάλη γιορτή του ευρωπαϊκού ποδοσφαίρου και αυτοί οι αγώνες θα είναι οι πιο σημαντικοί στην ιστορία τους. Ειδικά, ο ημιτελικός των Σκοπίων θα πάρει διαστάσεις ακόμη και εκτός αθλητισμού.</p>
      <figure>
        <img src="http://www.gazzetta.gr/sites/default/files/sitefiles_2019-11/nations_league_pairs_1.jpg"/>
      </figure>
      <p>Εκτός από την ευκαιρία που δίνεται σε μία εθνική ομάδα από τα χαμηλότερα στρώματα της UEFA να συμμετέχει στο ευρωπαϊκό πρωτάθλημα, υπάρχει και η δεύτερη ευκαιρία και για άλλες πιο «γνωστές» δυνάμεις, που ήταν οι άτυχες των προκριματικών. Όπως η Βόρειος Ιρλανδία, που ήταν σε όμιλο με Γερμανία και Ολλανδία και εξαρχής δεν είχε τύχη. Ή η Ουγγαρία και η Σλοβακία, που είδαν την Ουαλία να τους παίρνει την μπουκιά από το στόμα την τελευταία στιγμή. Αυτό δε σημαίνει ότι όλες οι παραπάνω θα περάσουν, όμως έχουν ακόμα μία ευκαιρία. Και ειδικά αυτές που θα αγωνιστούν στην έδρα τους, μπροστά στο κοινό τους. Όπως η Βοσνία, που ήταν στον όμιλο της εθνικής μας. Αν νικήσει στη Ζένιτσα τη Βόρειο Ιρλανδία και στη συνέχεια τη Σλοβακία ή το Έιρε θα πάρει την πρόκριση. Όντως, τόσο κοντά είναι η ασταθής Βοσνία, που έμεινε πίσω και από την Ελλάδα στα προκριματικά.</p>
      <p>Το Nations League, λοιπόν, ήρθε (καλώς) για να μείνει. Οι εμπνευστές αυτής της ιδέας πέτυχαν διάνα και καλά θα κάνουν οι εθνικές ομάδες να το παίρνουν πιο σοβαρά από εδώ και στο εξής. Αρκεί κανείς να σκεφτεί πόσο χαρούμενοι θα είναι οι φίλαθλοι των ομάδων, που στις 31 Μαρτίου 2020 θα έχουν προκριθεί στην τελική φάση του Euro, μέσω των πλέι-οφ. Και δυστυχώς, η δική μας εθνικη θα είναι απούσα...</p>
      <figure>
        <img src="http://www.gazzetta.gr/sites/default/files/sitefiles_2019-11/nations_league_draw.jpg"/>
      </figure>
    </article>
  </body>
</html>