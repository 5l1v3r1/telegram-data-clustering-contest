<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904824/vrancken-verduidelijkt-geruchten-krc-genk-ik-heb-g-n-spelletje-gespeeld-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T08:15:00+00:00"/>
    <meta property="og:title" content="Vrancken verduidelijkt geruchten KRC Genk: “Pas nadien was er een telefoontje”"/>
    <meta property="og:description" content="Wouter Vrancken kreeg bij KV Mechelen een nieuw contract na de geruchten over de interesse van KRC Genk. Tegenover Het Laatste Nieuws verduidelijkt de succescoach van KV Mechelen de situatie."/>
  </head>
  <body>
    <article>
      <h1>Vrancken verduidelijkt geruchten KRC Genk: “Pas nadien was er een telefoontje”</h1>
      <address>
        <time datetime="2019-11-23T08:15:00+00:00">23 Nov 2019, 08:15</time>
      </address>
      <p>
        <b>Wouter Vrancken kreeg bij KV Mechelen een nieuw contract na de geruchten over de interesse van KRC Genk. Tegenover Het Laatste Nieuws verduidelijkt de succescoach van KV Mechelen de situatie.</b>
      </p>
      <p>Er wordt gezegd dat Vrancken en zijn makelaar het slim hebben gespeeld. “Maar nee. Ik heb op geen énkel moment de situatie gebruikt om een beter contract te krijgen. Het was sowieso niet onze bedoeling om KV Mechelen onder druk te zetten. Ik wilde gewoon open en eerlijk zijn tegenover de club.”</p>
      <p>“Voor de wedstrijd tegen Standard waren er al geruchten - ik werd bestookt met vragen door de pers, maar ik wist van niets”, gaat Vrancken verder. “Toén al is KV Mechelen beginnen doorduwen om mijn contract open te breken. Pas nadien is er één telefoontje van Genk naar mijn makelaar gekomen. Verder niets.”</p>
      <p>De interesse van KRC Genk heeft de onderhandelingen wel beïnvloed. “Goh. Laat ons zeggen dat de geruchten inderdaad een momentum hebben gecreëerd”, geeft Vrancken toe. “De onderhandelingen met KV Mechelen zijn in een stroomversnelling gekomen. Maar ook niet meer dan dat.”</p>
      <p>“Dieter Penninckx (hoofdaandeelhouder, red.) en Frank Lagast (algemeen directeur, red.) hadden altijd de intentie om eind maart samen te zitten om door te praten over de toekomst. Door de geruchten rond Genk wilde het bestuur gewoon voorkomen dat ik de opvolger van Felice Mazzu zou worden. Dus zijn de onderhandelingen wat vroeger begonnen.”</p>
      <p>Vrancken benadrukt dat er geen spelletjes zijn gespeeld. “Maar er zijn géén spelletjes gespeeld. Niet door mijn makelaar. Niet door mezelf. We kunnen iedereen recht in de ogen kijken, geloof me. Dat weten ze bij KV Mechelen ook. Iedereen is blij met de uitkomst. Er is meer duidelijkheid”, aldus Vrancken.</p>
      <aside>Lees meer<br/><a href="https://www.voetbalprimeur.be/nieuws/904745/vrancken-over-interesse-ac-milan-in-vranckx-managers-zien-de-dollartekens-al-.html?itm_source=www.voetbalprimeur.be&amp;itm_medium=highlighted-content">Vrancken over interesse AC Milan in Vranckx: “Managers zien de dollartekens al”</a></aside>
    </article>
  </body>
</html>