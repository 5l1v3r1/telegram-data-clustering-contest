<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112495"/>
    <meta property="og:site_name" content="MGR Online"/>
    <meta property="article:published_time" content="2019-11-23T08:01:00+00:00"/>
    <meta property="og:title" content="ผู้การฯ อ่างทองตามความคืบหน้ายิงเจาะกะโหลกสาววัย 32 ปี"/>
    <meta property="og:description" content="อ่างทอง - ผู้การฯตามความคืบหน้า ยิงเจาะกะโหลก สาววัย 32ปี ฆ่าทิ้งศพไว้กลางคลองชลประทาน  เผยทราบผู้ต้องสงสัยแล้ว เร่งหาพยานหลักฐานเพื่อดำเนินคดี"/>
  </head>
  <body>
    <article>
      <h1>ผู้การฯ อ่างทองตามความคืบหน้ายิงเจาะกะโหลกสาววัย 32 ปี</h1>
      <address><time datetime="2019-11-23T08:01:00+00:00">23 Nov 2019, 08:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011637701.JPEG"/>
      </figure>
      <p><b>อ่างทอง - ผู้การฯ ตามความคืบหน้ายิงเจาะกะโหลกสาววัย 32 ปี ฆ่าทิ้งศพไว้กลางคลองชลประทาน เผยทราบผู้ต้องสงสัยแล้ว เร่งหาพยานหลักฐานเพื่อดำเนินคดี</b><br/><br/>วันนี้ (23 พ.ย.) พล.ต.ต.สังวาล ฤกษ์ศรีลักษณ์ ผู้บังคับการตำรวจภูธรจังหวัดอ่างทอง พร้อมด้วยเจ้าหน้าที่ตำรวจชุดสืบสวน สภ.โพธิ์ทอง เจ้าหน้าที่ตำรวจสืบสวนตำรวจภูธรจังหวัดอ่างทอง และเจ้าหน้าที่ตำรวจพิสูจน์หลักฐานจังหวัดอ่างทอง ลงพื้นที่คลองชลประทาน หมู่ที่ 2 ตำบลบางระกำ อำเภอโพธิ์ทอง จังหวัดอ่างทอง เพื่อหาวัตถุพยานหลักฐานหลังจากพบศพ น.ส.เพ็ญนภา บุญหนัก อายุ 32 ปี แม่ค้าออนไลน์ บ้านเลขที่ 49 หมู่ 2 ตำบลรุ่งระวี อำเภอน้ำเกลี้ยง จังหวัดศรีสะเกษ เป็นศพถูกยิงเจาะกะโหลกเสียชีวิตลอยอยู่ในคลอง เมื่อวันที่ 13 พ.ย.ที่ผ่านมา<br/><br/>พล.ต.ต.สังวาล เปิดเผยว่า ทางเจ้าหน้าที่ตำรวจได้ติดตามคดีอย่างต่อเนื่องจนกระทั่งทราบว่าผู้เสียชีวิตคือ น.ส.เพ็ญนภา บุญหนัก ล่าสุด ทราบผู้ต้องสงสัยในการก่อเหตุแล้วพร้อมเร่งดำเนินการเพื่อหาพยานหลักฐานเพื่อดำเนินคดีตามขั้นตอนของกฎหมาย ซึ่งเหตุการณ์ดังกล่าวเกิดขึ้นเมื่อเวลา 11.30 น. วันที่ 13 พ.ย.ที่ผ่านมา ร.ต.อ.สมชัย ภูลิสิตร รองสารวัตรสอบสวน สภ.โพธิ์ทองได้รับแจ้งเหตุพบผู้เสียชีวิตลอยอยู่ในบริเวณกลางคลองชลประทาน หมู่ที่ 2 ตำบลบางระกำ อำเภอโพธิ์ทอง จังหวัดอ่างทอง จึงรุดไปตรวจสอบ พร้อมด้วยเจ้าหน้าที่ตำรวจชุดสืบสวน สภ.โพธิ์ทอง เจ้าหน้าที่แพทย์โรงพยาบาลโพธิ์ทอง และเจ้าหน้าที่วีอาร์กู้ภัยจังหวัดอ่างทอง<br/><br/>ในที่เกิดเหตุพบ นายประดิษฐ์ ผลดี อายุ 60 ปี คนขับรถแบ็กโฮของชลประทาน กล่าวว่า ในขณะที่กำลังขุดลอกคลองชลประทานที่มีวัชพืชหนาแน่นภายในลำคลอง พบศพลอยขึ้นอืดอยู่ทามกลางวัชพืชภายในคลองจึงได้แจ้งเจ้าหน้าที่มาตรวจสอบ เบื้องตน พบว่าเป็นศพหญิงสาวผิวขาว อายุประมาณ 40 ปี สูงประมาณ 165 เซนติเมตร ใส่เสื้อยืดแขนยาว และกางเกงวอร์มขายาวสีขาวแถบแดงน้ำเงิน ยี่ห้อ FILA และที่บริเวณนิ้วกลาง นิ้วนางมือซ้ายสวมแหวนทอง<br/><br/>เบื้องต้นพบว่า ที่บริเวณศีรษะมีผมหลุดร่วงไปจนหมด เหลือเพียงเล็กน้อยและเห็นบาดแผลที่ศีรษะอย่างชัดเจนเป็นรูขนาดใหญ่ เป็นร่องรอยคล้ายถูกกระสุนปืนยิงทะลุกะโหลกศีรษะด้านซ้ายทะลุไปโผล่ด้านขวาเหนือกกหูอย่างชัดเจน คาดว่าเสียชีวิตมานานไม่ตำกว่า 4-5 วัน เนื่องจากสภาพศพขึ้นอืด แขนขากางออก มีหนอนไชตามตัวเป็นจำนวนมาก และทราบชื่อผู้เสียชีวิตต่อมาคือ น.ส.เพ็ญนภา บุญหนัก อายุ 32 ปี แม่ค้าออนไลน์</p>
      <figure>
        <img src="https://mpics.mgronline.com/pics/Images/562000011637702.JPEG"/>
      </figure>
      <figure>
        <img src="https://mpics.mgronline.com/pics/Images/562000011637703.JPEG"/>
      </figure>
      <figure>
        <img src="https://mpics.mgronline.com/pics/Images/562000011637704.JPEG"/>
      </figure>
      <figure>
        <img src="https://mpics.mgronline.com/pics/Images/562000011637705.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112495"/>
      </related>
    </article>
  </body>
</html>