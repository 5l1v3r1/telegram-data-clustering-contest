<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zruseni-nulove-tolerance-k-alkoholu-u-vodaku-vlada-asi-odmitne/1824334?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T08:45:00+00:00"/>
    <meta property="og:title" content="Zrušení nulové tolerance k alkoholu u vodáků vláda asi odmítne"/>
    <meta property="og:description" content="Praha - Poslanecký návrh, podle kterého by se vodáci mohli plavit po řekách s alkoholem v krvi bez hrozby pokuty, u vlády zřejmě opět narazí. Kabinet by měl podle podkladů pro pondělní schůzi poslat zákonodárcům k předloze záporné stanovisko. Stejnou novelu Sněmovna v březnu schválila, při zářijovém projednávání po senátních úpravách se pro ni ale už dostatek poslaneckých hlasů nenašel."/>
  </head>
  <body>
    <article>
      <h1>Zrušení nulové tolerance k alkoholu u vodáků vláda asi odmítne</h1>
      <address><time datetime="2019-11-23T08:45:00+00:00">23 Nov 2019, 08:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Poslanecký návrh, podle kterého by se vodáci mohli plavit po řekách s alkoholem v krvi bez hrozby pokuty, u vlády zřejmě opět narazí. Kabinet by měl podle <a href="https://apps.odok.cz/veklep-detail?pid=KORNBHLKDCYU">podkladů</a> pro pondělní schůzi poslat zákonodárcům k předloze záporné stanovisko. Stejnou novelu Sněmovna v březnu schválila, při zářijovém projednávání po senátních úpravách se pro ni ale už dostatek poslaneckých hlasů nenašel.</p>
      <p>Kabinet podle předběžného stanoviska upozorní mimo jiné na to, že podnapilí vodáci mohou ohrozit životy a zdraví své i osádek plujících v jejich okolí nebo záchranářů. "Ovlivnění alkoholem nepochybně působí na pozornost dotčené osoby a snižuje její schopnost správně vnímat a pohotově reagovat na vznikající situaci, čímž vede k vyššímu riziku nehody s možnými tragickými následky," stojí v návrhu.</p>
      <p>Úprava má podle předkladatelů v čele s Piráty stejně jako původní kompromisní varianta umožnit toleranci k alkoholu u vodáků na řekách určených výhradně k rekreačnímu sjíždění. Jen pro vůdce malých plavidel by měl platit limit 0,5 promile alkoholu v krvi. Odpovídá to dvěma decilitrům vína nebo dvěma desetistupňovým pivům.</p>
      <p>Přijetí záporného stanoviska doporučily vládě v připomínkovém řízení ministerstva dopravy, vnitra i zdravotnictví. Proti se postavily všechny instituce, které vyjádření zaslaly, tedy také Nejvyšší státní zastupitelství a odbor protidrogové politiky úřadu vlády.</p>
      <p>Novelu podepsalo 78 poslanců. Kromě Pirátů jde o zákonodárce z ANO, ODS, KSČM, TOP 09 a STAN i z řad nezařazených.</p>
      <p>Sněmovna původní předlohu schvalovala dvakrát. Při březnovém rozhodování pro ni hlasovalo 123 ze 180 přítomných poslanců. Senát do novely doplnil zrušení nulové tolerance k alkoholu u cyklistů na vinařských stezkách nebo místních silnicích. Sněmovna následně nepodpořila senátní ani poslanecké znění návrhu. Pro sněmovní verzi zvedlo ruku 89 ze 176 přítomných poslanců, potřeba bylo nejméně 101 hlasů. Při zářijovém hlasování návrh ztratil podporu zejména u části poslanců hnutí ANO.</p>
    </article>
  </body>
</html>