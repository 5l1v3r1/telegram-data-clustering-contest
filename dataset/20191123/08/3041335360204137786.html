<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/greece/astynomika/pagni-monos-tou-mou-edose-to-fakelaki-isxyristike-o-epiorkos-giatros-stous-astynomikous/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T08:35:04+00:00"/>
    <meta property="og:title" content="ΠΑΓΝΗ: «Μόνος του μου έδωσε το φακελάκι» ισχυρίστηκε ο επίορκος γιατρός στους αστυνομικούς"/>
    <meta property="og:description" content="Τι αναφέρει ο δικηγόρος του."/>
  </head>
  <body>
    <article>
      <h6 class="kicker">Πιάστηκε στα πράσα</h6>
      <h1>ΠΑΓΝΗ: «Μόνος του μου έδωσε το φακελάκι» ισχυρίστηκε ο επίορκος γιατρός στους αστυνομικούς</h1>
      <h2>Τι αναφέρει ο δικηγόρος του.</h2>
      <address><time datetime="2019-11-23T08:35:04+00:00">23 Nov 2019, 08:35</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Με το φακελάκι… στα χέρια πιάστηκε γιατρός του Πανεπιστημιακού Γενικού Νοσοκομείου Ηρακλείου (ΠΑΓΝΗ) μετά από καταγγελία ασθενούς.</p>
      <p>Όλα ξεκίνησαν όταν ο γιατρός – ο οποίος κατέχει και επιτελική θέση – ζήτησε αμοιβή 2.000 ευρώ για να προχωρήσει σε χειρουργική επέμβαση.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Στη συνέχεια μάλιστα «ανέβασε» την ταρίφα σε σχέση με την αρχική διαπραγμάτευση με τον ασθενή.</p>
      <p>Αυτή μάλιστα ήταν και η σταγόνα που ξεχείλισε το ποτήρι, με τον ασθενή να απευθύνεται στην αστυνομία και να προχωρά σε επώνυμη και γραπτή καταγγελία. Οι άντρες της Ασφάλειας Ηρακλείου προσημείωσαν 400 ευρώ σε χαρτονομίσματα και μετά από συντονισμένη επιχείρηση ο γιατρός συνελήφθη.</p>
      <h3>Σάστισε ο γιατρός μόλις αντίκρισε τους αστυνομικούς</h3>
      <p>Οι ίδιες πληροφορίες αναφέρουν ότι ο γιατρός σάστισε μόλις αντίκρισε τους αστυνομικούς της Ασφάλειας να μπαίνουν στο γραφείο του. Με βάση τα όσα έχουν γίνει γνωστά στο Cretalive.gr, είχε ήδη σκίσει το φακελάκι και κρατούσε στα χέρια τα 400 ευρώ σε προσημειωμένα χαρτονομίσματα. Οι ίδιες πηγές αναφέρουν ότι κρατούσε άλλα 250 ευρώ, τα οποία εικάζεται ότι προέρχονταν από άλλο φάκελο.</p>
      <p>«Δεν τα ζήτησα εγώ, μόνος του μου έδωσε τα χρήματα για την επέμβαση» φέρεται να ισχυρίζεται ο γιατρός, ο οποίος αρνείται τα όσα του αποδίδονται.</p>
      <h3>Το χρονικό της σύλληψης</h3>
      <p>Υπενθυμίζεται ότι ο γιατρός συνελήφθη την Παρασκευή (22.11.2019) από άνδρες της Ασφάλειας Ηρακλείου, στο πλαίσιο του αυτοφώρου μετά και από σχετική καταγγελία ασθενή. Ο ίδιος κρατείται στο Αστυνομικό Μέγαρο, ενώ το Σάββατο (23.11.2019) το πρωί αναμένεται να οδηγηθεί στον Εισαγγελέα.</p>
      <p>Να σημειωθεί ότι μετά και την σύλληψή του ο γιατρός τέθηκε σε αργία από την διοίκηση του Πανεπιστημιακού Νοσοκομείου Ηρακλείου.</p>
      <h3>Δικηγόρος γιατρού: «Επιεικώς ύποπτη καταγγελία»</h3>
      <p>Αργότερα το βράδυ της Παρασκευής (22.11.2019) υπήρξε παρέμβαση από τον δικηγόρο του χειρουργού, Γιώργο Κοκοσάλη, ο οποίος – μέσω του Cretalive – χαρακτήρισε ύποπτη την καταγγελία σε βάρος του εντολέα του.</p>
      <p>«Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος», επισημαίνει ο νομικός, αναφέροντας:</p>
      <p>«Για μας όλη αυτή η ιστορία κρίνεται επιεικώς ύποπτη. Ανάμεσα στα φερόμενα ωφελήματα και στην επέμβαση που εκτέλεσε ο γιατρός δέκα ημέρες πριν, και η οποία ολοκληρώθηκε επιτυχώς, δεν μπορεί να τεκμηριωθεί σχέση αντιπαροχής. Και είναι ύποπτος και ο χρόνος που έγινε όλο αυτό το συμβάν. Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος και δημιουργεί εύλογα ερωτηματικά αφού σύμφωνα πάντα με την κατάθεση του ο εντολέας μου δεν λαμβάνει χρήματα για την επίσπευση της επέμβασης ως επείγουσας, δεν λαμβάνει χρήματα πριν την εγχείριση, δεν λαμβάνει χρήματα ούτε και μετά την επέμβαση και περίπου δέκα μέρες μετά ο καταγγέλλων μπαίνει στο γραφείο του γιατρού και του πετάει ένα φάκελο, τον οποίον πριν προλάβει να ανοίξει, τον κατάσχουν οι άνδρες της Αστυνομίας που συνοδεύουν τον ασθενή. Όλο αυτό ακούγεται λογικό; Είμαστε σίγουροι ότι η Δικαιοσύνη θα ερευνήσει όλα τα πιθανά σενάρια και θα αποδώσει τις αντίστοιχες ευθύνες όπου αντιστοιχούν. Και ο νοών νοείτω».</p>
      <h3>Το επείγον χειρουργείο</h3>
      <p>Η η επέμβαση έγινε 17 Νοεμβρίου, σε εφημερία του γιατρού.</p>
      <p>Η εγχείριση είχε προγραμματιστεί ως επείγουσα. Λίγα 24ωρα πριν την επέμβαση ο ασθενής φέρεται να ρώτησε πόσο θα κοστίσει, ο γιατρός απάντησε ένα μεγάλο ποσό κατά τον καταγγέλλοντα.</p>
      <p>Η επέμβαση προχώρησε κανονικά.</p>
      <p>Στις 18 Νοεμβρίου, μετεγχειρητικά δηλαδή, ο ασθενής φέρεται να έδωσε ένα φακελάκι με 100 ευρώ στο γιατρό. Με βάση την καταγγελία ο γιατρός έγινε πυρ και μανία, έβρισε και πρόσβαλε τον ασθενή, με βάση τα όσα έχουν κατατεθεί.</p>
      <p>Φέρεται να του είπε ότι “έπρεπε να σε αφήσω να πεθάνεις” και “ας δανειζόσουν”. Φράσεις που ο γιατρός αρνείται κατηγορηματικά ότι εκστόμισε.</p>
      <p>Ο ασθενής έφυγε και επέστρεψε την Παρασκευή (22.11.2019) με το φακελάκι με τα προσημειωμένα χαρτονομίσματα.</p>
      <h3>Ανακοίνωση διοίκησης ΠΑΓΝΗ</h3>
      <p>Όπως επιβεβαιώνεται από την Υποδιεύθυνση Ασφαλείας Ηρακλείου, κρατείται γιατρός του νοσοκομείου μας με την κατηγορία του χρηματισμού του από ασθενή” σημειώνει στην ανακοίνωση της η διοίκηση του ΠΑΓΝΗ και επισημαίνει:</p>
      <p>«Θα ακολουθηθούν άμεσα όλες οι προβλεπόμενες πειθαρχικές διαδικασίες, μετά την ολοκλήρωση της διαδικασίας των αστυνομικών αρχών».</p>
      <p>Σημειώνεται ότι το περιστατικό αυτό δεν χαρακτηρίζει το αξιόλογο ιατρικό προσωπικό μας που δίνει καθημερινά την μάχη για την εξυπηρέτηση του ασθενή”, καταλήγει η ανακοίνωση του νοσοκομείου.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>