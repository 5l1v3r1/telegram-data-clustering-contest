<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/bez-obshta-deklaratsiya-priklyuchi-sreshtata-na-vanshnite-ministri-ot-g-20-v-yaponiya.html"/>
    <meta property="og:site_name" content="News.bg"/>
    <meta property="article:published_time" content="2019-11-23T08:38:04+00:00"/>
    <meta property="og:title" content="Без обща декларация приключи срещата на външните министри от Г-20 в Япония"/>
    <meta property="og:description" content="Приеха, че са необходими реформи в СТО"/>
  </head>
  <body>
    <article>
      <h1>Без обща декларация приключи срещата на външните министри от Г-20 в Япония</h1>
      <address>
        <time datetime="2019-11-23T08:38:04+00:00">23 Nov 2019, 08:38</time>
      </address>
      <p><b>В японския град Нагоя завърши срещата на външните министри от Г-20</b>, по време на която имаше три отделни сесии, съобщи ТАСС.</p>
      <p>Външните министри обсъдиха ситуацията в световната търговия, изпълнението на целите за устойчиво развитие, а също и развитието на държавите в Африка. Сред другите теми в дневния ред бяха реформата на Световната търговска организация (СТО) и данъчната политика на цифровите компании. <b>Министрите не приеха окончателно изявление след срещата си</b>. </p>
      <p>Външният министър на Япония Тосимицу Мотеги по време на първата сесия отбеляза важната роля на <b>Всеобхватното регионално икономическо партньорство</b>, подписването на споразумение за което е предвидено предварително за следващата година.</p>
      <p>"Това е важна структура за световната икономика, тъй като в обширен регион, включително <b>Китай и Индия, ще бъде създадена икономическа зона с правила за свободна търговия</b>", каза министърът. </p>
      <p><b>По думите на Тошимицу Мотеги външните министри от Г-20 се съгласиха за необходимостта от реформа в СТО</b>.</p>
      <p>"Споделихме мнението за необходимостта от реформа в СТО. Освен това страните от Г-20 трябва да заемат водеща роля в провеждането на тази реформа", каза той. Според Мотеги СТО е ключова структура за осигуряване на функционирането на световната търговия.</p>
      <p>Министърът посочи и необходимостта от разработване на данъчна система за големите цифрови компании. </p>
      <p>В Нагоя, освен министрите на Г-20, бяха поканени и техните колеги от <b>Виетнам, Египет, Испания, Холандия, Нова Зеландия, Сенегал, Сингапур, Тайланд и Чили</b>, които също участваха в работата на асоциацията.</p>
      <p>Преди финала на срещата имаше церемония по предаване на председателството на Г-20 от Япония в <b>Саудитска Арабия</b>. Следващата среща на върха на Г-20 ще се проведе в Рияд следващия ноември. </p>
    </article>
  </body>
</html>