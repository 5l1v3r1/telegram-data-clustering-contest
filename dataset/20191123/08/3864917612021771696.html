<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823942-sob-golodomor-nikoli-ne-povtorivsa-maemo-zberegti-ednist-danilov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T08:22:00+00:00"/>
    <meta property="og:title" content="Щоб Голодомор ніколи не повторився, маємо зберегти єдність - Данілов"/>
    <meta property="og:description" content="Щоб такі трагедії, як Голодомор, ніколи не повторилися, українцям потрібно зберегти свою єдність, свободу і гідність."/>
  </head>
  <body>
    <article>
      <h1>Щоб Голодомор ніколи не повторився, маємо зберегти єдність - Данілов</h1>
      <h2>Щоб такі трагедії, як Голодомор, ніколи не повторилися, українцям потрібно зберегти свою єдність, свободу і гідність.</h2>
      <address>
        <time datetime="2019-11-23T08:22:00+00:00">23 Nov 2019, 08:22</time>
      </address>
      <p>Про це йдеться у<a href="http://www.rnbo.gov.ua/news/3415.html?fbclid=IwAR3D3xZbO2mdhLJ1wApifwGY45uWQqQBdnCXedFbupsjjcBSZpWhrYyJ7DQ"> зверненні</a> секретаря РНБО Олексія Данілова з нагоди Дня пам’яті жертв голодоморів.</p>
      <p>“<a href="https://www.ukrinform.ua/tag-golodomor">Голодомор</a>... Ми пам'ятаємо в ім'я майбутнього і усвідомлюємо свою відповідальність за день сьогоднішній. Щоб це ніколи не повторилося, ми маємо зберегти нашу єдність, свободу і гідність. Тоді жодному ворогові не здолати нас, не знищити державний суверенітет”, - зазначив Данілов.</p>
      <p>Він підкреслив, що штучний голод в Україні, організований і спланований радянською владою у 1921-1923, 1932-1933 та 1946-1947 роках, - один із найжахливіших злочинів в історії людства, який не має строку давності.</p>
      <p>“Голодомор 1932-1933 років, визнаний геноцидом Українського народу, став цілеспрямованим актом масового знищення українців як нації і українського селянства як класу. Злочинні дії радянського тоталітарного режиму завдали непоправного удару по самих коріннях українського народу, його вікових традиціях, духовній культурі й етнічній самобутності, втрати від якого ми відчуваємо навіть сьогодні", - наголосив Данілов.</p>
      <p>Він уточнив, що у суботу в оселях українців запалюються свічки як символ душі, як символ пам'яті українців, які загинули під час Голодоморів. "Вічна пам'ять”, - наголосив секретар РНБО.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2823765-korziki-z-tirsi-i-uska-z-lista-u-stolicnomu-metro-zavlatsa-plakati-pro-golodomor.html">Коржики з тирси і юшка з листя: у столичному метро з'явилися плакати про Голодомор</a>
      </blockquote>
      <p>Як повідомляв Укрінформ, у суботу, 23 листопада, в Україні відзначається День пам'яті жертв голодоморів.</p>
      <p>День пам'яті жертв голодоморів відзначається щорічно в четверту суботу листопада на підставі президентських указів 1998 та 2007 років.</p>
      <p>У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
    </article>
  </body>
</html>