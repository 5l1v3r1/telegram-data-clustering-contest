<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/koinwnia/article/1417701/thasos-kai-halkidiki-pnigikan-apo-tin-kakokairia-vids"/>
    <meta property="og:site_name" content="+PLUS.gr"/>
    <meta property="article:published_time" content="2019-11-23T08:54:28+00:00"/>
    <meta property="og:title" content="Θάσος και Χαλκιδική «πνίγηκαν» από την κακοκαιρία (vids)"/>
    <meta property="og:description" content="Τεράστιες καταστροφές προκάλεσε το κύμα κακοκαιρίας στη Θάσο που έχει κυρηχτεί σε κατάσταση έκτακτης ανάγκης, τη Χαλκιδική και την Καβάλα."/>
  </head>
  <body>
    <article>
      <h1>Θάσος και Χαλκιδική «πνίγηκαν» από την κακοκαιρία (vids)</h1>
      <h2>Τεράστιες καταστροφές προκάλεσε το κύμα κακοκαιρίας στη Θάσο που έχει κυρηχτεί σε κατάσταση έκτακτης ανάγκης, τη Χαλκιδική και την Καβάλα.</h2>
      <address><time datetime="2019-11-23T08:54:28+00:00">23 Nov 2019, 08:54</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Στην Ολυμπιάδα Χαλκιδικής έφτασε κυβερνητικό κλιμάκιο με επικεφαλής τον υπουργό Εθνικής Άμυνας, Νίκο Παναγιωτόπουλο και τον υφυπουργό Εσωτερικών,Θεόδωρο Λιβάνιο, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Στην Ολυμπιάδα έφτασαν επίσης ο γενικός γραμματέας Πολιτικής Προστασίας, Νίκος Χαρδαλιάς, ο γ.γ. Υποδομών, Γεώργιος Καραγιάννης, ο γ.γ. Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας και ο υπαρχηγός Επιχειρήσεων του Πυροσβεστικού Σώματος, αντιστράτηγος Στέφανος Κολοκούρης.</p>
      <p>Η αποστολή έφτασε με ελικόπτερο του Πυροσβεστικού Σώματος και μετά το πέρας της επιθεώρησης θα μεταβεί στη Θάσο, που επλήγη επίσης από τα έντονα καιρικά φαινόμενα των τελευταίων 24ωρων.</p>
      <p>Από την έντονη βροχόπτωση έσπασαν αντιστηρίξεις του υπερχειλισμένου ρέματος «Μπασδέκη» στη Θάσο με το νερό να προκαλεί προβλήματα και ζημίες σε σπίτια της περιοχής.</p>
      <p>Από την ισχυρή βροχόπτωση η Θάσος έχει καλυφθεί από το νερό με την κατάσταση να είναι δραματική.</p>
      <p>Στην Ποταμιά δύο οικογένειες αναγκάστηκαν να εγκαταλείψουν τα σπίτια τους, όταν αυτά πλημμύρισαν. Το κεντρικό ρέμα της περιοχής έχει υπερχειλίσει με αποτέλεσμα το νερό να ρέει ανεξέλεγκτα προς πάσα κατεύθυνση.</p>
      <figure>
        <iframe src="https://www.youtube.com/embed/pSd5F8DU61c" width="640" height="360" data-service="Youtube" scrolling="no"/>
      </figure>
      <p>Tο μεσημέρι με απόφαση του Περιφερειάρχη Ανατολικής Μακεδονίας και Θράκης Χρήστου Μέτιου, έξι περιοχές του νησιού κηρύχθηκαν σε κατάσταση έκτακτης ανάγκης, μετά από σχετικό αίτημα που υπέβαλε ο νησιωτικός δήμος.</p>
      <figure>
        <iframe src="https://www.youtube.com/embed/5t0-Y5mstlM" width="640" height="360" data-service="Youtube" scrolling="no"/>
      </figure>
      <p>Το τελευταίο 24ωρο, δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους. </p>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες. Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <p>Για πρωτοφανή βροχή κάνει λόγο ο δήμαρχος Θάσου Λευτέρης Κυριακίδης μιλώντας στο Αθηναϊκό/Μακεδονικό Πρακτορείο Ειδήσεων υπογραμμίζοντας ότι αύριο το πρωί αναμένονται και μηχανήματα του Στρατού και της Περιφέρειας Α.Μ.Θ. προκειμένου να ξεκινήσει μια πρώτη προσπάθεια αποκατάστασης των ζημιών.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού . Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Από το πρωί δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <p>
        <b>Πηγή: <a href="https://www.reader.gr/news/koinonia/312521/pnigikan-thasos-kai-halkidiki-apo-tin-kakokairia-kyvernitiko-klimakio-stin">reader.gr</a></b>
      </p>
    </article>
  </body>
</html>