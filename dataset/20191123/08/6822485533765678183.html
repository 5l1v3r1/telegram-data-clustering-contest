<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902004.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T08:13:00+00:00"/>
    <meta property="og:title" content="پیش‌بینی افزایش ۲۶ درصدی مصرف سی‌ان‌جی"/>
    <meta property="og:description" content="به‌گزارش ایسنا، تاکنون به‌طور میانگین روزانه ۱۹ میلیون مترمکعب گاز طبیعی فشرده (سی‌ان‌جی) در جایگاه‌های عرضه سی‌ان‌جی کشور توزیع می‌شد که این رقم با اعلام طرح سهمیه‌بندی بنزین و هم‌زمان با اجرای این طرح به‌طور میانگین به روزانه ۲۱ میلیون مترمکعب رسیده است."/>
  </head>
  <body>
    <article>
      <h1>پیش‌بینی افزایش ۲۶ درصدی مصرف سی‌ان‌جی</h1>
      <address>
        <time datetime="2019-11-23T08:13:00+00:00">23 Nov 2019, 08:13</time>
      </address>
      <p>پس از اعلام خبر سهمیه‌بندی بنزین میزان مصرف سی‌ان‌جی در کشور بیش‌ از ۱۰ درصد افزایش یافت و پیش‌بینی شده که در آینده نزدیک این عدد به ۲۶ درصد برسد.</p>
      <p>به‌گزارش ایسنا، تاکنون به‌طور میانگین روزانه ۱۹ میلیون مترمکعب گاز طبیعی فشرده (سی‌ان‌جی) در جایگاه‌های عرضه سی‌ان‌جی کشور توزیع می‌شد که این رقم با اعلام طرح سهمیه‌بندی بنزین و هم‌زمان با اجرای این طرح به‌طور میانگین به روزانه ۲۱ میلیون مترمکعب رسیده است.</p>
      <p>این درحالی است که خودروهای دوگانه‌سوز اکنون امکان استفاده از سهمیه بنزین خود را نیز دارند و پیش‌بینی می‌شود که با اتمام سهمیه بنزین ماهانه، مقدار مصرف سی‌ان‌جی در کشور، حدود ۲ میلیون متر مکعب دیگر افزایش یابد.</p>
      <p>در این باره حسن قلی‌پور - مدیر طرح سی‌ان‌جی شرکت ملی پخش فرآورده‌های نفتی - با اشاره به این‌که زمان فعلی برای پیش‌بینی دقیق زود است و امیدواریم تا پایان آذرماه بتوانیم مقدار دقیق این افزایش را اعلام کنیم، گفت: پیش‌بینی ما این است که میزان مصرف سی‌ان‌جی در کشور به حدود روزانه ۲۴ میلیون مترمکعب برسد.</p>
      <p>وی ضمن تاکید بر آمادگی جایگاه‌های عرضه سی‌ان‌جی در سراسر کشور برای عرضه گاز طبیعی فشرده موردنیاز خودروهای دوگانه‌سوز گفت: با افزایش تعداد جایگاه‌های عرضه سی‌ان‌جی در سطح کشور، هم‌اکنون ظرفیت مناسبی به لحاظ عرضه سی‌ان‌جی به خودروها در کشور وجود دارد.</p>
      <p>وی با اشاره به مزایای سوخت پاک سی‌ان‌جی افزود: با همکاری موسسه استاندارد در تلاشیم جایگاه‌های عرضه سی‌ان‌جی را که غیرعملیاتی شده بودند، هر چه زودتر عملیاتی کنیم.</p>
      <p>
        <b>دریافت روزانه ۳۰ هزار تقاضا برای گازسوز کردن خودروها</b>
      </p>
      <p>همچنین رئیس اتحادیه سوخت‌های جایگزین با بیان این‌که متقاضیان برای گازسوز کردن خودروها می‌توانند به سامانه جامع اطلاعات خودروهای دوگانه‌سوز (NGVI.IR) مراجعه کنند و از طریق زبانه تبدیل خودروها، برای ثبت‌نام تبدیل خودروی خود اقدام کنند، افزود: در مدت یک هفته از طرف این اتحادیه پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند.</p>
      <p>علی محمودیان با اشاره به افزایش گسترده حجم تقاضا برای گازسوز کردن خودروها هم‌زمان با اجرای طرح سهمیه‌بندی بنزین تا مرز دریافت روزانه ۳۰ هزار تقاضا در سامانه گفت: اولویت تبدیل خودروها با افرادی است که زودتر در سامانه ثبت‌نام کرده‌اند و لازم است متقاضیان تبدیل هرچه زودتر درخواست خود را ثبت کنند.</p>
      <p>
        <b>مردم عجله نکنند</b>
      </p>
      <p>رئیس اتحادیه سوخت‌های جایگزین با تاکید بر لزوم صبوری از سوی متقاضیان گفت: حداکثر ظرف دو ماه آینده خدمات‌رسانی به همه متقاضیان گازسوز کردن خودروها انجام خواهد شد و مردم از این بابت نگرانی نداشته باشند. هزینه تبدیل خودروها به دوگانه‌سوز هم بسته به کیفیت کیت، نوع خودرو و سایز مخزن به‌صورت میانگین ۲.۵ تا ۴.۵ میلیون تومان است و این رقم ثابت است و به هیچ وجه در روزهای آینده شاهد افزایش قیمت تجهیزات و هزینه نصب نخواهیم بود.</p>
      <p>
        <b>مردم فقط به مراکز مجاز مراجعه کنند</b>
      </p>
      <p>وی همچنین با اشاره به لزوم گازسوز کردن خودروها از طریق سامانه جامع اطلاعات خودروهای دوگانه‌سوز (NGVI.IR) و مراکز مجاز تبدیل تاکید کرد: مردم به‌منظور دریافت خدمات و محصولات با کیفیت و قیمت مناسب و نیز تامین ایمنی خود و خانواده از مراجعه به مراکز و کارگاه‌های غیرمجاز تبدیل خودروها خودداری کنند.</p>
      <p>محمودیان افزود: خوشبختانه قطعات و تجهیزات موردنیاز این صنعت کاملا بومی‌سازی شده و با توجه به افزایش تعداد تقاضاها، هم‌اکنون کارخانجات تولید تجهیزات موردنیاز این صنعت ظرفیت تولید خود را افزایش داده است و به‌صورت شبانه‌روزی و دو شیفته کار می‌کنند.</p>
      <p>گفتنی است، هم اکنون ۲۴۷۲ جایگاه عرضه سی‌ان‌جی در سطح کشور فعال‌ هستند که از این تعداد ۲۳ جایگاه در استان تهران آماده خدمات‌رسانی به هموطنان است.</p>
    </article>
  </body>
</html>