<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/neo-kyma-kakokairias-o-giryonis-tha-ktypisei-brady-tis-kyriakis-analytiki-problepsi-gia"/>
    <meta property="og:site_name" content="The Pressroom"/>
    <meta property="article:published_time" content="2019-11-23T08:20:12+00:00"/>
    <meta property="og:title" content="Νέο κύμα κακοκαιρίας, ο «Γηρυόνης», θα κτυπήσει το βράδυ της Κυριακής - Αναλυτική πρόβλεψη για σήμερα Σάββατο 23/11"/>
    <meta property="og:description" content="Καιρός: Από τις βραδινές ώρες της Κυριακής και από τα δυτικά ένα νέο έντονο κύμα κακοκαιρίας, ο «Γηρυόνης», με κύρια χαρακτηριστικά τις ισχυρές βροχές και καταιγίδες και τους πολύ θυελλώδεις ανέμους νοτιοανατολικών διευθύνσεων, αναμένεται να πλήξει τη χώρα. Σύμφωνα με τα τα διαθέσιμα προγνωστικά στοιχεία της ΕΜΥ τη Δευτέρα 25/11 θα επηρεαστεί το σύνολο της χώρας και την Τρίτη 26/11 κυρίως τα ανατολικά και νότια τμήματα, ενώ συνολικά θα πέσουν σημαντικές ποσότητες βροχής ικανές να δημιουργήσουν κατά τόπους σοβαρά προβλήματα. "/>
  </head>
  <body>
    <article>
      <h1>Νέο κύμα κακοκαιρίας, ο «Γηρυόνης», θα κτυπήσει το βράδυ της Κυριακής - Αναλυτική πρόβλεψη για σήμερα Σάββατο 23/11</h1>
      <address>
        <time datetime="2019-11-23T08:20:12+00:00">23 Nov 2019, 08:20</time>
      </address>
      <p>
        <b><a href="https://www.thepressroom.gr/tags/kairos">Καιρός</a>: Από τις βραδινές ώρες της Κυριακής και από τα δυτικά ένα νέο έντονο κύμα <a href="https://www.thepressroom.gr/tags/kakokairia">κακοκαιρίας</a>, ο <a href="https://www.thepressroom.gr/tags/giryonis">«Γηρυόνης»</a>, με κύρια χαρακτηριστικά τις ισχυρές <a href="https://www.thepressroom.gr/tags/broches">βροχές</a> και <a href="https://www.thepressroom.gr/tags/kataigides">καταιγίδες</a> και τους πολύ θυελλώδεις <a href="https://www.thepressroom.gr/tags/anemoi">ανέμους</a> νοτιοανατολικών διευθύνσεων, αναμένεται να πλήξει τη χώρα.</b>
      </p>
      <p>Σύμφωνα με τα τα διαθέσιμα προγνωστικά στοιχεία της <a href="https://www.thepressroom.gr/tags/emy"><b>ΕΜΥ </b></a>τη Δευτέρα 25/11 θα επηρεαστεί το σύνολο της χώρας και την Τρίτη 26/11 κυρίως τα ανατολικά και νότια τμήματα, ενώ συνολικά θα πέσουν σημαντικές ποσότητες βροχής ικανές να δημιουργήσουν κατά τόπους σοβαρά προβλήματα. </p>
      <h3>
        <u>Διαβάστε ακόμα: <a href="https://www.thepressroom.gr/ellada/poios-itan-o-giryonis-sti-mythologia-poy-edose-onoma-toy-sto-neo-kyma-kakokairias">Ποιος ήταν ο Γηρυόνης στη Μυθολογία που έδωσε το όνομά του στο νέο κύμα κακοκαιρίας</a></u>
      </h3>
      <p>Στο χάρτη που ακολουθεί απεικονίζεται το βαρομετρικό χαμηλό που θα προξενήσει την <b>κακοκαιρία "Γηρυόνης"</b> καθώς θα προσεγγίζει τη χώρα μας τη νύχτα της Κυριακής 24/11:</p>
      <figure>
        <img src="https://www.thepressroom.gr/sites/default/files/inline-images/girionis_01.png"/>
      </figure>
      <h4>Αναλυτική πρόγνωση για σήμερα Σάββατο 23/11</h4>
      <p>Τοπικές βροχές και μεμονωμένες καταιγίδες προβλέπονται σήμερα στα δυτικά, τα βορειοανατολικά, τα νησιά του ανατολικού Αιγαίου και τα Δωδεκάνησα. Στην υπόλοιπη χώρα ο καιρός θα είναι άστατος με πιθανότητα τοπικών βροχών από το μεσημέρι. Οι <a href="https://www.thepressroom.gr/tags/anemoi"><b>άνεμοι</b></a> θα πνέουν στα δυτικά νοτιοανατολικοί 3 με 5 μποφόρ. Στα ανατολικά θα είναι μεταβλητοί 3 με 4 και στο βόρειο Αιγαίο κυκλωνικοί 5 με 7 μποφόρ με βαθμιαία εξασθένηση. Η <a href="https://www.thepressroom.gr/tags/thermokrasia"><b>θερμοκρασία</b></a> θα σημειώσει μικρή πτώση στα βόρεια.</p>
      <p>Ειδικότερα, στην<b> Αττική</b> προβλέπονται λίγες νεφώσεις παροδικά αυξημένες τις μεσημβρινές και απογευματινές ώρες. Η ορατότητα τις πρωινές και βραδινές ώρες θα είναι κατά τόπους περιορισμένη. Οι άνεμοι θα πνέουν μεταβλητοί 3 με 4 μποφόρ και από το απόγευμα βαθμιαία νοτιοανατολικοί με την ίδια ένταση. Η θερμοκρασία θα κυμανθεί από 12 έως 20 βαθμούς Κελσίου.</p>
      <p>Στη <b>Θεσσαλονίκη</b> προβλέπονται λίγες νεφώσεις κατά διαστήματα αυξημένες με ασθενείς τοπικές βροχές. Οι άνεμοι θα πνέουν από ανατολικές διευθύνσεις 3 με 4 μποφόρ. Η θερμοκρασία θα κυμανθεί από 11 έως 17 βαθμούς Κελσίου.</p>
      <p>
        <b>ΜΑΚΕΔΟΝΙΑ, ΘΡΑΚΗ</b>
      </p>
      <p>Καιρός: Στα ανατολικά τμήματα της Χαλκιδικής, την ανατολική Μακεδονία και τη Θράκη νεφώσεις με βροχές ή καταιγίδες. Στις υπόλοιπες περιοχές, λίγες νεφώσεις κατά διαστήματα αυξημένες κυρίως στην κεντρική Μακεδονία, όπου θα σημειωθούν τοπικές βροχές. Η ορατότητα τις πρωινές και βραδινές ώρες θα είναι κατά τόπους περιορισμένη. Ανεμοι: Ανατολικοί βορειοανατολικοί 3 με 4 και στα ανατολικά 6 μποφόρ. Θερμοκρασία: Από 10 έως 17 βαθμούς Κελσίου. Στη δυτική Μακεδονία η ελάχιστη 4 με 6 βαθμούς χαμηλότερη.</p>
      <p>
        <b>ΝΗΣΙΑ ΙΟΝΙΟΥ, ΗΠΕΙΡΟΣ, ΔΥΤΙΚΗ ΣΤΕΡΕΑ ΕΛΛΑΔΑ, ΔΥΤΙΚΗ ΠΕΛΟΠΟΝΝΗΣΟΣ</b>
      </p>
      <p>Καιρός: Νεφώσεις με τοπικές βροχές και στο Ιόνιο μεμονωμένες καταιγίδες. Η ορατότητα τις πρωινές ώρες θα είναι κατά τόπους περιορισμένη στα ηπειρωτικά. Ανεμοι: Νότιοι νοτιοανατολικοί 3 με 4 και από το απόγευμα στο Ιόνιο 5 με 6 μποφόρ. Θερμοκρασία: Από 11 έως 21 βαθμούς Κελσίου. Στην Ήπειρο 4 με 5 βαθμούς χαμηλότερη.</p>
      <p>
        <b>ΘΕΣΣΑΛΙΑ, ΑΝΑΤΟΛΙΚΗ ΣΤΕΡΕΑ ΕΛΛΑΔΑ, ΕΥΒΟΙΑ, ΑΝΑΤΟΛΙΚΗ ΠΕΛΟΠΟΝΝΗΣΟΣ</b>
      </p>
      <p>Καιρός: Λίγες νεφώσεις παροδικά αυξημένες, με τοπικές βροχές κυρίως μετά το μεσημέρι. Η ορατότητα τις πρωινές και βραδινές ώρες θα είναι κατά τόπους περιορισμένη. Ανεμοι: Στα βόρεια από βόρειες διευθύνσεις 3 με 4 μποφόρ. Στα νότια μεταβλητοί 3 με 4 και από το απόγευμα νοτιοανατολικοί με την ίδια ένταση. Θερμοκρασία: Από 10 έως 20 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <b>ΚΥΚΛΑΔΕΣ, ΚΡΗΤΗ</b>
      </p>
      <p>Καιρός: Λίγες νεφώσεις κατά τόπους αυξημένες. Πιθανότητα για μεμονωμένες καταιγίδες τις πρωινές ώρες στα ανατολικά τμήματα των Κυκλάδων και για τοπικές βροχές τις μεσημβρινές και απογευματινές ώρες. Ανεμοι: Από βόρειες διευθύνσεις 3 με 4 μποφόρ, που από το απόγευμα βαθμιαία θα στραφούν σε ανατολικούς νοτιοανατολικούς με την ίδια ένταση. Θερμοκρασία: Από 16 έως 22 βαθμούς Κελσίου.</p>
      <p>
        <b>ΝΗΣΙΑ ΑΝΑΤΟΛΙΚΟΥ ΑΙΓΑΙΟΥ, ΔΩΔΕΚΑΝΗΣΑ</b>
      </p>
      <p>Καιρός: Νεφώσεις παροδικά αυξημένες με τοπικές βροχές ή καταιγίδες. Ανεμοι: Στα βόρεια βόρειοι βορειοανατολικοί 3 με 5 μποφόρ. Στα νότια μεταβλητοί 3 με 4 μποφόρ. Θερμοκρασία: Από 14 έως 22 βαθμούς Κελσίου. Στα βόρεια η μέγιστη 2 με 3 βαθμούς χαμηλότερη.</p>
    </article>
  </body>
</html>