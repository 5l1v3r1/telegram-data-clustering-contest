<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/a-8-1-negativ-hose-kellett-fel-ev-hogy-ki-mertem-menni-az-utcara-ma-mar-nem-fejelne-ongolt"/>
    <meta property="og:site_name" content="csakfoci.hu"/>
    <meta property="article:published_time" content="2019-11-23T08:09:31+00:00"/>
    <meta property="og:title" content="A 8-1 negatív hőse: “Kellett fél év, hogy ki mertem menni az utcára” – ma már nem fejelne öngólt"/>
    <meta property="og:description" content="A mára már legendássá vált hollandok elleni 8-1 negatív hőse idén bombagóllal jelentkezett a Kaposvár ellen. A magyar válogatott korábbi hátvédje, Devecseri Szilárd az akkori időkről, a szándékos eltűnéséről és a jelenről, és a márciusban megszületett kislányáról nyilatkozott."/>
  </head>
  <body>
    <article>
      <h1>A 8-1 negatív hőse: “Kellett fél év, hogy ki mertem menni az utcára” – ma már nem fejelne öngólt</h1>
      <address><time datetime="2019-11-23T08:09:31+00:00">23 Nov 2019, 08:09</time> by <a rel="author">csakfoci.hu</a></address>
      <p>
        <b>
          <b>A mára már legendássá vált hollandok elleni 8-1 negatív hőse idén bombagóllal jelentkezett a Kaposvár ellen. A magyar válogatott korábbi hátvédje, Devecseri Szilárd az akkori időkről, a szándékos eltűnéséről és a jelenről, és a márciusban megszületett kislányáról nyilatkozott.</b>
        </b>
      </p>
      <p><b>Devecseri Szilárd</b> neve a legtöbb focidrukker a legendássá vált súlyos amszterdami vereség, a fogalommá vált 8-1 alkalmával maradt örökké emlékezetes. Az akkor 23 éves védő életében másodszor volt válogatott, és a mérkőzés negatív hőse lett, hiszen csereként beállva 1-5-nél öngólt fejelt.</p>
      <p>A mostanra a ZTE-ben futballozó hátvéd így emlékszik vissza az akkori időkre.</p>
      <p>– <i>Nehéz volt.</i></p>
      <blockquote>
        <b>Kellett vagy fél év, hogy ki mertem menni az utcára, mert sokszor előfordult, hogy mondjuk a karácsonyi vásáron mindenki utánam nézett. Megfordult a fejemben az is, hogy mit keresek itt? Van-e jövőm a labdarúgásban?</b>
      </blockquote>
      <p><i>Aztán azt mondtam, mivel fiatalon nagyon sokat beleöltem a fociba és szeretem is csinálni, ezért úgy döntöttem, talpra kell állni és menni kell tovább</i> – kezdte Devecseri Szilárd az M4 Sportnak.</p>
      <p>Még a saját magába vetett hite is megingott kicsit a történtek után.</p>
      <p>– <i>Sőt, még előtte is. Amikor Egervári Sanyi bácsi felhívott telefonon, hogy bal védőt kellene játszanom, mert nem nagyon szeretek ott játszani, de ki mond nemet egy ilyen lehetőségre</i> – mondta, majd arra a kérdésre is választ adott, megbánta-e, hogy válogatott lett abban az időben.</p>
      <p>– <i>Utólag azt mondom, nem akkor kellett volna a legjobbak között szerepelnem</i> – fogalmazott és elárulta, mit csinálna másképp abból az időből. – <i>Nem fejelnék öngólt</i> – jelentette ki némi öniróniával a hangjában. Hozzátette, szándékosan tűnt el a futball térképéről, nem nagyon akart a pályán kívül sehol szerepelni.</p>
      <p>Devecseri pályafutása során a ZTE előtt megfordult a Haladásban és a Mezőkövesdben is, idén pedig a Kaposvár ellen lőtt hatalmas góljával ismét a lapok címoldalára került. Nem érez elégtételt a nagy gól miatt, saját bevallása szerint a Devecseri Szilárd név most már az öngólról fog megmaradni az emberek emlékezetében.</p>
      <blockquote>
        <b>Szeretnék ezen változtatni, de nem feltétlenül ez a legfőbb célom a pályán. Az edzőmnek és saját magamnak szeretnék bizonyítani</b>
      </blockquote>
      <p>– nyilatkozta a 29 éves játékos, aki a kaposváriak elleni győztes meccsen született meg kislánya Laura, akinek a nevével ellátott cipőben lépett pályára, ami azonnal szerencsét hozott neki.</p>
      <p>– <i>Megszületett a kislányom, és venném kellett egy cipőt. Soha senkit nem írtam a cipőmre, ő volt az első akinek a neve rákerült. Ő jelent mindent számomra</i> – mondta elcsukló hangon, a könnyeivel küszködve, a korábbi válogatott labdarúgó, majd kitért az apaság örömeire is. –<i> 8 hónapja vagyok apa, március 13-án született Laura. Sosem felejtem el, amikor először a kezemben fogtam. Amikor rám néz, azt nem lehet szavakba önteni.</i></p>
    </article>
  </body>
</html>