<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/zingaretti-lega-legge-elettorale-1.4901457"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-23T08:52:55+00:00"/>
    <meta property="og:title" content="Zingaretti ora tratta con la Lega"/>
    <meta property="og:description" content="Il segretario Pd minaccia i grillini sulla legge elettorale: al tavolo con Salvini. I dem sperano che Grillo faccia cambiare idea al M5s sulle alleanze locali"/>
  </head>
  <body>
    <article>
      <h1>Zingaretti ora tratta con la Lega</h1>
      <h2>Il segretario Pd minaccia i grillini sulla legge elettorale: al tavolo con Salvini. I dem sperano che Grillo faccia cambiare idea al M5s sulle alleanze locali</h2>
      <address><time datetime="2019-11-23T08:52:55+00:00">23 Nov 2019, 08:52</time> by <a rel="author">ANTONELLA COPPARI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4901453.1574499175!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>La cena di governo al ristorante Arancio d'Oro (Ansa)</figcaption>
      </figure>
      <p>Roma, 23 novembre 2019 - Persino il <b>mite Zingaretti </b>sta perdendo la pazienza. Di fronte al caos dei Cinquestelle, esaltato dal <a href="https://www.quotidiano.net/politica/video/rousseau-di-maio-correremo-da-soli-alle-regionali-in-emilia-e-calabria-1.4899616"><b>voto su Rousseau</b></a>, fa capire che a lui piacerebbe tanto difendere fino alla morte questo governo e il suo premier, però è costretto dalle circostanze a prepararsi <b>strade alternative</b>. Dunque i pentastellati si regolino: o tornano alla normalità, con l’aiuto di Grillo e di chi nel Movimento vuole rafforzare la svolta a sinistra, oppure andrà avanti un dialogo sorprendente, ma che da tempo covava sottotraccia tra il Pd e la Lega.</p>
      <p>
        <b>
          <a href="https://www.quotidiano.net/politica/m5s-di-maio-1.4901199">Caos 5 Stelle, Di Maio in bilico. Grillo insiste: alleati col Pd</a>
        </b>
      </p>
      <p>Si tratterebbe di mettersi attorno a un tavolo per concordare<b> il come e il quando delle prossime elezioni</b>, ovvero con quale<b> legge elettorale</b> arrivarci e in che data, avendo anche Salvini imparato che il ricorso alle urne non è automatico. Niente viene detto in maniera così esplicita, ma tutto questo interesse che ha riscoperto il Pd prima con Orlando e poi con Zingaretti per la proposta di Giorgetti di aprire un dialogo sull’argomento, vanno in questa direzione. «Non dobbiamo far cadere questa disponibilità», avverte il segretario Pd.</p>
      <p>Qualcosa bolle in pentola: una <b>riforma in senso maggioritario</b> (invisa al Movimento) che, se arrivasse al traguardo grazie ai voti della destra, decreterebbe la fine di questo governo. Minaccia? «Abbiamo un esecutivo in cui non siamo d’accordo su niente – dice un dirigente Pd – Ora questi ci piazzano sotto la sedia la ’bomba’ Emilia-Romagna e noi dobbiamo stare fermi? Almeno, facciamo una legge che ci conviene». Già: <b>che si perda divisi o che il Pd vinca da solo</b>, l’esecutivo rischia di non reggere l’urto. Anche di questo si è parlato nella <a href="https://www.quotidiano.net/politica/foto/cena-ministri-1.4900125"><b>cena che il premier ha imbandito</b></a> perché preoccupato dalle tensioni grilline. Ma l’obiettivo di fare ’spogliatoio’ si è rivelato una chimera: qualche ora dopo sono volati stracci tra Conte e Di Maio sul fondo Salva Stati, rafforzando il sospetto tra i democratici che il leader pentastellato abbia usato Rousseau per correre contro il Pd. Dice Marcucci: «Ora speriamo che gli elettori scelgano di dare un voto utile per il governo delle loro città». Naturalmente, c’è sempre la speranza che i 5stelle si ravvedano e si mettano a remare nella stessa direzione. È una cosa che gran parte del Pd si augura, lo stesso Zingaretti in qualche modo auspica proclamando il «rispetto per il travaglio» degli alleati, consapevole delle ripercussioni che un’eventuale sconfitta di Bonaccini avrebbero sulla segreteria del partito e sul governo.</p>
      <p>In questo quadro, l’idea del <b>dialogo con la Lega</b> potrebbe essere solo una pistola puntata sulla tempia dei grillini per costringerli a cambiare atteggiamento. Ma c’è anche una terza ipotesi che tutto precipiti e nasca un governo diverso. Un po’ per la delicatezza del momento, un po’ perché mezzo Parlamento è contrario alle urne, diffusa è la sensazione che la frase «dopo questo esecutivo c’è il voto» sia solo uno slogan. Se cioè ci dovesse essere un incidente l’idea è di mettere su una <b>coalizione che vada da Calenda ai 5stelle</b> che ci staranno ai transfughi azzurri. È la tesi di Renzi, che non disdegnerebbe un altro premier. Se le mosse democratiche sono legate alle scelte M5s, non c’è dubbio che Conte sia al centro de l’uragano: le 3 strade del Pd sono tutte pericolose per lui. Qualcuno racconta di telefonate con Grillo, ma nel suo giro smentiscono. È chiaro però al premier che solo un rilancio di questa maggioranza può garantirgli l’attuale posizione: «Diamo un attimo di tempo al Movimento per completare questa fase di transizione».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/politica/foto/cena-ministri-1.4900125"/>
        <a href="https://www.quotidiano.net/politica/voto-rousseau-risultati-1.4899325"/>
        <a href="https://www.quotidiano.net/politica/m5s-di-maio-1.4901199"/>
      </related>
    </article>
  </body>
</html>