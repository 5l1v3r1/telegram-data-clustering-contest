<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188256/"/>
    <meta property="og:site_name" content="Janam TV"/>
    <meta property="article:published_time" content="2019-11-23T08:05:56+00:00"/>
    <meta property="og:title" content="പിഎസ്‌സി പരീക്ഷ ക്രമക്കേട്; പരീക്ഷാ പേപ്പര്‍ ചോര്‍ത്തിയ ഫോണ്‍ കണ്ടെത്തി"/>
    <meta property="og:description" content="തിരുവനന്തപുരം: പിഎസ്‌സി പരീക്ഷ ക്രമക്കേട് കേസില്‍ നിര്‍ണായക തെളിവായ ഫോണ്‍ കണ്ടെത്തി. പ്രതികള്‍ പരീക്ഷ പേപ്പര്‍ ചോര്‍ത്താന്‍ ഉപയോഗിച്ച ഫോണാണ് കണ്ടെത്തിയത്."/>
  </head>
  <body>
    <article>
      <h1>പിഎസ്‌സി പരീക്ഷ ക്രമക്കേട്; പരീക്ഷാ പേപ്പര്‍ ചോര്‍ത്തിയ ഫോണ്‍ കണ്ടെത്തി</h1>
      <address><time datetime="2019-11-23T08:05:56+00:00">23 Nov 2019, 08:05</time> by <a rel="author">Janam TV Web Desk</a></address>
      <p>തിരുവനന്തപുരം: പിഎസ്‌സി പരീക്ഷ ക്രമക്കേട് കേസില്‍ നിര്‍ണായക തെളിവായ ഫോണ്‍ കണ്ടെത്തി. പ്രതികള്‍ പരീക്ഷ പേപ്പര്‍ ചോര്‍ത്താന്‍ ഉപയോഗിച്ച ഫോണാണ് കണ്ടെത്തിയത്. ബംഗളൂരുവില്‍ നിന്നാണ് ഫോണ്‍ ക്രൈംബ്രാഞ്ച് കണ്ടെത്തിയത്. ഫോണ്‍ നശിപ്പിച്ചുവെന്നായിരുന്നു പ്രതികള്‍ മൊഴി നല്‍കിയിരുന്നത്.</p>
      <p>യൂണിവേഴ്‌സിറ്റി കോളജിലെ എസ്എഫ്‌ഐ നേതാക്കള്‍ക്ക് ഉത്തരങ്ങള്‍ എസ്എംഎസായി അയച്ച് നല്‍കിയത് എസ്എപി ക്യാമ്പിലെ പോലീസുകാരാനായ ഗോകുലാണ്. കേസിലെ രണ്ടാം പ്രതിയായ പ്രണവ് ചോദ്യപേപ്പറിന്റെ ഫോട്ടോയെടുത്ത് യൂണിവേഴ്‌സിറ്റി കോളേജിലെ മറ്റൊരു വിദ്യാര്‍ത്ഥിയായ പ്രവീണിന് കൈമാറി. ഈ ചോദ്യ പേപ്പര്‍ പ്രവീണ്‍ ഗോകുലിനും ഒപ്പമുണ്ടായിരുന്ന സഫീറിനും കൈമാറിയെന്നാണ് പിടിയിലായവര്‍ നല്‍കിയ മൊഴി. ഒരു പ്രത്യേക മൊബൈല്‍ ആപ്ലിക്കേഷന്‍ വഴിയാണ് പ്രണവ് ചോദ്യപേപ്പര്‍ അയച്ചുതന്നതെന്നാണ് കേസിലെ ആറാം പ്രതി പ്രവീണ്‍ മൊഴി നല്‍കിയിരുന്നത്.</p>
      <p>അതേസമയം പിഎസ്‌സി ക്രമക്കേട് കേസന്വേഷണം യൂണിവേഴ്‌സിറ്റി കോളേജ് കേന്ദ്രീകരിച്ചും നടത്തും. നസീമിന്റെ മൊഴിയുടെ അടിസ്ഥാനത്തിലാണ് യൂണിവേഴ്‌സിറ്റി കോളേജ് നിന്ന് ചോദ്യപേപ്പര്‍ ചോര്‍ന്നതെന്ന സംശയം ക്രൈംബ്രാഞ്ചിന് ഉണ്ടായത്. പരീക്ഷ നടക്കുന്നതിന് രണ്ട് ദിവസം മുമ്പ് പരീക്ഷാ ചുമതലയുണ്ടായിരുന്ന ചില കോളേജ് ജീവനക്കാരെ സ്വാധീനിക്കാന്‍ ശ്രമിച്ചിരുന്നതായി നസീം മൊഴി നല്‍കിയിരുന്നു.</p>
    </article>
  </body>
</html>