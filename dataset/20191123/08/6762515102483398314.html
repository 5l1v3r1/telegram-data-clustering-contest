<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/koszykowka/nba/nba-porazka-boston-celtics-kontuzja-kolejnego-lidera-druzyny/j63ccsn"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T08:42:41+00:00"/>
    <meta property="og:title" content="NBA: porażka Boston Celtics, kontuzja kolejnego lidera drużyny"/>
    <meta property="og:description" content="Boston Celtics przegrali z Denver Nuggets 92:96, ale nie porażka jest największym zmartwieniem Celtów. Niekorzystny wynik odszedł w cień w obliczu groźnej kontuzji, jakiej nabawił się Kemba Walker."/>
  </head>
  <body>
    <article>
      <h1>NBA: porażka Boston Celtics, kontuzja kolejnego lidera drużyny</h1>
      <address>
        <time datetime="2019-11-23T08:42:41+00:00">23 Nov 2019, 08:42</time>
      </address>
      <p>
        <b>
          <b>Boston Celtics przegrali z Denver Nuggets 92:96, ale nie porażka jest największym zmartwieniem Celtów. Niekorzystny wynik odszedł w cień w obliczu groźnej kontuzji, jakiej nabawił się Kemba Walker.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>Najważniejszym wydarzeniem meczu było zderzenie się Kemby Walkera z kolegą z drużyny Semim Ojeleye w końcowej fazie drugiej kwarty. Kolizję dwóch zawodników zdecydowanie bardziej odczuł Walker, bo to on był bardziej rozpędzony i uderzył czubkiem głowy tracąc równowagę w pogoni za piłką.</p>
      <p>Po zabezpieczeniu kręgosłupa koszykarza pomoc medyczna zabrała go do szpitala. Pierwsze objawy wskazują na wstrząśnienie mózgu. Po krótkim okresie hospitalizacji najlepiej punktującego gracza Celtów w tym sezonie wypisano do domu. Boston już wcześniej w tym miesiącu musiał pogodzić się ze stratą Gordona Haywarda, który złamał lewą rękę.</p>
      <related>
        <a href="http://onet.tv/s/przegladsportowy/kamil-stoch-czuje-sie-bardzo-dobrze-moje-skoki-byly-solidne/qm672q"/>
      </related>
      <p>W pierwszej partii zdecydowanie lepiej zagrali gospodarze ze stanu Kolorado, którzy w pewnym momencie mieli nawet 17-punktową przewagę. W kwarcie drugiej goście z Bostonu zanotowali serię punktową 11:0 i między innymi dlatego zniwelowali straty na półmetku do 34:45.</p>
      <p>Nuggets znowu byli lepsi w trzeciej części meczu, gdy podwyższali swoje prowadzenie do 19. "oczek", w ostatniej odsłonie także prowadzili wysoko 13. punktami. Finisz był jednak ciekawy, kolejny krótki ale dobry okres gry w wykonaniu Celtics (seria 10:1) sprawił, że było już tylko 73:75, a później po trójce najlepiej punktującego u gości Jaylena Browna 83:84.</p>
      <p>
        <a href="https://literia.pl/najlepsze-sportowe-historie?utm_source=content&amp;utm_campaign=%5Bcontent%5D%5Bps%5Dreportaz">Sukcesy, porażki, dramaty. Kilkadziesiąt fascynujących podróży po świecie sportu. „Najlepsze sportowe historie” – reportaże „Przeglądu Sportowego”. Zamów już dziś! &gt;&gt;</a>
      </p>
      <p>W ostatnich sekundach bardzo istotne były rzuty wolne wykonywane przez Jamala Murraya. Gracz ekipy z Denver nie pomylił się, wykorzystując oba "osobiste' na półtorej sekundy przed końcem zawodów. Murray miał 22 punkty, a najbardziej wszechstronnym graczem w zwycięskiej drużynie był Nikola Jokić, autor triple-double złożonego z 18 punktów, 16 zbiórek i 10 asyst.</p>
      <p>
        <b>Wyniki:</b>
      </p>
      <p>Detroit Pistons - Atlanta Hawks 128:103</p>
      <p>Washington Wizards - Charlotte Hornets 125:118</p>
      <p>Brooklyn Nets - Sacramento Kings 116:97</p>
      <p>Chicago Bulls - Miami Heat 108:116</p>
      <p>Oklahoma City Thunder - Los Angeles Lakers 127:130</p>
      <p>Philadelphia 76ers - San Antonio Spurs 115:104</p>
      <p>Dallas Mavericks - Cleveland Cavaliers 143:101</p>
      <p>Denver Nuggets - Boston Celtics 96:92</p>
      <p>Utah Jazz - Golden State Warriors 113:109</p>
      <p>Los Angeles Clippers - Houston Rockets 122:119</p>
    </article>
  </body>
</html>