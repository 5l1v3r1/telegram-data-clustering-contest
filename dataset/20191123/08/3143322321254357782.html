<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lowvelder.co.za/515030/charlene-els/"/>
    <meta property="og:site_name" content="Lowvelder"/>
    <meta property="article:published_time" content="2019-11-23T08:59:01+00:00"/>
    <meta property="og:title" content="Skenking verander Els-gesin se lewe"/>
    <meta property="og:description" content="Charlene Els kruip sommer dadelik in almal wat haar ontmoet se harte."/>
  </head>
  <body>
    <article>
      <h1>Skenking verander Els-gesin se lewe</h1>
      <h2>Charlene Els kruip sommer dadelik in almal wat haar ontmoet se harte.</h2>
      <address><time datetime="2019-11-23T08:59:01+00:00">23 Nov 2019, 08:59</time> by <a rel="author">Mireille de Villiers</a></address>
      <p>MBOMBELA – Handomkeer. So het Charlene Els se gesin se lewens verander toe hulle onlangs ‘n hidroliese hospitaalbed en spesiale rolstoel van vrygewige skenkers ontvang het.</p>
      <p>Charlene is na geboorte met serebrale parese gediagnoseer, wat die dele van die brein affekteer wat beweging, balans en postuur beheer.</p>
      <p><b>LEES MEER:</b> <a href="https://lowvelder.co.za/457818/sewe-kersies-op-die-koek-vir-charlene-els/">Sewe kersies op die koek vir Charlene Els</a></p>
      <blockquote>Met die nuwe bed kan sy makliker sit of plat lê – totsiens, duisende kussings – en in die bed op wiele in haar kamer rondbeweeg.</blockquote>
      <figure>
        <img src="https://lowvelder.co.za/wp-content/uploads/sites/44/2019/11/Charlene-Els-3.jpg"/>
      </figure>
      <p>In die rolstoel kan sy gemaklik sit en oral rondbeweeg.</p>
      <p>Hoewel sy reeds so ‘n stoel het, hou hulle dit by die dagmoeder wat weeksdae na Charlene omsien sedert sy ‘n babatjie is.</p>
      <blockquote>Tot nou moes haar ouers by die huis pure mannekrag gebruik om klein Charlene in die huis rond te help beweeg, vertel ma Bianca.</blockquote>
      <p>Die skenking is te danke aan Skankane Transport, maar is deur Pediatric Care Africa, onder die aanvoering van Melany van der Merwe, gedryf.</p>
      <p>Pediatric Care Africa se dr. André Hattingh het ook baie gehelp om Charlene by addisionele mediese kenners uit te kry – onder meer ‘n dieetkundige en pediater.</p>
      <p>Sy ontvang ook weekliks arbeids- en fisioterapie en sal volgende jaar spraakterapie hervat.</p>
      <p>Die Els-gesin reël deurlopend fondsinsamelings vir Charlene. Haar doeke en melk is uiteraard baie duur.</p>
      <p>Hou <i>Laevelder</i> dop vir meer inligting daaroor.</p>
      <p><b>SIEN OOK:</b> <a href="https://lowvelder.co.za/501878/drie-operasies-uit-1-000-vir-pediatric-care-africa/">Drie operasies uit 1 000 vir Pediatric Care Africa</a></p>
    </article>
  </body>
</html>