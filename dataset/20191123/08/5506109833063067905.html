<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/02/2144845/%D8%AF%D9%88%D9%85%DB%8C%D9%86-%D8%BA%D8%A7%D8%B1-%D8%B2%D9%86%D8%AF%D9%87-%D8%AC%D9%87%D8%A7%D9%86-%D9%87%D9%85%DA%86%D9%86%D8%A7%D9%86-%DA%86%D8%B4%D9%85-%D8%A8%D9%87-%D8%B1%D8%A7%D9%87-%D8%AA%D9%88%D8%AC%D9%87-%D9%85%D8%B3%D8%A6%D9%88%D9%84%D8%A7%D9%86-%D9%86%D8%A8%D9%88%D8%AF-%D8%A7%D9%85%DA%A9%D8%A7%D9%86%D8%A7%D8%AA-%D8%B1%D9%81%D8%A7%D9%87%DB%8C-%D9%85%D8%A7%D9%86%D8%B9-%D8%AA%D9%88%D9%82%D9%81-%DA%AF%D8%B1%D8%AF%D8%B4%DA%AF%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-23T08:13:52+00:00"/>
    <meta property="og:title" content="دومین غار زنده جهان همچنان چشم به راه توجه مسئولان /نبود امکانات رفاهی مانع توقف گردشگران است"/>
    <meta property="og:description" content="به‌گزارش خبرگزاری تسنیم از اراک، غارها یکی از انواع جاذبه‌های طبیعی به شمار می‌روند که علاوه بر کاربردهای زیست‌محیطی در راستای جذب گردشگر و بهبود شرایط اقتصادی منطقه هم بسیار حائز اهمیت هستند."/>
  </head>
  <body>
    <article>
      <h1>دومین غار زنده جهان همچنان چشم به راه توجه مسئولان /نبود امکانات رفاهی مانع توقف گردشگران است</h1>
      <h2>غار ۷۰ میلیون ساله نخجیر که دومین غار زنده جهان به شمار می‌رود با گذشت بیش از دو دهه از زمان کشف آن همچنان در سایه بی‌توجهی مسئولان به ابتدایی‌ترین شکل ممکن پذیرای گردشگران است.</h2>
      <address>
        <time datetime="2019-11-23T08:13:52+00:00">23 Nov 2019, 08:13</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1396/11/24/1396112417073118513332644.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به‌گزارش <a href="https://www.tasnimnews.com/">خبرگزاری تسنیم</a> از <b>اراک</b>، غارها یکی از انواع جاذبه‌های طبیعی به شمار می‌روند که علاوه بر کاربردهای زیست‌محیطی در راستای جذب گردشگر و بهبود شرایط اقتصادی منطقه هم بسیار حائز اهمیت هستند.</p>
      <p>استان مرکزی در کنار بسیاری از جاذبه‌های گردشگری که در گوشه گوشه خود جای داده از غاری با قدمت 70 میلیون ساله در محدوده بین دلیجان و نراق برخوردار است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1396/11/24/1396112417090849813332674.jpg"/>
      </figure>
      <p>
        <b>پذیرایی از گردشگران به ابتدایی‌ترین شکل ممکن</b>
      </p>
      <p>غار نخجیر دومین غار زنده جهان ومعروف به جنگل آهکی ایران با تمام زیبایی‌های بی‌نظیری که دارد اما در سایه کم‌توجهی‌ها با گذشت دو دهه از کشف آن، همچنان به ابتدایی‌ترین شکل پذیرای گردشگرانی است که غرق در زیبایی این غار با حیرت از نبود امکانات رفاهی اطراف این مجموعه، آن را ترک می‌کنند.</p>
      <p>نبود امکانات اطراف این غار تا آنجاست که شاید کمتر گردشگری تصمیم دیدندوباره از این غار و قصد عزیمت به این منطقه در آینده را داشته باشد.</p>
      <p>غار 70 میلیون ساله نخجیر مربوط به دوره سوم زمین‌شناسی بوده و بعد از غار ماموس مکزیک دومین غار آهکی زنده جهان است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1396/11/24/1396112417083169813332664.jpg"/>
      </figure>
      <p>
        <b>با گذشت 2 دهه از کشف همچنان غار نخجیر نقطه ثقل گردشگری منطقه نیست</b>
      </p>
      <p>غاری که با وجود بی‌مهری‌ها همچنان چشم به راه گردشگران است، متاسفانه با وجود همه زیبایی‌ها و عجایب، همچنان این اثر طبیعی به عنوان نقطه ثقل گردشگری منطقه نبوده که این جای تاسف است و باید دید این بی‌مهری‌ها تا کجا ادامه دارد.</p>
      <p>نبود زیرساخت‌های رفاهی و خدماتی در این منطقه گردشگری حلقه مفقوده‌ای است که با توجه به اقلیم مستعد و استقبال گردشگران سراسر کشور از این غار، روح هر گردشگری را می‌آزارد.</p>
      <p>علاوه بر این، در این سال‌ها شاهد حفر تونلی در دل این اثر طبیعی ارزشمند که شاید هرگونه دخالت در مجموعه داخلی آن سبب آسیب زدن به پیکر باارزش آن شود، هستیم به طوری که به گفته برخی از کارشناسان حفر این تونل به لحاظ زیست‌محیطی سبب آسیب زدن به غار می‌شود و در واقع زخمی بر پیکره این جنگل 70 میلیون ساله است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1396/05/18/1396051811145757011602144.jpg"/>
      </figure>
      <p>مدیرکل میراث فرهنگی، صنایع دستی و گردشگری استان مرکزی در این باره به خبرنگار تسنیم گفت: در غار نخجیر به برخی از اتفاقاتی که افتاده معترض هستم، وقتی می‌گوییم غار زنده، یعنی نیاز به حساسیت بیشتر و احتمال خطر بیشتر، چراکه این غار با اندکی غفلت ممکن است دچار ریزش و مشکلات دیگر شود.</p>
      <p>
        <a href="https://tasnimnews.com/1962563">مدیریت غار نخجیر به مجموعه شهرستان دلیجان وگذار شد</a>
        <a href="https://tasnimnews.com/1916025">اراک| وضعیت غار نخجیر دلیجان مطلوب نیست</a>
        <a href="https://tasnimnews.com/2027409">نارضایتی بازدیدکنندگان غار علیصدر؛ آبروی گردشگری استان، آبروی همدان را به خطر انداخت!</a>
      </p>
      <p>
        <b>**تونلی که در دل غار ایجاد شده فاجعه است</b>
      </p>
      <p>علیرضا ایزدی افزود: تونلی که در این غار ایجاد شده، فاجعه بوده که نتیجه کار بدون درنظر گرفتن توان اکولوژیکی منطقه است، وقتی تنها نگاهمان به حوزه اقتصادی باشد ارزش‌ها را نادیده می‌گیریم که این مخالف حفاظت از آثار طبیعی است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1396/05/18/1396051811133047511602094.jpg"/>
      </figure>
      <p>
        <b>بازگشایی تونل بسته به نظر محیط زیست است</b>
      </p>
      <p>وی تصریح کرد: تونلی که آنجا حفر شده تا زمان اعلام نظر نهایی مجموعه محیط زیست به عنوان متولی اصلی غارها در کشور مسدود است، اگر مجموعه محیط زیست صلاح بر بازگشایی بدانند که مشکلی نداریم اما اگر نظرشان بر عدم بازگشایی باشد فرصتی است که می‌توان از آن برای موارد دیگر نظیر راه‌اندازی یک گالری یا محلی برای پذیرایی استفاده کرد، آنچه که احتمال ایجاد اشکال را دارد، بازگشایی انتهای این تونل و گردش هوا در آن است که در صورت تایید محیط زیست مبنی بر آسیب‌زا بودن آن، این تونل همچنان مسدود می‌ماند.</p>
      <p>مدیرکل میراث فرهنگی، صنایع دستی و گردشگری استان مرکزی با اشاره به اینکه طبق قانون پیرامون این غار به بخش خصوصی و بومی منطقه واگذار شده بیان کرد: این افراد معتقد هستند که اگر بناست واگذاری توجیه اقتصادی داشته باشد باید مدت واگذاری بیش از یک سال درنظر گرفته شود تا سرمایه‌گذار راغب سرمایه‌گذاری در این منطقه باشد.</p>
      <p>ایزدی ادامه داد: پیگیر این هستیم که بتوانیم شیوه و مدت واگذاری را افزایش دهیم تا براساس طرح جامعی که معین و مصوب شده، وضعیت چنین اراضی را مشخص کنیم تا هم خود مجموعه شرکت بهره‌بردار بتواند سرمایه‌گذاری کند و هم از سرمایه‌گذاران دیگر برای خدمات رفاهی بهره‌مند شویم.</p>
      <figure>
        <img src="https://newsmedia.tasnimnews.com/Tasnim/Uploaded/Image/1393/07/12/139307121512378813777574.jpg"/>
      </figure>
      <p>وی عنوان کرد: طرح این اراضی الان مشخص است، بخش خصوصی(شرکت توسعه عمران دلیجان)، طرح مطالعاتی را برای این منطقه آماده کرده‌ است، بحث پروانه را برای آنها پیگیری می‌کنیم تا اگر نیازمند تسهیلات باشند قول مساعدت و همکاری بدهیم.</p>
      <p>مدیرکل میراث فرهنگی، صنایع دستی و گردشگری افزود: اگر بتوانیم طرح را 5 ساله واگذار کنیم توجیه اقتصادی برای سرمایه‌گذاری هم فراهم می‌شود.</p>
      <p>انتهای پیام/712/ ع</p>
    </article>
  </body>
</html>