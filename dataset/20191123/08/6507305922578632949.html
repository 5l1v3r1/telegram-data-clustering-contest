<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milannews.it/primo-piano/corsera-milan-vietato-fallire-vincere-per-uscire-dal-tunnel-e-dare-un-senso-alla-stagione-352849"/>
    <meta property="og:site_name" content="MilanNews.it"/>
    <meta property="article:published_time" content="2019-11-23T08:01:00+00:00"/>
    <meta property="og:title" content="CorSera - Milan, vietato fallire: vincere per uscire dal tunnel e dare un senso alla stagione"/>
    <meta property="og:description" content="Un altro bivio, un altro esame. Fin qui, il Milan li ha falliti tutti. Ma è arrivato il momento di emergere sul serio, perché la classifica - questa classifica! - comincia seriamente a essere preoccupante. Come riporta il Corriere della Sera, i rossoneri devono battere il vecchio e amatissimo maestro Ancelotti per provare a ripartire, uscire dal tunnel e dare un senso a una stagione che un senso per ora non ce l’ha."/>
  </head>
  <body>
    <article>
      <h1>CorSera - Milan, vietato fallire: vincere per uscire dal tunnel e dare un senso alla stagione</h1>
      <address><time datetime="2019-11-23T08:01:00+00:00">23 Nov 2019, 08:01</time> by <a rel="author">Salvatore Trovato</a></address>
      <p>Un altro bivio, un altro esame. Fin qui, il Milan li ha falliti tutti. Ma è arrivato il momento di emergere sul serio, perché la classifica - questa classifica! - comincia seriamente a essere preoccupante. Come riporta il Corriere della Sera, i rossoneri devono battere il vecchio e amatissimo maestro Ancelotti per provare a ripartire, uscire dal tunnel e dare un senso a una stagione che un senso per ora non ce l’ha.</p>
      <p><b>VIETATO FALLIRE </b>- Oggi pomeriggio, a San Siro, saranno in sessantamila, perché Milan-Napoli è sempre Milan-Napoli, anche se non sono più i bei vecchi tempi e le cose non stanno andando secondo le previsioni estive. Quello di stasera è un scontro fra grandi deluse. Tutti spalle al muro: nessuno può permettersi di fallire. Soprattutto il Milan, che a novembre è ancora alla disperata ricerca della svolta. Con Pioli qualche miglioramento s’è visto, ma solo nel gioco (comunque a tratti), non nei risultati (3 sconfitte nelle ultime 4 partite di campionato).</p>
      <p><b>SMUOVERE LA CLASSIFICA </b>- Il sogno Ibrahimovic scalda i cuori dei tifosi, ma gennaio è ancora lontano e in mezzo ci sono tante partite più o meno complicate, tutte importantissime. Almeno un paio di rinforzi di esperienza saranno fondamentali (il solo Ibra potrebbe non bastare), ma occorre iniziare a muovere la classifica subito. A gennaio, infatti, potrebbe essere troppo tardi.</p>
    </article>
  </body>
</html>