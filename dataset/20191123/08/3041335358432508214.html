<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/uncategorized/synedrio-enos-pasok-pou-einai-skia-tou-eaytou-tou/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T08:56:09+00:00"/>
    <meta property="og:title" content="Συνέδριο ενός ΠΑΣΟΚ που είναι σκιά του εαυτού του"/>
    <meta property="og:description" content="Το γεγονός ότι γίνεται συνέδριο του ΠΑΣΟΚ και πρακτικά δεν αποτελεί είδηση λέει πολλά για τα προβλήματα του χώρου αυτού"/>
  </head>
  <body>
    <article>
      <h6 class="kicker">Ανάλυση</h6>
      <h1>Συνέδριο ενός ΠΑΣΟΚ που είναι σκιά του εαυτού του</h1>
      <h2>Το γεγονός ότι γίνεται συνέδριο του ΠΑΣΟΚ και πρακτικά δεν αποτελεί είδηση λέει πολλά για τα προβλήματα του χώρου αυτού</h2>
      <address><time datetime="2019-11-23T08:56:09+00:00">23 Nov 2019, 08:56</time> by <a rel="author" href="https://www.tanea.gr/editor/%cf%87%ce%b1%cf%81%ce%b1%ce%bb%ce%b1%ce%bc%cf%80%cf%8c%cf%80%ce%bf%cf%85%ce%bb%ce%bf%cf%82-%ce%bb%ce%b5%cf%85%cf%84%ce%ad%cf%81%ce%b7%cf%82/" target="_blank">Χαραλαμπόπουλος Λευτέρης</a></address>
      <p>Κάποτε θα ήταν το μεγαλύτερο πολιτικό γεγονός των ημερών.</p>
      <p>Πολλές χιλιάδες άνθρωποι θα είχαν συμμετάσχει στις εσωκομματικές διαδικασίες, στις αντιπαραθέσεις, στην προσπάθεια διαμόρφωσης συσχετισμών.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Το ίδιο το συνέδριο θα ήταν το σημείο αναφοράς μιας χώρας.</p>
      <p>Θα το κάλυπταν τα ΜΜΕ.</p>
      <p>Θα υπήρχε πλήθος ρεπορτάζ.</p>
      <p>Θα σημειώνονταν όλες οι λεπτομέρειες από το ποιοι ξένοι ηγέτες θα έρχονταν μέχρι τις προσεκτικά επιλεγμένες ατάκες του αρχηγού.</p>
      <p>Και μπορεί από ένα σημείο και μετά η μεγάλη μάχη να ήταν για τους σταυρούς και την εκλογή σε υψηλή θέση στην Κεντρική Επιτροπή, εντούτοις καταλάβαινες ότι κάτι παιζόταν, ότι κρινόταν η πορεία ενός μεγάλου και μαζικού πολιτικού χώρου.</p>
      <p>Τώρα, οι συντάκτες που έχουν χρεωμένο το σχετικό ρεπορτάζ απλώς βλαστημάνε που θα χάσουν ένα σαββατοκύριακο.</p>
      <p>Οι διευθυντές σύνταξης και οι αρχισυντάκτες ροής δίνουν προβολή περισσότερο από υποχρέωση παρά επειδή όντως βλέπουν το θέμα να έχει απήχηση.</p>
      <p>Οι ρεπόρτερ ελπίζουν σε καμία κόντρα μπας και βγει καμιά είδηση, όμως τίποτα δεν γίνεται.</p>
      <p>Και όλα αυτά για το συνέδριο του ΠΑΣΟΚ…</p>
      <p>Ποιος θα το περίμενε αυτό σε προηγούμενες δεκαετίες: το συνέδριο του ΠΑΣΟΚ να μην είναι το κέντρο της προσοχής της χώρας.</p>
      <p>Και δεν είναι ότι είναι έκτακτο συνέδριο που γίνεται για να λυθούν θέματα που αφορούν το πώς θα πάνε στη συνδιάσκεψη ΚΙΝΑΛ και για να ευθυγραμμίσουν το καταστατικό.</p>
      <p>Είναι κάτι βαθύτερο.</p>
      <p>Είναι η κρίση ενός πολιτικού χώρου που κάποτε άλλαξε τη χώρα και τώρα βρίσκεται σε παρατεταμένη αδυναμία να παράξει πολιτική.</p>
      <p>Ενός χώρου που συνέβαλε όσο κανείς άλλος στο να ξεπεραστούν τα τραύματα του Εμφυλίου και να διαμορφωθεί η «μεσαία τάξη» στην Ελλάδα και τώρα βλέπει τον ΣΥΡΙΖΑ να έχει καταλάβει όλο τον κρίσιμο πολιτικό πεδίο.</p>
      <figure>
        <img src="https://www.in.gr/wp-content/uploads/2019/11/img_60431563362301-600x400.jpg"/>
      </figure>
      <p>Ενός χώρου που κάποτε πρωταγωνίστησε στο να διαμορφωθεί η ίδια η έννοια της «προοδευτικής πολιτικής» στην Ελλάδα και τώρα ταλαντεύεται ανάμεσα σε μια αμήχανη αντιπολίτευση και μια ακόμη πιο αμήχανη υπεράσπιση μιας μνημονιακής διακυβέρνησης για την οποία ουδέποτε έγινε σοβαρή αποτίμηση.</p>
      <p>Γιατί στην πολιτική μετράνε τα ιστορικά «ονόματα» και οι βαριές «φανέλες», αλλά δεν αρκούν.</p>
      <p>Τα κόμματα κρίνονται από το εάν ανταποκρίνονται σε πραγματικές ανάγκες.</p>
      <p>Εάν απαντούν σε τωρινά ερωτήματα.</p>
      <p>Εάν μπορούν να δώσουν διέξοδο εκεί που άλλοι αποτυγχάνουν.</p>
      <p>Η λογική των «περασμένων μεγαλείων» ελάχιστα μετράει στην κοινωνία.</p>
      <p>Το ίδιο και το βάρος μιας ιστορίας.</p>
      <p>Η χώρα σίγουρα έχει ανάγκη την «προοδευτική παράταξη».</p>
      <p>Όμως, αυτό δεν σημαίνει απλώς ένα ακόμη μαγαζί που να διεκδικεί μια ιστορική κληρονομιά.</p>
      <p>Σημαίνει έναν χώρο που να μπορεί να επικοινωνεί με τις ζωντανές δυνάμεις της κοινωνίας, να παράγει προγράμματα εφαρμόσιμα, να προάγει πραγματικά αρχές όπως η δημοκρατία, η δικαιοσύνη, η αναδιανομή του πλούτου.</p>
      <p>Διαφορετικά, η κοινωνία και το εκλογικό σώμα μπορούν να φερθούν με αδυσώπητο τρόπο σε κόμματα και πολιτικούς που δεν ανταποκρίνονται σε μια πραγματική ανάγκη.</p>
      <p>Προσπερνώντας και σύμβολα και ιστορίες. Ακόμη και βαριές.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>