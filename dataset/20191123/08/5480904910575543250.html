<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kvuli-obezite-zavadi-nektere-skoly-do-telocviku-kolobezky/1824331?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T08:10:00+00:00"/>
    <meta property="og:title" content="Kvůli obezitě zavádí některé školy do tělocviku koloběžky"/>
    <meta property="og:description" content="Praha - Jako nástroj v boji proti obezitě zavádí některé školy v Česku do výuky tělocviku jízdu na koloběžce. Přivedl je k tomu projekt Tělák nás baví společnosti Kostka. Inspiraci našli učitelé v Německu. ČTK o tom informoval mediální zástupce společnosti Jan Hrbek. Podle odborníků je dosavadní podoba tělesné výchovy zastaralá a nedokáže děti motivovat ke sportování. Podle studie Univerzity Palackého v Olomouci má zhruba pětina českých školáků ve věku mezi 11 a 15 lety problémy s hmotností."/>
  </head>
  <body>
    <article>
      <h1>Kvůli obezitě zavádí některé školy do tělocviku koloběžky</h1>
      <address><time datetime="2019-11-23T08:10:00+00:00">23 Nov 2019, 08:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Jako nástroj v boji proti obezitě zavádí některé školy v Česku do výuky tělocviku jízdu na koloběžce. Přivedl je k tomu projekt <a href="https://www.telaknasbavi.cz/?eucookie=1">Tělák nás baví</a> společnosti Kostka. Inspiraci našli učitelé v Německu. ČTK o tom informoval mediální zástupce společnosti Jan Hrbek. Podle odborníků je dosavadní podoba tělesné výchovy zastaralá a nedokáže děti motivovat ke sportování. Podle studie Univerzity Palackého v Olomouci má zhruba pětina českých školáků ve věku mezi 11 a 15 lety problémy s hmotností.</p>
      <p>"Inspirovali jsme se u kolegů v Německu, kde funguje jízda na koloběžkách jako součást hodin tělesné výchovy na školách již několik let. Podobný model jsme zavedli také u nás, abychom pomocí koloběžek rozvíjeli slábnoucí motorické dovednosti dětí a zároveň bojovali proti dětské obezitě formou, která školáky baví," uvedla ředitelka Základní školy v Moravské Třebové Jaroslava Skácelíková.</p>
      <p>Podíl školáků s nadváhou v posledních desetiletí roste. Zatímco v roce 2002 mělo podle průzkumů problémy s hmotností zhruba 16 procent chlapců ve věku 15 let a osm procent stejně starých dívek, loni to bylo kolem 25 procent hochů a 13 procent děvčat. Podle Skácelové tak mimo jiné doplácejí na špatné stravovací návyky v rodině a nedostatek přirozeného pohybu. "Konvenční tělocvik pro děti není dostatečně zábavný a nerozvíjí v dětech přirozenou touhu po pohybu," řekla.</p>
      <p>Koloběžka je podle odborníků na sport a volný čas ideální sportovní aktivitou i pro pohybově méně nadané děti. "Střídání nohou při jízdě kompenzuje jednostranné přetížení pohybového aparátu a navozuje propojení pravé a levé hemisféry v mozku," uvedl Tomáš Dohnal z Fakulty tělesné kultury Univerzity Palackého v Olomouci.</p>
      <p>Novátorský přístup k tělocviku zavádějí podle Hrbka postupně do praxe i další základní a střední školy, například sportovní Gymnázium Jeseník, Základní škola Jeseník nebo Základní škola Šumperk.</p>
      <p>Podle údajů Světové zdravotnické organizace (WHO) jsou Češi jedním z nejobéznějších národů v Evropě. Odborníci předpovídají, že by v roce 2020 mohla být obézní až třetina české populace. Obezita nejen výrazně snižuje délku života, podepisuje se i na jeho kvalitě kvůli četným zdravotním rizikům, včetně vyššího rizika cukrovky, srdečních onemocnění a určitých druhů rakoviny.</p>
    </article>
  </body>
</html>