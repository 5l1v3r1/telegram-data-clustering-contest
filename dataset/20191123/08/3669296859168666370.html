<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/saglik/uzmanindan-karbonmonoksit-uyarisi"/>
    <meta property="og:site_name" content="CNN Türk"/>
    <meta property="article:published_time" content="2019-11-23T08:05:20+00:00"/>
    <meta property="og:title" content="Uzmanından karbonmonoksit uyarısı"/>
    <meta property="og:description" content="Zonguldak İl Sağlık Müdürü Uzm. Dr. Ertuğrul..."/>
  </head>
  <body>
    <article>
      <h1>Uzmanından karbonmonoksit uyarısı</h1>
      <h2>Zonguldak İl Sağlık Müdürü Uzm. Dr. Ertuğrul Güner, karbonmonoksit zehirlenmeleri ve alınması gereken önlemler hakkında bilgiler verdi.</h2>
      <address><time datetime="2019-11-23T08:05:20+00:00">23 Nov 2019, 08:05</time> by <a rel="author">İHA</a></address>
      <p>İl <a href="https://www.cnnturk.com/haberleri/saglik">Sağlık</a> Müdürü Güner, “ Ülkemizde bilgisizlik, yanlış kullanım ve ihmal yüzünden soba, şofben, baca zehirlenmeleri hemen her yıl kış aylarında özellikle alçak basınçlı havalarda tehlikeli boyutlara ulaşmaktadır. Güneybatıdan esen bir rüzgâr olan “lodos” nedeniyle her yıl onlarca kişi özellikle sobadan olmak üzere sızan <a href="https://www.cnnturk.com/haberleri/karbonmonoksit">karbonmonoksit</a> gazı ile zehirlenmektedir. Karbonmonoksit renksiz, tatsız, kokusuz, yanıcı zehirli bir gazdır. Vücuda solunum yolu ile girer ve doğrudan kana geçerek oksijen alımını engeller zehirlenme ve ölüme neden olur. Havagazı, kömür vb. ısıtma amacıyla kullanılan her tür soba ve ocakta yanma sırasında oluşur.</p>
      <p>Karbonmonoksit zehirlenmeleri sıklıkla; kapalı ortamlarda açık ocaklar, bacası çekmeyen soba, şofben, bacasız gaz sobalarında yakıtın iyi yanmaması nedeni ile meydana gelir. Karbonmonoksitle meydana gelen zehirlenmelerde kısa süre içerisinde tıbbi müdahale yapılmazsa, zehirlenmeler ölümle sonuçlanabilir. Soba zehirlenmesi; odun, kömür gibi ısınma aracı olarak kullanılan maddelerin yanması ile ortaya çıkan karbonmonoksit ( CO ) gazından kaynaklanır. Bu gaz solunduğunda, akciğerlerden kana karışarak kanda oksijen taşıyan moleküllere bağlanarak oksijenin dokulara taşınmasını engeller. Bunun sonucunda dokulara yeterli oksijen taşınamaz ve kişi hayatını kaybeder.</p>
      <p>Soba zehirlenmeleri nedeniyle söz konusu üzücü olayların yaşanmaması için vatandaşlarımızın soba kullanımı konusunda dikkatli olmaları gerekmektedir. Zehirlenme durumlarında hasta bulunduğu yerden temiz havalı bir yere taşınmalı ve hemen suni solunum yaptırılmalı. Hasta vakit kaybetmeden en yakın sağlık kuruluşuna götürülmelidir” ifadelerine yer verdi.</p>
      <p>Güner, kullanılan her türlü ısıtma cihazının kalite belgesine sahip olup olmadığına, garantilerine ve garanti sürelerine dikkat edilmesi gerektiğini, Kullanılan yakıtın standartlara uygunluğu kontrol edilmesi ve izin belgesi olmayan satıcılardan kömür alınmaması gerektiğine vurgu yaptı. Aşırı doldurulan sobanın duman yolu daralacağı, soba içinde düzensiz ısı dağılımı nedeniyle de baca çekişi zayıflayacağı için soba yakılırken aşırı doldurulmamasına dikkat edilmesi gerektiğini belirten Güner, sönmekte olan sobaya asla tutuşması güç yakıtların konulmaması gerektiğini; yakıtın yavaş yavaş ilave edilmesi gerektiğini, yatmadan önce sobaya kesinlikle yakıt konulmaması gerektiğinin altını çizdi.</p>
      <p>İl Sağlık Müdürü Ertuğrul Güner, iyi ısınmayan ve alttan yakılan kömür sobalarında karbon monoksit zehirlenmesi riski artacağından soba tutuşturulurken yakıtın üstten yanması sağlanması gerektiğini; özellikle alçak basınçlı lodoslu havalarda ölüm olaylarında artış görüldüğü için eğer bacalar standartlara uygun değilse alçak basınçlı havalarda sobanın yakılmaması gerektiğini, yakılması zorunlu ise gece yatarken mutlaka tam olarak söndürülmesi gerektiğini belirtti.</p>
      <p>Ayrıca soba borularının birbiriyle birleştirilmesinde hava ve baca gazı sızdırmazlığı sağlanması, Sobanın bulunduğu yer sürekli havalandırılması, Bacalar standartlara uygun ve yalıtımlı olmalı, düzenli olarak temizletilmesi, dumanın geri tepmesini önlemek için bacaların en üst noktasının çatının en üst noktasından 1m. daha yüksekte olması sağlanması ve baca şapkası mutlaka takılması, binaların Yangından Korunması yönündeki mevzuat hükümlerine uyulmasına özen gösterilmesi gerektiği vurgulandı.</p>
      <p>Güner, uyarılara şöyle devam etti:</p>
      <p>“Alınan cihazın kalite belgesi ve garantilerine dikkat edilmeli. Şofben mutlaka bacaya bağlanmalı, baca bağlantısı olmayan (bina aydınlığına v.b. bağlı) şofben asla çalıştırılmamalı. Şofbenin monte edileceği mekân yeterli büyüklükte olmalı, şofben mümkünse banyo yerine balkona veya başka bir havadar mekâna takılmalı, şofbenin montajı mutlaka yetkili servis tarafından yapılmalı. Şofben zehirlenmeleri genellikle gaz kaçaklarından değil, yeterli havalandırma yapılmayan yerlerde yetersiz hava ve yetersiz yanma sonucunda oksijen oranının düşmesi ve karbonmonoksit oranının yükselmesiyle gerçekleştiği için şofbenin kullanıldığı yere sürekli temiz hava girmesi sağlanmalı.</p>
      <p>Bacalar yatak odalarından, merdiven sahanlığından, bina girişlerinden, havalandırma boşluklarından, çatı arasından, banyo ve tuvaletten geçirilmemeli. Konutlarda gaz kaçaklarına karşı uygun yerde detektör bulundurulmalı. Şofbende gaz kaçağı hissedildiğinde: Öncelikle gaz vanası ve tüp dedantörü kapatılmalı, <a href="https://www.cnnturk.com/haberleri/elektrik">elektrik</a> düğmeleri açılmamalı açıksa hemen kapatılmalı, kibrit - çakmak gibi alev ve kıvılcım çıkartabilecek hiçbir işlem yapılmamalı, pencereler karşılıklı açılarak ortam havalandırılmalı, hızla gaz şirketi yetkilisi veya şofben servisi aranmalıdır. Lodos esintisinin etkili olduğu süre boyunca gerekmedikçe soba yakılmamalıdır.</p>
      <p>Yanmakta olan soba yatmadan evvel mutlak surette söndürülmelidir. Bina yanlarında veya çatı saçak altlarında yürümemeye veya durmamaya özen gösterilmelidir. Kopan, sarkan ve yere düşen elektrik hatlarına ve kablolarına yaklaşmayınız ve bu gibi durumları 186 no'lu telefondan Elektrik Arıza Servisi'ne bildirilmelidir. Çökme veya yangın tehlikesinin bulunduğu durumlarda derhal 110 no'lu telefondan İtfaiye Servisi'ni aranmalıdır. Ortaya çıkabilecek acil sağlık sorunlarında derhal 112 no'lu telefondan Acil Yardım Servisi aranmalıdır. Doğalgaz Şebekesi ile ilgili ortaya çıkabilecek sorunlarda 187 no'lu telefondan Doğalgaz Arıza Servisi aranmalıdır.”</p>
      <related>
        <h4>ilgili haberler</h4>
        <a href="https://www.cnnturk.com/saglik/her-gun-4-adet-kaju-yerseniz-vucudunuza-ne-olur"/>
        <a href="https://www.cnnturk.com/saglik/tiroit-nodulleri-kanser-icin-risk-olusturuyor"/>
        <a href="https://www.cnnturk.com/saglik/metabolizma-hizlandirici-baharatlar1111"/>
      </related>
    </article>
  </body>
</html>