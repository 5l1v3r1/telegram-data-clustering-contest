<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/areszty-dla-zatrzymanych-przez-cba-pod-zarzutem-wreczania-lapowek,135471.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-23T08:23:00+00:00"/>
    <meta property="og:title" content="Areszty dla zatrzymanych przez CBA pod zarzutem wręczania łapówek"/>
    <meta property="og:description" content="Sąd uwzględnił wnioski prokuratury i aresztował w nocy z piątku na sobotę trzy kolejne z 10 osób zatrzymanych w ostatnich dniach przez CBA pod zarzutami wręczania łapówek. Wcześniej podobna decyzja zapadła wobec dwóch innych podejrzanych - podała katowicka prokuratura. Wobec pozostałych pięciu zatrzymanych zostały zastosowane tzw. wolnościowe środki zapobiegawcze."/>
  </head>
  <body>
    <article>
      <h1>Areszty dla zatrzymanych przez CBA pod zarzutem wręczania łapówek</h1>
      <address><time datetime="2019-11-23T08:23:00+00:00">23 Nov 2019, 08:23</time> by <a rel="author">PAP/AKC  </a></address>
      <h4>Sąd uwzględnił wnioski prokuratury i aresztował w nocy z piątku na sobotę trzy kolejne z 10 osób zatrzymanych w ostatnich dniach przez CBA pod zarzutami wręczania łapówek. Wcześniej podobna decyzja zapadła wobec dwóch innych podejrzanych - podała katowicka prokuratura. Wobec pozostałych pięciu zatrzymanych zostały zastosowane tzw. wolnościowe środki zapobiegawcze.</h4>
      <hr/>
      <ul>
        <li>
          <b>Śledztwo, w którym wcześniej zarzuty usłyszał m.in. b. senator PiS Stanisław K., dotyczy wręczania łapówek na łączną kwotę 1,9 mln zł.</b>
        </li>
        <li>
          <b>Wśród zatrzymanych w ostatnich dniach przez CBA osób są m.in. właściciel stacji telewizyjnej i uczelni niepublicznej w Katowicach, prezes Izby Gospodarczej Transportu Lądowego i przedsiębiorcy z branży deweloperskiej.</b>
        </li>
        <li>
          <b>Są oni podejrzani o przestępstwa płatnej protekcji oraz wręczania korzyści majątkowych.</b>
        </li>
      </ul>
      <p>O ogłoszonej w nocy z piątku na sobotę decyzji o aresztowaniu trzech osób podejrzanych poinformowała rzeczniczka Prokuratury Regionalnej w Katowicach Agnieszka Wichary.</p>
      <p>- Aresztowani to prezes jednej z warszawskich firm i dwaj członkowie zarządu innej spółki, tworzącej z nią konsorcjum. Mają zarzut dotyczący wręczenia, wspólnie i w porozumieniu, prawie 956 tys. zł łapówki od maja 2016 do października 2017 r. - podała prok. Wichary.</p>
      <p>Wcześniej zostały aresztowane dwie inne osoby z zatrzymanej ostatnio dziesiątki. Wobec pozostałych pięciu zastosowano poręczenia majątkowe. W całym śledztwie jest już 21 podejrzanych.</p>
      <p>W piątek wieczorem rozesłano mediom oświadczenie jednego z ostatnio zatrzymanych - właściciela regionalnej telewizji TVS i Wyższej Szkoły Technicznej Arkadiusza Hołdy, który poprosił o podawanie jego pełnych danych i nieukrywanie wizerunku, gdyż - jak zaznaczył - nie ma sobie nic do zarzucenia.</p>
      <p>- Złożyłem stosowne zeznania w prokuraturze i mam nadzieję, że sprawa zostanie szybko wyjaśniona. Ponadto informuję, że ta sprawa nie ma wpływu na działalność moich firm - zapewnił biznesmen.</p>
      <p>
        <a href="https://www.portalsamorzadowy.pl/prawo-i-finanse/prezydent-olsztyna-z-prokuratorskimi-zarzutami-mamy-jego-oswiadczenie,135307.html">Czytaj też: Prezydent Olsztyna z prokuratorskimi zarzutami. Mamy jego oświadczenie</a>
      </p>
      <p> </p>
      <p>Jak podawało wcześniej CBA, śledztwo prowadzone przez krakowską delegaturę biura dotyczy wręczania korzyści majątkowych na kwotę blisko 1,9 mln zł. Chodzi o podejmowanie się pośrednictwa w załatwieniu spraw w zamian za łapówki, a także powoływania się na wpływy w instytucjach państwowych oraz samorządowych województwa małopolskiego oraz udzielania korzyści majątkowych osobom pełniącym funkcje publiczne, w związku z pełnieniem tych funkcji.</p>
      <p>Według ustaleń śledztwa, 10 ostatnio zatrzymanych osób w zamian za korzyści majątkowe - w tym rzeczowe i pieniężne, przekazywane bezpośrednio bądź w formie darowizn na rzecz wskazanych fundacji - a także korzyści osobiste i załatwiało za pośrednictwem byłego senatora różne sprawy w instytucjach państwowych i samorządowych.</p>
      <p>Śledztwo w tej sprawie toczy się od 2016 r. W styczniu 2018 r. zarzuty usłyszał ówczesny senator Stanisław K. Wcześniej zrzekł się immunitetu chroniącego parlamentarzystę i został przez PiS zawieszony w prawach członka partii. Senat nie uwzględnił jednak prokuratorskiego wniosku o zgodę na zatrzymanie i aresztowanie K. - parlamantarzysta stawił się na przesłuchanie w prokuraturze, po którym zastosowano wobec niego poręczenie majątkowe.</p>
      <p>Według prokuratury, senator miał wywrzeć wpływ na wydanie decyzji o umorzeniu postępowania administracyjnego, które dotyczyło wpisania do rejestru zabytków budynku dawnego hotelu Cracovia i kina Kijów w Krakowie. W zamian za to - jak podawała Prokuratura Krajowa - senator miał przyjąć obietnicę udzielenia mu korzyści majątkowej w kwocie miliona złotych, przy czym połowa tych pieniędzy została przyjęta w formie darowizny wpłaconej na rzecz Fundacji Pomocy Osobom Niepełnosprawnym, w której senator pełnił funkcję prezesa.</p>
      <p>
        <a href="https://www.portalsamorzadowy.pl/polityka-i-spoleczenstwo/warszawa-zarzuty-dla-kierowcy-bmw-ktory-wjechal-w-pieszych-na-bielanach,133673.html">Czytaj też: Warszawa. Zarzuty dla kierowcy bmw, który wjechał w pieszych na Bielanach</a>
      </p>
      <p>Prokuratura zarzuciła też K., że przyjął korzyść majątkową o wartości co najmniej 170 tys. zł w zamian za wywarcie wpływu na prezesa zarządu i członków zarządu PKP SA w zakresie podjęcia decyzji dotyczącej jednej z umów zawartych pomiędzy PKP a innym podmiotem gospodarczym, na mocy której krakowska firma miała otrzymać 4,4 mln zł jako udział w kosztach prowadzonej inwestycji rozbudowy dworca autobusowego w Krakowie.</p>
      <p>Trzeci zarzut wobec K. dotyczy pośrednictwa przy załatwianiu sprawy penitencjarnej skazanego za kierowanie zorganizowaną grupą przestępczą. Według prokuratury, senator miał pośredniczyć w zamianie sposobu odbywania kary przez skazanego na lżejszy system półotwarty, za co miał otrzymać korzyść majątkową o wartości co najmniej 24 tys. zł - wyposażenie w oświetlenie obiektów sportowych należących do Fundacji Pomocy Osobom Niepełnosprawnym.</p>
      <p>W ostatnich wyborach K. startował jako niezależny kandydat do Senatu. Nie zdobył mandatu.</p>
      <p>W ramach tego samego śledztwa, w grudniu 2017 r. CBA zatrzymało kilka innych osób podejrzanych o korupcję, w tym syna senatora, który był wiceprezesem fundacji kierowanej przez ojca. Podejrzani mieli przyjąć łapówki na łączną kwotę blisko 1,2 mln zł. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>