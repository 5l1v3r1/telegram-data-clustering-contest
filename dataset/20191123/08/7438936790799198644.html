<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Hradec-Kralove-ma-nove-partnerske-mesto-Kronstadt-604287"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T08:38:00+00:00"/>
    <meta property="og:title" content="Hradec Králové má nové partnerské město Kronštadt"/>
    <meta property="og:description" content="Primátor Hradce Králové Alexandr Hrabálek podepsal smlouvu o partnerství s městem Kronštadt, které je administrativní součástí Petrohradu v Rusku."/>
  </head>
  <body>
    <article>
      <h1>Hradec Králové má nové partnerské město Kronštadt</h1>
      <address>
        <time datetime="2019-11-23T08:38:00+00:00">23 Nov 2019, 08:38</time>
      </address>
      <p>
        <b>Primátor Hradce Králové Alexandr Hrabálek podepsal smlouvu o partnerství s městem Kronštadt, které je administrativní součástí Petrohradu v Rusku.</b>
      </p>
      <p>Obě města chtějí rozvíjet vzájemnou spolupráci zejména v oblasti kultury, vědy a školství. Návrh na uzavření dohody o partnerství a vzájemné spolupráci hradečtí zastupitelé schválili na svém zasedání již v říjnu.</p>
      <p>„Ruské město mělo o partnerství s námi velký zájem. Jsem přesvědčený, že máme co nabídnout v celé řadě oblastí. Je to příležitost pro školy, kulturní instituce, firmy a díky této spolupráci se podaří propagovat naše město nejen v samotném Kronštadtu, ale především v celé petrohradské oblasti,“ říká hradecký primátor Alexandr Hrabálek. Hradec Králové má svá partnerská a spolupracující města v jedenácti zemích Evropy, mimo jiné na Slovensku, v Polsku, Francii, Německu nebo Nizozemí, nyní nově i v Rusku.</p>
      <p>Město Kronštadt, kde žije přibližně 44 tisíc obyvatel, leží na ostrově Kotlin ve Finském zálivu zhruba 40 kilometrů od Petrohradu. Kronštadský rajón tvoří jeden z rajónů Petrohradu. Historické centrum města spolu s opevněním jsou od roku 1990 zapsané na seznamu světového dědictví UNESCO.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Hradec-Kralove-S-rekonstrukci-materske-skoly-Slunicko-zacne-mesto-pristi-rok-603215"/>
        <a href="https://www.parlamentnilisty.cz/politika/obce-volicum/Hradec-Kralove-Po-dvanacti-letech-budou-zastupitele-jednat-o-nove-sazbe-poplatku-za-odpady-603138"/>
        <a href="https://www.parlamentnilisty.cz/politika/obce-volicum/Hradec-Kralove-Hucak-se-chysta-na-vodu-602613"/>
        <a href="https://www.parlamentnilisty.cz/politika/obce-volicum/Hradec-Kralove-Opravy-schodist-a-pochozich-lavek-na-tr-E-Benese-602469"/>
      </related>
    </article>
  </body>
</html>