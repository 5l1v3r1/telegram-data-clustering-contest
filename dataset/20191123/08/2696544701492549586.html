<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_check_point_androidos_alkalmazas_facebook_instagram_hiba_serulekenyseg"/>
    <meta property="og:site_name" content="HVG.hu"/>
    <meta property="article:published_time" content="2019-11-23T08:03:00+00:00"/>
    <meta property="og:title" content="Meglepődtek a kutatók, milyen lesújtó hiba van a Facebookban – és ezernyi androidos appban"/>
    <meta property="og:description" content="Bár egy alkalmazáshoz kiadott újabb szoftververziótól jogosan várjuk, hogy javítsa a program ismert hibáit, egy új kutatás szerint ez nem mindig van így."/>
  </head>
  <body>
    <article>
      <h1>Meglepődtek a kutatók, milyen lesújtó hiba van a Facebookban – és ezernyi androidos appban</h1>
      <address><time datetime="2019-11-23T08:03:00+00:00">23 Nov 2019, 08:03</time> by <a rel="author">hvg.hu</a></address>
      <p>
        <b>Bár egy alkalmazáshoz kiadott újabb szoftververziótól jogosan várjuk, hogy javítsa a program ismert hibáit, egy új kutatás szerint ez nem mindig van így.</b>
      </p>
      <p>Tömérdek androidos alkalmazás ellenőrzése után szomorú tanulságot vont le a Check Point kiberbiztonsági cég. Állítják: sok népszerű appban most is találhatók sérülékenységek, melyeket a program gyártója által kiadott szoftverfrissítés sem képes orvosolni.</p>
      <p>A <i><a href="https://www.wired.co.uk/article/android-apps-old-vulnerabilities">Wired</a></i> által is idézett <a href="https://research.checkpoint.com/2019/long-known-vulnerabilities-in-high-profile-android-applications/">kutatás szerint</a> a fejlesztők gyakran támaszkodnak egy előre megírt kódra, amely mindenki számára elérhető. Ezek a kódkönyvtárak azonban, mint bármely más szoftver, biztonsági réseket is tartalmazhatnak, a hibák pedig akaratlanul is bekerülhetnek a készülő alkalmazásba. A Check Point annak igyekezett utánajárni, hány olyan androidos szoftver lehet, amely a kódbázis régebbi, sebezhető változatát használja.</p>
      <blockquote>Az eredmény lesújtó.</blockquote>
      <p>A CP szakemberei azt találták, hogy a Play áruházba feltöltött alkalmazások ezrei(!) hordoznak magukban biztonsági hibákat, amelyek közül néhány évek óta fennáll. "Az eredmény meglepő volt számunkra. Gondoltuk, hogy lesznek hibák, de azt nem, hogy ennyi” – mondta Yaniv Balmas, a Check Point kiberkutatással foglalkozó vezetője.</p>
      <p>A CP szerint a jelenség napjaink legnépszerűbb szoftvereit is sújtja, így a Facebook, a Messenger és az Instagram alkalmazásában is megtalálhatók ezek a sebezhetőségek. A közösségi oldal szóvivője ugyanakkor azt mondta: a cég által feltárt hibák nem jelentenek veszélyt a felhasználóikra, mert a fejlesztéshez használt rendszerük más elven működik.</p>
      <blockquote>“A legtöbb felhasználó azt gondolja, ha letölti egy alkalmazás frissítését, a kritikus sebezhetőségektől is védve lesz. Ez tévedés”</blockquote>
      <p>– hangsúlyozták a CP kutatói, akik szerint rendszerszintű változtatásra lenne szükség. Egyrészt az alkalmazásfejlesztőknek következetesen gondoskodniuk kellene arról, hogy a kódbázisok legújabb, javított változatát használják. Az alkalmazásboltoknak pedig, mint például a Google Play, szigorúbb ellenőrzéseket kellene alkalmazniuk, mielőtt egy programot letölthetővé tesznek.</p>
      <p>A Check Point az általuk feltárt problémákat már jelentette a Google felé. A keresőcég válaszul azt közölte, kivizsgálja a cég megállapításait, illetve ezzel párhuzamosan bővítették jutalmazási rendszerüket, hogy ösztönözzék a fejlesztőket a biztonsági kutatókkal való együttműködésre. A CP ugyanakkor hangsúlyozta: a meglévő sérülékenységek ettől nem fognak eltűnni.</p>
      <related>
        <a href="https://hvg.hu/tudomany/20191120_android_hiba_serulekenyseg_kamera_alkalmazas_leskelodes_hacker"/>
        <a href="https://hvg.hu/tudomany/20191121_sebezhetoseg_qualcomm_lapkakeszletekben_android_adatlopas"/>
      </related>
    </article>
  </body>
</html>