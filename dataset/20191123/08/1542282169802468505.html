<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/23/pnigikan-thasoskaihalkidiki-megales-katastrofes"/>
    <meta property="og:site_name" content="euronews"/>
    <meta property="article:published_time" content="2019-11-23T08:05:08+00:00"/>
    <meta property="og:title" content="«Πνίγηκαν» Θάσος και Χαλκιδική-Μεγάλες καταστροφές"/>
    <meta property="og:description" content="Στις πληγείσες περιοχές από την θεομηνία κυβερνητικό κλιμάκιο-δραματική η κατάσταση σε πολλές περιοχές"/>
  </head>
  <body>
    <article>
      <h1>«Πνίγηκαν» Θάσος και Χαλκιδική-Μεγάλες καταστροφές</h1>
      <address><time datetime="2019-11-23T08:05:08+00:00">23 Nov 2019, 08:05</time> by <a rel="author">euronews </a></address>
      <p>Συνεργεία της Διεύθυνσης Πολιτικής Προστασίας της Περιφέρειας Κεντρικής Μακεδονίας και κλιμάκια της Πυροσβεστικής εργάζονται πυρετωδώς προκειμένου να αποκαταστήσουν τις ζημιές σε σπίτια και δρόμους από τη σφοδρή νεροποντή που χτύπησε τη Χαλκιδική, κυρίως την Ολυμπιάδα, το Γομάτι και τα Πλανά. Ο συντονισμός όλων των φορέων για την άμεση θωράκιση της ευρύτερης περιοχής ενόψει της νέας κακοκαιρίας που αναμένεται από αύριο, τέθηκε άλλωστε ως προτεραιότητα στην ευρεία κυβερνητική σύσκεψη που πραγματοποιήθηκε το πρωί στην Ολυμπιάδα. Όλες οι υπηρεσίες είναι σε πλήρη ετοιμότητα.</p>
      <p>Δεκατέσσερα μηχανήματα της Περιφέρειας και έντεκα συνεργεία της Πυροσβεστικής υπηρεσίας απομακρύνουν από το πρωί σήμερα, τόνους λάσπης, φερτά υλικά που κατέβηκαν από τον ορεινό όγκο της Χαλκιδικής και τα νερά από τα ρέματα που φούσκωσαν. «Τα μηχανήματα θα γίνουν πολύ περισσότερα αφού θα συνδράμει με δικά του και ο ελληνικός στρατός» ανέφερε στο ΑΠΕ-ΜΠΕ ο επικεφαλής της Διεύθυνσης Πολιτικής Προστασίας της Περιφέρειας Κεντρικής Μακεδονίας, Χαράλαμπος Στεργιάδης. «Προχωρούν οι διαδικασίες, να έρθουν να βοηθήσουν χωματουργικά του ελληνικού στρατού, ενώ παράλληλα θα ενισχυθεί ο συνολικός αριθμός – σχεδόν θα διπλασιαστεί- γιατί εκτός από την Περιφέρεια που διαθέτει μηχανήματα έργου, θα συμμετάσχουν μηχανήματα από τον “Ελληνικό Χρυσό” δια της Εγνατίας Οδού Α.Ε.», σημείωσε ο κ. Στεργιάδης.</p>
      <p>«Προχωράμε σε αποκαταστάσεις ώστε να φύγει άμεσα ο κίνδυνος από τα σπίτια, αρχικά, έτσι ώστε και με νέες βροχοπτώσεις να μην έχουμε προβλήματα σε κατοικίες και σταδιακά κάνουμε το ίδιο για καθαρισμό δρόμων και των ρεμάτων, τα οποία ευτυχώς είχαμε καθαρίσει το καλοκαίρι και έτσι δεν είχαμε θύματα ή εκτεταμένες ζημιές σε οικισμούς» επισήμανε ο επικεφαλής της Διεύθυνσης Πολιτικής Προστασίας. «Απελευθερώνουμε από φερτές ύλες τα ρέματα της Ολυμπιάδας όπως Μπασδέκη, Μαυρόλακκα κ. ά., και επίσης τα ρέματα Γοματίου, Πλανών, οπουδήποτε αλλού χρειάζεται, και μετά σειρά έχουν οι φθορές στο οδικό δίκτυο Θέλουμε να είναι θωρακισμένη η περιοχή για να αντιμετωπίσει τη νέα κακοκαιρία» υπογράμμισε ο κ. Στεργιάδης.</p>
      <p>Ανοικτό είναι το οδικό δίκτυο της Χαλκιδικής εκτός από ένα σημείο στο οποίο το οδόστρωμα έχει υποστεί καθίζηση. Η κυκλοφορία των οχημάτων στην επαρχιακή οδό Πολυγύρου - Ιερισσού (ύψος Πλατανόρεμα), έχει διακοπεί από χθες, όπως ενημερώνει η Γενική περιφερειακή Αστυνομική Διεύθυνση Κεντρικής Μακεδονίας. Η κίνηση των οχημάτων διεξάγεται από την παλαιά εθνική οδό Θεσσαλονίκης -Ιερισσού, μέσω Αρναίας.</p>
      <p>Σύμφωνα με απόφαση της Διεύθυνσης Αστυνομίας Χαλκιδικής, ο δρόμος θα παραμείνει κλειστός μέχρι την αποκατάσταση των φθορών.</p>
      <h3>Κυβερνητικό κλιμάκιο στην περιοχή</h3>
      <p>Η ανάγκη να υπάρξει εγρήγορση και σχεδιασμός τις αμέσως επόμενες ώρες ώστε να αποφευχθούν τα χειρότερα ενόψει του νέου κύματος κακοκαιρίας που αναμένεται από το βράδυ της Κυριακής, υπογραμμίστηκε σε ευρεία σύσκεψη στην Ολυμπιάδα Χαλκιδικής, που επλήγη τις τελευταίες ώρες από έντονα πλημμυρικά φαινόμενα.</p>
      <p>"Δεν υπάρχει χρόνος για χάσιμο", τόνισε ο υπουργός Εθνικής 'Αμυνας, Νίκος Παναγιωτόπουλος, ο οποίος έφτασε νωρίς το πρωί στην Ολυμπιάδα, μαζί με τον υφυπουργό Εσωτερικών, Θεόδωρο Λιβάνιο, επικεφαλής κυβερνητικού κλιμακίου, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στη Χαλκιδική.</p>
      <p>Στη σύσκεψη, παρουσία του περιφερειάρχη Κεντρικής Μακεδονίας, Απόστολου Τζιτζικώστα, του "οικοδεσπότη" δημάρχου Αριστοτέλη, Στέλιου Βαλιάνου, πολλών υπηρεσιακών και αυτοδιοικητικών παραγόντων, πήραν μέρος και οι γενικοί γραμματείς Πολιτικής Προστασίας, Νίκος Χαρδαλιάς, Υποδομών, Γεώργιος Καραγιάννης και Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας, όπως επίσης ο υπαρχηγός Επιχειρήσεων του Πυροσβεστικού Σώματος, αντιστράτηγος</p>
      <p>Στέφανος Κολοκούρης, που έφτασαν στην περιοχή μαζί με τους κ.κ. Παναγιωτόπουλο και Λιβάνιο, με ελικόπτερο της Πυροσβεστικής Υπηρεσίας.</p>
      <p>"Καλό είναι να υπάρχει ένας συντονισμός όλων αυτών που θα κληθούν τις επόμενες ώρες να θωρακίσουν όσο μπορούν την περιοχή" τόνισε ο κ. Παναγιωτόπουλος.</p>
      <p>"Υπάρχει ένας συγκεκριμένος σχεδιασμός που πρέπει να γίνει" για την αντιπλημμυρική θωράκιση αυτών και άλλων περιοχών, σημείωσε ο κ. Παναγιωτόπουλος, σε δηλώσεις του μετά την επίσκεψή του στην πληγείσα περιοχή, και πρόσθεσε: "Δυστυχώς, στις εποχές που ζούμε, αυτό που ονομάζαμε έκτακτο καιρικό φαινόμενο, έχει γίνει τακτικό και πολύ φοβούμαι ότι από εδώ και πέρα θα γίνει τακτικότερο".</p>
      <p>Σε ό,τι αφορά ειδικότερα την Ολυμπιάδα είπε πως το πρόβλημα φαίνεται να συγκεντρώνεται στη διευθέτηση ενός ρέματος που πλημμυρίζει και δημιουργεί, με τον τεράστιο όγκο νερού, το πλημμυρικό φαινόμενο στην κατοικημένη περιοχή. "Θεωρώ ότι υπάρχει ο τρόπος να σχεδιαστεί η διευθέτηση αυτού του ρέματος, αλλά αυτό είναι κάτι που θα μας απασχολήσει την επόμενη μέρα. Σήμερα και αύριο θα πρέπει να κάνουμε ό,τι μπορούμε για να αντιμετωπιστούν τα χειρότερα" ανέφερε ο υπουργός και συνεχάρη όλους όσοι δίνουν τη μάχη για την αντιμετώπιση αυτών των φαινομένων σε αντίξοες συνθήκες.</p>
      <p>Στη διάρκεια της σύσκεψης, ο υφυπουργός Εσωτερικών, Θεόδωρος Λιβάνιος, τόνισε την ανάγκη να ενημερωθούν οι κάτοικοι για τα νέα έντονα καιρικά φαινόμενα που έρχονται και να ληφθούν όλα τα απαραίτητα μέτρα προστασίας. Είπε ακόμα πως θα πρέπει, όπου κι αν χρειαστεί, να κλείσουν οι δρόμοι και διαβεβαίωσε πως όλες οι υπηρεσίες του υπουργείου Εσωτερικών και της Πολιτικής Προστασίας είναι σε ετοιμότητα. Ο κ. Λιβάνιος σημείωσε, παράλληλα, ότι θα πρέπει να προχωρήσουν άμεσα οι τριμελείς επιτροπές για καταγραφή της καταστροφής των οικοσκευών για να δοθούν το συντομότερο δυνατό και οι αποζημιώσεις.</p>
      <figure>
        <img src="https://static.euronews.com/articles/stories/04/31/73/12/808x539_cmsv2_c8a6038a-f94c-5f41-b300-611fa65a13a0-4317312.jpg"/>
        <figcaption>ΑΠΕ-ΜΠΕ/ΔΗΜΗΤΡΗΣ ΤΟΣΙΔΗΣ© 2019 ΑΘΗΝΑΪΚΟ ΠΡΑΚΤΟΡΕΙΟ ΕΙΔΗΣΕΩΝ - ΜΑΚΕΔΟΝΙΚΟ ΠΡΑΚΤΟΡΕΙΟ ΕΙΔΗΣΕΩΝΔΗΜΗΤΡΗΣ ΤΟΣΙΔΗΣ</figcaption>
      </figure>
      <figure>
        <img src="https://static.euronews.com/articles/stories/04/31/73/12/808x499_cmsv2_dcfccebc-4a36-5c30-a224-43cc8951d880-4317312.jpg"/>
        <figcaption>© 2019 ΑΘΗΝΑΪΚΟ ΠΡΑΚΤΟΡΕΙΟ ΕΙΔΗΣΕΩΝ - ΜΑΚΕΔΟΝΙΚΟ ΠΡΑΚΤΟΡΕΙΟ ΕΙΔΗΣΕΩΝΔΗΜΗΤΡΗΣ ΤΟΣΙΔΗΣ</figcaption>
      </figure>
      <h3>Απ. Τζιτζικώστας: Να θωρακίσουμε άμεσα την περιοχή</h3>
      <p>Αυτοψία στις πληγείσες περιοχές της Χαλκιδικής από τις νεροποντές των τελευταίων ημερών πραγματοποίησε σήμερα ο περιφερειάρχης Κεντρικής Μακεδονίας Απόστολος Τζιτζικώστας, ως επικεφαλής κλιμακίου της Περιφέρειας.</p>
      <p>Συνοδευόμενος από τον αντιπεριφερειάρχη Υποδομών και Δικτύων Πάρι Μπίλλια, την περιφερειακή σύμβουλο Χαλκιδικής Κατερίνα Ζωγράφου και τον προϊστάμενο της Πολιτικής Προστασίας της Περιφέρειας Χαράλαμπο Στεργιάδη, ο κ. Τζιτζικώστας μετέβη στις πληγείσες περιοχές και ενημερώθηκε και για το μέγεθος των ζημιών</p>
      <p>Συγκεκριμένα, ο περιφερειάρχης επισκέφτηκε τις περιοχές του Δήμου Αριστοτέλη και της Βόρειας Χαλκιδικής και ειδικά την περιοχή της Ολυμπιάδας, όπου καταγράφονται οι περισσότερες ζημιές από τα έντονα πλημμυρικά φαινόμενα που εκδηλώθηκαν.</p>
      <p>Σύμφωνα με τα στοιχεία της Περιφέρειας Κεντρικής Μακεδονίας οι έντονες βροχοπτώσεις, που προκάλεσαν τις πλημμύρες άρχισαν χθες το πρωί και συνεχίστηκαν μέχρι σήμερα. 'Αμεσα η Περιφέρεια κινητοποίησε 14 μηχανήματα έργου, προκειμένου να περιορίσει τις επιπτώσεις, στα δυο μεγάλα ρέματα της Ολυμπιάδας.</p>
      <p>Όπως ανακοίνωσε ο κ. Τζιτζικώστας, ενεργοποιούνται επιπλέον μηχανήματα στην περιοχή ενόψει των νέων βροχοπτώσεων που προβλέπεται να πλήξουν την περιοχή τα επόμενα εικοσιτετράωρα.</p>
      <p>Όπως εξάλλου τόνισε σε δηλώσεις του ο κ. Τζιτζικώστας, ο περιορισμός των επιπτώσεων από τα έντονα καιρικά φαινόμενα οφείλεται στις εκτεταμένες παρεμβάσεις καθαρισμού των ρεμάτων, που έγιναν από το καλοκαίρι στην περιοχή και συνεχίζονται μέχρι σήμερα.</p>
      <p>Σύμφωνα με την Περιφέρεια, οι διαδικασίες καταγραφής και αποκατάστασης των ζημιών σε κατοικίες, επιχειρήσεις, υποδομές και καλλιέργειες αρχίζουν άμεσα.</p>
      <p>Νωρίτερα, το πρωί, ο κ. Τζιτζικώστας συμμετείχε σε ευρεία σύσκεψη κυβερνητικού κλιμακίου, στην Ολυμπιάδα, για την αντιμετώπιση των επιπτώσεων από την κακοκαιρία στη Χαλκιδική.</p>
      <figure>
        <img src="https://static.euronews.com/articles/stories/04/31/73/12/808x569_cmsv2_4249b8d4-4601-519c-a418-de938102aba6-4317312.jpg"/>
        <figcaption>Ο υπουργός Εθνικής Άμυνας Νίκος Παναγιωτόπουλος στην Ολυμπιάδα ΧαλκιδικήςΑΠΕ-ΜΠΕ/ΔΗΜΗΤΡΗΣ ΤΟΣΙΔΗΣΔΗΜΗΤΡΗΣ ΤΟΣΙΔΗΣ</figcaption>
      </figure>
      <h3>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου. Επίσης δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</h3>
      <figure>
        <img src="https://static.euronews.com/articles/stories/04/31/73/12/808x511_cmsv2_fae93f00-5710-56cb-af4b-c002a68b8739-4317312.jpg"/>
        <figcaption>halkidikinews.gr</figcaption>
      </figure>
      <h3>Μεγάλες καταστροφές και στη Χαλκιδική</h3>
      <p>Οι έντονες βροχοπτώσεις που "σαρώνουν" τις τελευταίες μέρες τη Χαλκιδική προκάλεσαν προβλήματα και ζημιές σε αρκετές περιοχές και στο οδικό δίκτυο.</p>
      <p>Πλημυρικά φαινόμενα αντιμετώπισε η περιοχή της Ολυμπιάδας στην Χαλκιδική. Σύμφωνα με τον δήμαρχο Αριστοτέλη, Στέλιο Βαλιάνο, ορμητικά νερά από χειμάρους είχαν κατακλείσει την είσοδο στην Ολυμπιάδα (στο τμήμα του δρόμου από τον Σταυρό). Ο δρόμος άνοιξε ωστόσο όπως είπε ο κ Βαλιάνος η κατάσταση στην Ολυμπιάδα είναι πολύ δύσκολη. "οπως είπε οι χείμαροι έχουν "κατεβάσει" πέτρες, πρανή, φερτά υλικά σε δρόμους, αυλές, πολύ φοβάμαι και σε σπίτια. Τα νερά παρέσυραν τουλάχιστον ένα αυτοκίνητο ακόμη και ένα κοντέινερ όπως μου ανέφερε ο ιδιοκτήτης του” .</p>
      <p>Ο διοικητής της Περιφερειακής Διοίκησης Κεντρικής Μακεδονίας της Πυροσβεστικής, Κώστας Παχίδης ανέφερε ότι “έχει πλημμυρίσει η Ολυμπιάδα... είναι ένα ποτάμι”. Σύμφωνα με τον κ. Παχίδη έγιναν δύο απεγκλωβισμοί (ηλικιωμένο ζευγάρι απομακρύνθηκε και μεταφέρθηκε σε ασφαλές σημείο).</p>
      <p>Πριν από την άφιξη της Π.Υ. κάποιοι ανέβηκαν σε ορόφους, φοβούμενοι την ορμή των νερών.</p>
      <p>Η Πυροσβεστική δέχθηκε 17 κλήσεις για άντληση υδάτων στην περιοχή της Αρναίας κι επιχείρησε σε 9 από αυτές . Αντλήσεις υδάτων έγιναν στον Σταυρό και στην Ιερισσό όπου χρειάστηκε να γίνει απομάκρυνση και δέντρων που είχαν πέσει.</p>
      <h4>Νέο κύμα κακοκαιρίας - Που θα «χτυπήσει» ο «Γηρυόνης»</h4>
      <p>Σε τρεις φάσεις θα εξελιχθεί η νέα έντονη κακοκαιρία "Γηρυόνης", που αναμένεται να επηρεάσει τη χώρα μας με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή έως την Τρίτη. Η μετεωρολογική υπηρεσία meteo του Εθνικού Αστεροσκοπείου Αθηνών, που «βάφτισε» τη νέα κακοκαιρία, επισημαίνει ότι κατά το επόμενο τριήμερο θα πέσουν σημαντικές ποσότητες βροχής ικανές να δημιουργήσουν προβλήματα. Στην πρώτη φάση την Κυριακή, βροχές και σποραδικές καταιγίδες θα εκδηλώνονται κατά τόπους στα ηπειρωτικά, ενώ εξαιρούνται η Ανατολική Μακεδονία και η Θράκη. Τα φαινόμενα τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη. Κατά τη δεύτερη φάση από αργά το βράδυ της Κυριακής έως και τις απογευματινές ώρες της Δευτέρας, ένα μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν, συμπεριλαμβάνονται ο νομός Αττικής και η πόλη της Αθήνας.</p>
      <p>Τέλος, από τις βραδινές ώρες της Δευτέρας έως και τις απογευματινές ώρες της Τρίτης, ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
      <figure>
        <img src="https://static.euronews.com/articles/stories/04/31/73/12/808x608_cmsv2_8b30eb26-c435-5f9f-bd6f-b8d582e1d414-4317312.jpg"/>
        <figcaption>halkidikinews</figcaption>
      </figure>
      <figure>
        <img src="https://static.euronews.com/articles/stories/04/31/73/12/808x539_cmsv2_eff0d8df-39d0-590e-a13b-bdf6ebe9bc3e-4317312.jpg"/>
        <figcaption>© 2019 ΑΘΗΝΑΪΚΟ ΠΡΑΚΤΟΡΕΙΟ ΕΙΔΗΣΕΩΝ - ΜΑΚΕΔΟΝΙΚΟ ΠΡΑΚΤΟΡΕΙΟ ΕΙΔΗΣΕΩΝΔΗΜΗΤΡΗΣ ΤΟΣΙΔΗΣ</figcaption>
      </figure>
    </article>
  </body>
</html>