<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/twee-zusjes-van-1-en-2-jaar-omgekomen-in-snikhete-auto-in-australie~af186d91/"/>
    <meta property="og:site_name" content="HLN"/>
    <meta property="article:published_time" content="2019-11-23T08:51:00+00:00"/>
    <meta property="og:title" content="Twee zusjes van 1 en 2 jaar omgekomen in snikhete auto in Australië"/>
    <meta property="og:description" content="Bij een tragisch incident in het Australische Queensland zijn twee jonge zusjes van 1 en 2 jaar omgekomen in een snikhete auto. Vermoedelijk is de moeder vergeten haar twee kinderen uit de auto te ..."/>
  </head>
  <body>
    <article>
      <h1>Twee zusjes van 1 en 2 jaar omgekomen in snikhete auto in Australië</h1>
      <address><time datetime="2019-11-23T08:51:00+00:00">23 Nov 2019, 08:51</time> by <a rel="author">TT</a></address>
      <p>
        <b>Bij een tragisch incident in het Australische Queensland zijn twee jonge zusjes van 1 en 2 jaar omgekomen in een snikhete auto. Vermoedelijk is de moeder vergeten haar twee kinderen uit de auto te halen toen ze thuiskwam.</b>
      </p>
      <p>De wagen stond geparkeerd op de oprit voor de woning. Hulpdiensten kregen rond half twee vanmiddag Australische tijd een melding binnen van twee levenloze lichaampjes in de auto. Ter plekke probeerden ze de meisjes nog te reanimeren, maar hulp mocht niet meer baten.</p>
      <p>Volgens de politie zijn de twee omgekomen als gevolg van de extreme hitte in de auto. Op het moment van de gruwelijke ontdekking was het 31 graden.</p>
      <h3>Vergeten</h3>
      <p>De politie is inmiddels een uitgebreid onderzoek begonnen naar het incident. De precieze omstandigheden zijn nog onduidelijk. Het lijkt erop dat de vrouw haar kinderen was vergeten.</p>
      <p>Aan de medewerkers van de hulpdiensten is slachtofferhulp aangeboden. “Een van onze prioriteiten vandaag is, naast het uitvoeren van het onderzoek, het welzijn van onze medewerkers”, aldus het hoofd van de politie van Queensland. Hij voegde eraan toe: “Het is heel, heel tragisch en kan behoorlijk pijnlijk zijn om mee geconfronteerd te worden.”</p>
    </article>
  </body>
</html>