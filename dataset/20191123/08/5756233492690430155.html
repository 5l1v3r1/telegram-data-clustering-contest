<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622869/%D9%85%D9%87%D9%85%D8%AA%D8%B1%DB%8C%D9%86-%D8%B9%D9%88%D8%A7%D9%85%D9%84-%D8%A7%D8%A8%D8%AA%D9%84%D8%A7-%D8%A8%D9%87-%D8%A7%DB%8C%D8%AF%D8%B2-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T08:50:00+00:00"/>
    <meta property="og:title" content="مهمترین عوامل ابتلا به ایدز چیست؟"/>
    <meta property="og:description" content="مدیرکل بهزیستی البرز گفت: بسیاری از کسانی که به ایدز مبتلا هستند به باشگاه‌های مثبت مراجعه نمی‌کنند و پرونده‌ای برای آنها در بهزیستی تشکیل نمی‌شود به همین دلیل نمی‌توان آمار دقیقی از تعداد مبتلایان به این بیماری در استان ارائه داد."/>
  </head>
  <body>
    <article>
      <h1>مهمترین عوامل ابتلا به ایدز چیست؟</h1>
      <address>
        <time datetime="2019-11-23T08:50:00+00:00">23 Nov 2019, 08:50</time>
      </address>
      <p>
        <i>مدیرکل بهزیستی البرز گفت: بسیاری از کسانی که به ایدز مبتلا هستند به باشگاه‌های مثبت مراجعه نمی‌کنند و پرونده‌ای برای آنها در بهزیستی تشکیل نمی‌شود به همین دلیل نمی‌توان آمار دقیقی از تعداد مبتلایان به این بیماری در استان ارائه داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسدالله حیدری اظهار کرد: در حال حاضر دو باشگاه مثبت اچ آی وی در استان فعال است که یکی از آنها در کرج و دیگری در ساوجبلاغ به مراجعان خدمات رسانی می‌کند.</p>
      <p>وی با اشاره به اینکه آمار دقیقی از تعداد مبتلایان به اچ آی وی مثبت در استان وجود ندارد، ادامه داد: بسیاری از کسانی که به ایدز مبتلا هستند به باشگاه‌های مثبت مراجعه نمی‌کنند و پرونده‌ای برای آنها در بهزیستی تشکیل نمی‌شود به همین دلیل نمی‌توان آمار دقیقی از تعداد مبتلایان به این بیماری در استان ارائه داد.</p>
      <p>وی با بیان اینکه مراجعان به باشگاه مثبت اچ آی وی از خدمات ویژه‌ای برخوردار می‌شوند، گفت: این خدمات شامل پیگیری، آموزش و خدمات حمایت و توانمندسازی است.</p>
      <p>این مسئول خاطر نشان کرد: بسیاری از افرادی که به این بیماری مبتلا می‌شوند در شرایط روحی نامناسبی به سر می‌برند به همین دلیل ارائه خدمات مددکاری و روان درمانی از مهمترین خدماتی است که به آنها ارائه می‌شود.</p>
      <p>وی اظهارکرد: در باشگاه‌های مثبت به این افراد خدماتی شامل نحوه دسترسی به مهارت‌ها، توانمند سازی برای ادامه تحصیل، راهنمایی برای اشتغال، توانمندسازی این افراد برای خود مراقبتی، آموزش رفتار جنسی ایمن و ... ارائه می شود.</p>
      <p>مدیرکل بهزیستی البرز با بیان اینکه مبتلایان به ایدز از حمایت های اقتصادی نیز برخوردار می‌شوند، افزود: کمک هزینه درمان، کمک هزینه رفت وآمد در شرایط خاصی برای ویزیت و سایر خدمات درمانی، بسته حمایت معیشتی و ارائه خدمات حمایتی در منزل بخشی از این حمایت‌ها است.</p>
      <p>حیدری با بیان اینکه رفتارجنسی ناسالم و استفاده از سرنگ آلوده در افراد معتاد مهمترین عوامل ابتلا به این بیماری در کشور است، گفت: با آموزش و کاهش زمینه رفتارهای پرخطر به دنبال کاهش آمار مبتلایان به ایدز هستیم.</p>
      <p>این مسئول ادامه داد: برای دریافت خدمات مستمر بهزیستی، مبتلایان به این بیماری پس از تشکیل پرونده لااقل باید ماهی یک بار به باشگاه‌های مثبت استان مراجعه کنند.</p>
    </article>
  </body>
</html>