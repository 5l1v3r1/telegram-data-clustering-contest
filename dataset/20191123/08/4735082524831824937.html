<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Pilka-nozna/191129728-Przelamanie-Lecha-Poznan-koniec-passy-Piasta-Gliwice.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T08:33:24+00:00"/>
    <meta property="og:title" content="Przełamanie Lecha Poznań, koniec passy Piasta Gliwice"/>
    <meta property="og:description" content="W spotkaniu 16. kolejki PKO Ekstraklasy Lech Poznań pokonał Piasta Gliwice 3:0, przerywając mistrzom Polski serię meczów bez porażki. Christian Gytkjaer przekroczył liczbę 50 bramek dla Kolejorza - informuje Onet."/>
  </head>
  <body>
    <article>
      <h1>Przełamanie Lecha Poznań, koniec passy Piasta Gliwice</h1>
      <address><time datetime="2019-11-23T08:33:24+00:00">23 Nov 2019, 08:33</time> by <a rel="author">zew</a></address>
      <p>
        <b>W spotkaniu 16. kolejki PKO Ekstraklasy Lech Poznań pokonał Piasta Gliwice 3:0, przerywając mistrzom Polski serię meczów bez porażki. Christian Gytkjaer przekroczył liczbę 50 bramek dla Kolejorza - informuje Onet.</b>
      </p>
      <p>Piłkarze Lecha Poznań przystępowali do piątkowego meczu PKO Ekstraklasy po dwóch remisach i dwóch porażkach. Z kolei Piast Gliwice, biorąc pod uwagę także rywalizację w Totolotek Pucharze Polski, mógł się pochwalić serią dziewięciu meczów bez porażki - <a href="https://sport.onet.pl/pilka-nozna/ekstraklasa/pko-ekstraklasa-lech-poznan-piast-gliwice-wynik-meczu-i-relacja/19m2plt">przypomina Onet</a>.</p>
      <figure>
        <iframe data-src="https://twitter.com/_Ekstraklasa_/status/1197992041550172160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Spotkanie rozpoczęło się od ataków Lecha. W 3. minucie uderzał Christian Gytkjaer, ale posłał piłkę obok słupka. W 10. minucie Duńczyk miał szansę na asystę, jednak Darko Jevtić nie wykorzystał jego podania, niecelnie uderzając sprzed pola karnego.</p>
      <p>Chwilę później po błędzie Karlo Muhara przed polem karnym okazję do strzelenia bramki mieli goście. Strzał Sebastiana Milewskiego obronił Mickey van der Hart.</p>
      <p>Pierwsza bramka meczu padła w doliczonym czasie gry pierwszej połowy. Piotr Malarczyk sfaulował w polu karnym Pedro Tibę. Rzut karny na swą 50 bramkę w barwach Lecha zamienił Gytjaer.</p>
      <p>Ten sam zawodnik wpisał się na listę strzelców w 56. minucie, uderzając głową po świetnym dośrodkowaniu Wołodymira Kostewycza z lewej strony.</p>
      <p>Mistrzowie Polski mieli szanse na zdobycie bramki kontaktowej, jednak brakowało im dokładności, dobrze między słupkami spisywał się też van der Hart. W doliczonym czasie gry gości po świetnym podaniu od Tiby dobił Joao Amaral.</p>
      <p>Po porażce Piast Gliwice pozostaje wiceliderem PKO Ekstraklasy, Lech Poznań jest na siódmym miejscu.</p>
      <p><b>Lech Poznań - Piast Gliwice 3:0 (1:0)</b><br/>Bramki: Christian Gytkjaer (45 - karny, 56), Joao Amaral (90)</p>
    </article>
  </body>
</html>