<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902003.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T08:08:00+00:00"/>
    <meta property="og:title" content="آخرین وضعیت اینترنت کشور/ آغاز اتصال در تهران و ۱۰ استان/ اعلام زمان اتصال اینترنت موبایل"/>
    <meta property="og:description" content="ایرنا نوشت: در حالیکه ساعتی قبل خبر وصل شدن اینترنت در برخی استان‌های کشور در فضای مجازی منتشر شده بود، پیگیری‌ها نشان می‌دهد که مجوز برقراری ارتباطات اینترنت خانگی در ۱۰ استان کشور پیشتر به اپراتورها ابلاغ شده بود و هم اکنون اینترنت خانگی در ۱۰ استان کشور وصل شده است."/>
  </head>
  <body>
    <article>
      <h1>آخرین وضعیت اینترنت کشور/ آغاز اتصال در تهران و ۱۰ استان/ اعلام زمان اتصال اینترنت موبایل</h1>
      <address>
        <time datetime="2019-11-23T08:08:00+00:00">23 Nov 2019, 08:08</time>
      </address>
      <p>شواهد نشان‌ می‌دهد اتصال اینترنت خانگی در تهران و کلانشهرهای کشور آغاز شده است. همچنین برخی از رسانه‌ها اعلام کردند که اینترنت همراه نیز احتمالا تا صبح فردا یکشنبه ۳ آذر وصل می‌شود.</p>
      <p>ایرنا نوشت: در حالیکه ساعتی قبل خبر وصل شدن اینترنت در برخی استان‌های کشور در فضای مجازی منتشر شده بود، پیگیری‌ها نشان می‌دهد که مجوز برقراری ارتباطات اینترنت خانگی در ۱۰ استان کشور پیشتر به اپراتورها ابلاغ شده بود و هم اکنون اینترنت خانگی در ۱۰ استان کشور وصل شده است.</p>
      <p>بنا به پیگیری‌ها اینترنت ثابت در استان‌های خراسان شمالی، خراسان جنوبی، گلستان، سمنان، یزد، چهارمحال و بختیاری، همدان، اردبیل، زنجان و ایلام رفع محدودیت شده است.</p>
      <p>مقام‌های ایران در روزهای گذشته توضیح داده‌اند که قطع اینترنت به دلایل تهدیدهای امنیتی پس از اعلام سهمیه‌بندی بنزین صورت گرفته و به محض رفع مشکلات امنیتی مجدداً برقرار خواهد شد.</p>
      <p>
        <b>*** تکمیلی</b>
      </p>
      <p>
        <a href="https://www.alef.ir/news/3980902118.html">
          <b>آغاز اتصال اینترنت خانگی در تهران</b>
        </a>
      </p>
      <p><b>ساعت ۱۶:۰۰</b> <b>//</b> یک منبع آگاه در وزارت ارتباطات در گفت‌وگو با ایسنا تایید کرد که با دریافت مجوزهای لازم، اینترنت خانگی تهران و تعداد زیادی از کلانشهرهای کشور برقرار خواهد شد.</p>
      <p>بررسی‌ها نشان می‌دهد که این اقدام آغاز شده و اینترنت در تهران در حال وصل شدن است.</p>
      <p>
        <a href="https://www.alef.ir/news/3980902116.html">
          <b>اتصال اینترنت موبایل بعد از یک هفته خاموشی</b>
        </a>
      </p>
      <p><b>ساعت ۱۵:۵۰</b> <b>//</b> ایران آنلاین نوشت: یک منبع آگاه در وزارت ارتباطات و فناوری اطلاعات اعلام کرد احتمالا تا فردا صبح اینترنت تلفن همراه در کشور وصل خواهد شد.</p>
      <p>این منبع آگاه افزود تا امروز اینترنت خانگی تهران و کلانشهرهای کشور برقرار می‌شود.</p>
      <p>وی در عین حال تایید کرد که با دریافت مجوزهای لازم، اینترنت خانگی تهران و تعداد زیادی از کلانشهرهای کشور تا ساعتی دیگر برقرار خواهد شد.</p>
      <p>
        <a href="https://www.alef.ir/news/3980902100.html">
          <b>مخابرات ۱۰ روز به اینترنت کاربران اضافه کرد</b>
        </a>
      </p>
      <p><b>ساعت ۱۴:۴۸ //</b> ایسنا نوشت: مدیر عامل شرکت مخابرات ایران با اشاره به قطعی ایجادشده در اینترنت بین الملل در کشور اعلام کرد مانده FUP (حجم مصرف منصفانه) مجاز مصرف‌نشده مشتریان در ماه جاری به ماه بعد انتقال می‌یابد و همچنین ۱۰ روز به مدت اعتبار قرارداد مشتریان اینترنت پرسرعت افزوده می‌شود.</p>
      <p>
        <a href="https://www.alef.ir/news/3980902054.html">
          <b>اینترنت دانشگاه‌ها وصل شد</b>
        </a>
      </p>
      <p><b>ساعت ۱۲:۰۱ // </b>علیرضا عبدالله نژاد مدیر روابط عمومی وزارت علوم، تحقیقات و فناوری در گفت‌وگو با فارس درباره اتصال دانشگاه‌های کشور به اینترنت، اظهار داشت: وزیر علوم، تحقیقات و فناوری پیگیر اتصال اینترنت در دانشگاه‌ها بوده‌اند.</p>
      <p>وی ادامه داد: با آخرین پیگیری‌های شب گذشته آقای غلامی، اینترنت در دانشگاه‌های کشور برقرار شده است.</p>
    </article>
  </body>
</html>