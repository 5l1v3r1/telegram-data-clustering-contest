<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622862/%D8%AA%D8%A7%D8%A8%D9%88%D8%AA-%D8%B9%D8%AC%DB%8C%D8%A8%DB%8C-%D8%AF%D8%B1%D8%B3%D8%AA-%D8%AF%D8%B1-%D9%85%DB%8C%D8%A7%D9%86-%D8%AE%DB%8C%D8%A7%D8%A8%D8%A7%D9%86-%DB%8C%DA%A9%DB%8C-%D8%A7%D8%B2-%D9%85%D9%87%D9%85%E2%80%8C%D8%AA%D8%B1%DB%8C%D9%86-%D8%B4%D9%87%D8%B1%D9%87%D8%A7%DB%8C-%D8%AC%D9%87%D8%A7%D9%86-%D9%BE%DB%8C%D8%AF%D8%A7-%D8%B4%D8%AF-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T08:44:00+00:00"/>
    <meta property="og:title" content="تابوت عجیبی درست در میان خیابان یکی از مهم‌ترین شهرهای جهان پیدا شد! +تصاویر"/>
    <meta property="og:description" content="سارکوفاگوس (تابوت) حیرت‌آور رومی که در مرکز پررفت‌وآمد شهر لندن یافت شد."/>
  </head>
  <body>
    <article>
      <h1>تابوت عجیبی درست در میان خیابان یکی از مهم‌ترین شهرهای جهان پیدا شد! +تصاویر</h1>
      <address>
        <time datetime="2019-11-23T08:44:00+00:00">23 Nov 2019, 08:44</time>
      </address>
      <p>
        <i>سارکوفاگوس (تابوت) حیرت‌آور رومی که در مرکز پررفت‌وآمد شهر لندن یافت شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اگر در مرکز شهر لندن قدم بزنید، احتمالاً آخرین چیزی که انتظار دارید در آن پیدا کنید یک تابوت رومی است. اما این اتفاق یک روز روی داد. در دوره روم باستان، دهکده‌ای در عرض رودخانه تایمز به نام ساوسوارک وجود داشت که پس از تأسیس شهر لاندینیوم در سال 50 میلادی به یک قطب تجاری شلوغ تبدیل شده بود و تا چهارصد سال بعد این موقعیت خود را حفظ کرده بود.</p>
      <figure>
        <img src="https://aftabnews.ir/files/fa/news/1398/9/2/362310_744.jpeg"/>
      </figure>
      <p>طبق گزارش خبرگزاری ساوس لاندِن پِرِس، یک حفاری باستان‌شناسی پیش از ساخت یکی از پروژه‌های مسکن در شهر لندن انجام شد و طی آن یک جاده باستانی نزدیک به جاده هارپِر کنونی کشف شد که با توجه به برش‌های انجام شده روی حفره‌ها، گویا هزاران سال یکی از شاهراه‌های عمده‌ی این منطقه بوده است.</p>
      <p>گفته می‌شود قسمتی از زمین‌های پیرامون کناره‌های رود تایمز یک مکان خاک‌سپاری مهم بوده است. دقیقاً هنگامی‌که تیم باستان‌شناسی تصور می‌کردند کارشان به پایان رسیده است، یک سارکوفاگوس سنگی کشف کردند که در دل دیواری از یک آرامگاه بزرگ ساخته شده بود. سرپوش این تابوت سنگی برداشته شده بود و ترکی بزرگ را روی آن بر ‌جای گذاشته بود که نشان می‌داد احتمالاً در قرن هجدهم از آرامگاه سرقت شده است.</p>
      <p>باور دانشمندان بر این بود که این تابوت سنگی صاف با 44/2 متر طول و دو و نیم تن وزن مربوط به قرن سوم یا چهارم باشد، اما هنگام کشف به دلیل نبود در، پر از گرد و خاک شده بود که این امر تشخیص اندک محتوای آن را نیز دشوارتر می‌کرد.</p>
      <figure>
        <img src="https://aftabnews.ir/files/fa/news/1398/9/2/362311_124.jpeg"/>
      </figure>
      <p>پس از چند هفته، این سازه با دقت از جای خود درآورده شد و به آرشیو باستان‌شناسی موزه لندن انتقال یافت. طبق گزارش ساوس لاندِن پِرِس، جَکی کِیلی موزه‌دار موزه لندن محتوای این سارکوفاگوس را یک سال بعد از کشف آشکار ساخته است.</p>
      <p>درون تابوت بقایای یک زن که بین سال 86 تا 328 میلادی به خاک سپرده شده، یک قطعه کوچک طلا که گویا مربوط به جواهراتی بوده است که این زن بر تن داشته، یک سنگ قیمتی و یک قطعه یشم منبت‌کاری شده که معمولاً برای انگشتری استفاده می‌شود یافت شدند. با آزمایش کربن مشخص شد که این سنگ یشم مربوط به مدت‌ها پیش از تاریخ خاک‌سپاری و از میراث‌های خانوادگی این زن بوده است.</p>
      <figure>
        <img src="https://aftabnews.ir/files/fa/news/1398/9/2/362312_127.jpeg"/>
      </figure>
      <p>اکنون تیم‌های اکتشافی سرتاسر ساوسوارک حفاری انجام می‌دهند. از برجسته‌ترین کشفیات آن‌ها می‌توان به یک منزل مسکونی بسیار بزرگ رومی و تعدادی دیوار که روی گچ‌کاری‌هایشان نقاشی شده بود، اشاره کرد.</p>
      <p>یک ویلای رومی زیر کلیسای جامع ساوسوارک و یک ویلای دیگر که درب آن به روی یک میدان باز می‌شده است نیز در میدان تابارد کشف شدند. همچنین در سال 2011، هنگام به‌روزرسانی یک خط ریلی و ایستگاه لاندِن بریج، تعدادی حمام خانه رومی در جاده لاندِن بریج و خیابان باروهای کشف شدند.</p>
      <p>نمایشگاهی در ماه مِی سال 2018 در موزه لاندِن داکلَندز برگزار شد که این سارکوفاگوس سنگی موضوع محوری آن بود. دیگر عتیقه‌های این موزه عبارت بودند از تعدادی ظرف شیشه‌ای با اثراتی از روغن درونشان یا بقایای سوزانده شده انسان‌ها که در سال 1873 در منطقه بیشاپزگِیت کشف شده بودند و همچنین تعدادی کوزه خاک‌سپاری مربوط به سده‌های 17 و 18 میلادی که در منطقه گودمَنز فیلدز خارج از آلدگِیت و پیرامون بیشاپزگیِت یافته شده بودند.</p>
      <p>منبع: thevintagenews.com و لست سکند</p>
    </article>
  </body>
</html>