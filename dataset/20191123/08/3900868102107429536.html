<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/sports/1562921/to-thriler-me-ton-palaimacho-podosfairisti-poy-brethike-nekros-sti-flwrina-video-"/>
    <meta property="og:site_name" content="NOOZ."/>
    <meta property="article:published_time" content="2019-11-23T08:26:00+00:00"/>
    <meta property="og:title" content="Το θρίλερ με τον παλαίμαχο ποδοσφαιριστή που βρέθηκε νεκρός στη Φλώρινα [video]"/>
    <meta property="og:description" content="Ο Θανάσης Σιγκάρης, παλαίμαχος ποδοσφαιριστής του «Ερμή» Αμυνταίου, βρέθηκε σε ένα στημένο σκηνικό θανάτου."/>
  </head>
  <body>
    <article>
      <h1>Το θρίλερ με τον παλαίμαχο ποδοσφαιριστή που βρέθηκε νεκρός στη Φλώρινα [video]</h1>
      <address>
        <time datetime="2019-11-23T08:26:00+00:00">23 Nov 2019, 08:26</time>
      </address>
      <p>
        <b>Ο Θανάσης Σιγκάρης, παλαίμαχος ποδοσφαιριστής του «Ερμή» Αμυνταίου, βρέθηκε σε ένα στημένο σκηνικό θανάτου.</b>
      </p>
      <p>Ο Θανάσης Σιγκάρης 50 χρόνων, πατέρας τριών παιδιών, βρέθηκε νεκρός τον περασμένο Μάιο σ’ ένα χωράφι στο Αμύνταιο Φλώρινας, ενώ επέστρεφε σπίτι του με τη μηχανή ενός φίλου του. Τροχαίο δυστύχημα, αποφάνθηκε η τοπική αστυνομία. Η οικογένεια και οι φίλοι του θύματος, από την πρώτη στιγμή ξεκίνησαν έρευνες για να αποδείξουν το αντίθετο, ότι ο παλαίμαχος ποδοσφαιριστής του «Ερμή» Αμυνταίου, βρέθηκε σε ένα στημένο σκηνικό θανάτου. </p>
      <p>Η εκπομπή "Φως στο Τούνελ της Αγγελικής Νικολούλη" ταξίδεψε στον τόπο που διαδραματίστηκε αυτή η παράξενη ιστορία και έφερε στο φως σημαντικά στοιχεία που οδηγούν πλέον την έρευνα σε νέες κατευθύνσεις.</p>
      <p>Η σύζυγος του θύματος σοκαρισμένη από όλα αυτά που συνέβησαν, μίλησε στην κάμερα της εκπομπής της Αγγελικής  Νικολούλη αποκαλύπτοντας  ότι  λίγους μήνες πριν το δυστύχημα, ο Θανάσης Σιγκάρης είχε ένα διαπληκτισμό με άλλους θαμώνες στο καφενείο όπου σύχναζε, για ασήμαντη αφορμή, και την επόμενη μέρα η ίδια έμαθε πως ο φίλος του άντρα της αυτοκτόνησε αφήνοντας πίσω του ένα σημείωμα, στο τέλος του οποίου έλεγε πως θα πάει να τον βρει…</p>
      <p><b>Στο " Τούνελ" μίλησε και η κόρη του θύματος η οποία είχε τηλεφωνική επικοινωνία με τον πατέρα της λίγα λεπτά πριν το δυστύχημα, από το εξωτερικό όπου βρισκόταν</b>.</p>
      <p>"Δε θέλω να κατηγορήσω κάποιον, απλά μου φαίνεται πολύ περίεργος ο τρόπος που έγινε και θέλω να το ψάξω καλύτερα γιατί σίγουρα υπάρχουν ερωτήματα», είπε. Κατάλαβε ότι ο πατέρας της βρισκόταν παρέα με κάποιον άλλο που είχε μάλλον διαφορές, γιατί της είπε χαρακτηριστικά ότι "θα του φτιάξει τη γούνα…"".</p>
      <p>Το περίεργο στην όλη υπόθεση είναι πως την επόμενη μέρα που ο Σιγκάρης βρέθηκε νεκρός, αυτοκτόνησε ένας στενός του φίλος αφήνοντας ένα σημείωμα στο οποίο έγραφε πως θα πάει να τον συναντήσει…</p>
      <p>
        <b>Αντιφάσεις μαρτύρων στην κάμερα του «Τούνελ»</b>
      </p>
      <p>Ο ιδιοκτήτης του καφενείου όπου ο Θανάσης Σιγκάρης βρισκόταν λίγη ώρα πριν χάσει τη ζωή του, περιγράφει τι ακριβώς συνέβη εκείνο το μοιραίο απόγευμα, με ποιους συνομίλησε το θύμα στο μαγαζί, αλλά και το πότε αποχώρησε.Ο μάρτυρας – κλειδί που βρισκόταν στο ίδιο καφενείο, αλλά και ο ιδιοκτήτης, έπεσαν σε αντιφάσεις σχετικά με το ποιος ήταν αυτός που έφυγε πρώτος από το χώρο. Ο μάρτυρας ισχυρίστηκε πως έφυγε εκείνος πριν από το θύμα, ενώ ο ιδιοκτήτης υποστηρίζει πως πρώτα έφυγε ο Σιγκάρης και μισή ώρα αργότερα ο άλλος θαμώνας του μαγαζιού.Σε αντίφαση έπεσε ξανά ο μάρτυρας που συζητούσε στο καφενείο με το θύμα λίγο πριν βρεθεί νεκρός. Οι δυο άντρες είχαν διαπληκτιστεί στο παρελθόν, με τον μάρτυρα να ισχυρίζεται πως δεν το θυμόταν και πως εκείνο το βράδυ τον γνώρισε για πρώτη φορά. Μετά την επιμονή της δημοσιογράφου του "Τούνελ" απάντησε: "Τώρα θυμάμαι ότι μου ανέφερε τον καβγά που είχε γίνει παλιότερα. Ένταση όμως δεν υπήρχε ανάμεσα μας".</p>
      <p>
        <b>"Δεν είδα ίχνη μηχανής στο δρόμο όταν τον βρήκα…"</b>
      </p>
      <p>Ο άνθρωπος που βρήκε το άτυχο θύμα πεσμένο στο χωράφι και ειδοποίησε αμέσως τις Αρχές, μίλησε στην κάμερα της εκπομπής.</p>
      <p>"Εγώ δεν πρόσεξα κανένα φρενάρισμα στο δρόμο. Κάτι έγινε για να βρεθεί εκεί", είπε.</p>
      <p>Ο ιδιοκτήτης της μοτοσυκλέτας που την είχε δανείσει στο θύμα και φίλο του, αναφέρεται στα κόκκινα σημάδια που βρέθηκαν στη μηχανή και που όπως ισχυρίζεται, δεν υπήρχαν πριν το ατύχημα.</p>
      <p>"Όταν το έδωσα εγώ στον Σάκη, δεν είχε αυτές τις εκδορές το μηχανάκι. Τα χάσαμε όλοι. Πώς βρέθηκε εκεί, σε αυτό το σημείο; Το χτύπημα πρέπει να είναι από κάτι βαρύ πάνω του", είπε στο "Τούνελ".</p>
      <p><b>Ο Λευτέρης Καραπαναγιωτίδης, τεχνικός Διευθυντής στην ποδοσφαιρική ομάδα «Ερμής» Αμυνταίου,</b> όπου ο Θανάσης Σιγκάρης ήταν ενεργό μέλος στους παλαίμαχους.  Τον περιγράφει ως έναν ήσυχο άνθρωπο, πολύ καλό ποδοσφαιριστή που συμμετείχε και σε φιλανθρωπικούς αγώνες. Άλλος συμπαίκτης του, μιλά για έναν ξεχωριστό άνθρωπο που κανείς δεν είχε να πει κακό λόγο.</p>
      <p>Η κουμπάρα του παλαίμαχου ποδοσφαιριστή που τον είδε το ίδιο μεσημέρι, είπε στην εκπομπή:</p>
      <p>"Μας φαίνεται περίεργο το να πέσει σε εκείνο το σημείο, να χτυπήσει μόνο στο κεφάλι και να πεθάνει ακαριαία. Πάθαμε όλοι σοκ".</p>
      <figure>
        <iframe src="https://www.youtube.com/embed/RZY8c3lK8xY" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ic2Lcjvu084" width="640" height="360" data-service="Youtube" scrolling="no"/>
      </figure>
    </article>
  </body>
</html>