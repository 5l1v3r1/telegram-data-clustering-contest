<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/23/briefje-van-jan-aan-ankie-broekers-knol-2/"/>
    <meta property="og:site_name" content="ThePostOnline"/>
    <meta property="article:published_time" content="2019-11-23T08:31:00+00:00"/>
    <meta property="og:title" content="BRIEFJE VAN JAN – Aan Ankie Broekers-Knol"/>
    <meta property="og:description" content="Zelden heeft de premier een bewindspersoon uit zijn eigen kabinet zo adequaat omschreven"/>
  </head>
  <body>
    <article>
      <h1>BRIEFJE VAN JAN – Aan Ankie Broekers-Knol</h1>
      <h2>Zelden heeft de premier een bewindspersoon uit zijn eigen kabinet zo adequaat omschreven</h2>
      <address><time datetime="2019-11-23T08:31:00+00:00">23 Nov 2019, 08:31</time> by <a rel="author" href="https://www.tpo.nl/author/jan-dijkgraaf" target="_blank">Jan Dijkgraaf</a></address>
      <figure>
        <a href="https://partner.bol.com/click/click?p=2&amp;t=url&amp;s=8155&amp;f=TXL&amp;url=https%3A%2F%2Fwww.bol.com%2Fnl%2Fm%2Fblackfriday%2F&amp;name=Black%20Friday%202019%20aanbiedingen">
          <img src="https://tpo.nl/wp-content/uploads/2019/11/Schermafbeelding-2019-11-23-om-06.39.29-750x196.png"/>
        </a>
      </figure>
      <p>Beste mevrouw Broekers-Knol,</p>
      <p>Nou breekt mijn klomp!</p>
      <p>Donderdagavond schreef <a href="https://www.volkskrant.nl/nieuws-achtergrond/staatssecretaris-broekers-knol-marokkaanse-minister-van-asiel-wil-niet-met-mij-praten~bfa4c326/"><b>de Volkskrant</b></a>: “Staatssecretaris van Justitie en Veiligheid Ankie Broekers-Knol is er niet in geslaagd om het gesprek aan te gaan met Marokkaanse autoriteiten over het terugnemen van uitgeprocedeerde asielzoekers. Dat zei de bewindsvrouw donderdag tijdens een debat in de Tweede Kamer. Broekers-Knol vertelde ‘graag’ op bezoek te willen bij de Marokkaanse minister van Asielzaken, maar die liet weten niet op het Nederlandse bezoek te zitten wachten.”</p>
      <p>Dat was dus uw verklaring in de Tweede Kamer waarom wij met duizenden illegalen extra zitten opgescheept, naast die linkse hobbyprojectjes die dieper in Afrika het vliegtuig naar het Luilekkerland aan de Noordzee hebben genomen.</p>
      <p>Maar gisteren zei zowel D66-minister Kaag van Buitenlandse Zaken als premier Rutte van uw eigen VVD dat u heus wel welkom bent in Marokko, maar dat u het alleen nog even aan de juiste persoon moest vragen.</p>
      <p>“Een agendatechnische kwestie”, noemde Kaag het.</p>
      <p>En Rutte zei: “<a href="https://www.rtlnieuws.nl/nieuws/politiek/artikel/4931091/mark-rutte-premier-marokko-ankie-broekers-knol-sigrid-kaag"><b>Een misverstand</b></a>.”</p>
      <p>Waarbij ik Rutte toch een compliment moet maken.</p>
      <p>Want zelden heeft de premier een bewindspersoon uit zijn eigen kabinet zo adequaat omschreven.</p>
      <p>U bent namelijk van de law and order-partij, maar u bent dus blijkbaar nog te stom om een afspraak te laten regelen om over het repatriëren van illegalen te praten met een land dat we aardig in de portemonnee kunnen treffen als het niet meewerkt.</p>
      <p>En wat nog erger is: als u de volkomen terechte suggestie krijgt om de illegalen (net als die deze week aangekomen IS-mevrouw die alleen nog een Marokkaans paspoort heeft) gewoon op het vliegtuig te zetten naar Rabat, is uw reactie: “Zo doen we dat in Nederland niet.”</p>
      <p>VVD.</p>
      <p>Law and order.</p>
      <p>In <a href="https://www.vvd.nl/nieuws/verkiezingsprogrammas/"><b>het verkiezingsprogramma van de VVD uit 2017</b></a> staat: “Uitgeprocedeerde asielzoekers zijn geen vluchtelingen. Zij hebben alle procedures doorlopen, zijn definitief afgewezen en moeten daarom Nederland verlaten. Dit zijn uitspraken van Nederlandse rechters waar zij, net als iedereen, naar moeten luisteren.”</p>
      <p>En: “Voor migranten uit veilige landen is hier geen plek. Daarom moeten we ervoor zorgen dat landen hun eigen onderdanen ook daadwerkelijk terugnemen. Ook medewerking hieraan kunnen we als voorwaarde stellen bij ontwikkelingshulp, handelsrelaties en het sluiten van verdragen.</p>
      <p>Nou, dat geldt dus voor al die lui uit het veilige land Marokko.</p>
      <p>En dan tovert de VVD als opvolger van <a href="https://www.briefjevanjan.nl/aan-mark-de-doofpot-harbers/"><b>cijfersjoemelaar Mark Harbers</b></a> een bejaarde tante uit de hoge hoed die niet in staat is om een eenvoudige afspraak met een collega te maken én die op grond van (blijkbaar) een Nederlandse traditie sowieso niet van plan is de mensen die alleen nog recht hebben op een enkeltje Rabat op het vliegtuig te zetten.</p>
      <p>Dan ben je misschien niet eens meer een misverstand, maar eerder <a href="https://tinyurl.com/welkomwelkominmijnland"><b>een enge kast-GroenLinkser</b></a>.</p>
      <p>Groet,</p>
      <p>JanD</p>
      <p>
        <b>
          <i>Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via <a href="https://jndkgrf.backme.org/">Back me</a> of een incidentele gift via <a href="https://bunq.me/mevrouwDijkgraaf">Bunq me</a>.</i>
        </b>
      </p>
      <figure>
        <video src="https://tpo.nl/wp-content/uploads/2019/11/backme.gif" autoplay="" loop=""/>
      </figure>
    </article>
  </body>
</html>