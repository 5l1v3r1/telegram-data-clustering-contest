<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/truba_zayaviv_pro_progres_u_rozsliduvanni_zlitih_zapisiv_rozmov_z_vlasnogo_kabinetu_n1238320"/>
    <meta property="og:site_name" content="24 Канал"/>
    <meta property="article:published_time" content="2019-11-23T08:47:00+00:00"/>
    <meta property="og:title" content="Труба заявив про прогрес у розслідуванні &quot;злитих&quot; записів розмов з власного кабінету"/>
    <meta property="og:description" content="Директор Держбюро розслідувань Роман Труба заявив про прогрес у розслідуванні скандальних витоків у месенджері телеграм, у тому числі останнього &quot;зливу&quot; записів розмов з його власного кабінету."/>
  </head>
  <body>
    <article>
      <h1>Труба заявив про прогрес у розслідуванні "злитих" записів розмов з власного кабінету</h1>
      <address><time datetime="2019-11-23T08:47:00+00:00">23 Nov 2019, 08:47</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Директор Держбюро розслідувань Роман Труба заявив про прогрес у розслідуванні скандальних витоків у месенджері телеграм, у тому числі останнього "зливу" записів розмов з його власного кабінету.</b>
      </p>
      <p>В результаті розслідувань будуть названі причетні до скандалу, а також ті, хто встановив прослуховування в кабінеті директора ДБР, пообіцяв Труба в ефірі програми "Свобода слова Савіка Шустера" на телеканалі "Україна".</p>
      <blockquote>До теми: <a href="https://24tv.ua/zelenskiy_poobitsyav_rozibratisya_z_proslushkoyu_trubi_n1237191">Зеленський пообіцяв розібратися з прослушкою Труби</a></blockquote>
      <p>"Ми докладаємо максимум зусиль, щоб суспільство почуло про виконавців, які поставили прослуховування в кабінеті, і після встановлення їх особистостей обов'язково дати оцінку, чи це було законно. І у разі порушень з їх боку – притягнути до відповідальності", – сказав директор ДБР.</p>
      <p>Він також звернув увагу на те, в який період були опубліковані розмови у телеграм-каналі "Трубу прорвало".</p>
      <p>"Це буде відповідь на питання, для чого і кому вони потрібні", – наголосив Труба.</p>
      <p>При цьому він анонсував, що <b>нові провокації і чергові викиди записів на телеграм-каналі можливі найближчим часом </b>– до першої річниці роботи ДБР, 27 листопада, або на момент продовження розгляду у Верховній Раді законопроєкту про перезапуск ДБР.</p>
      <h3>Що відомо про записи розмов у кабінеті Труби</h3>
      <p>Ввечері 19 листопада на телеграм-каналі "Трубу прорвало" опублікували <a href="https://24tv.ua/kasetniy_skandal_ofisu_prezidenta_u_merezhu_zlili_proslushku_z_kabinetu_trubi_n1236542">аудіозаписи, зроблені нібито у кабінеті Труби</a>, і на яких чути схожий на його голос. Розмови на цих записах, якщо вони таки справжні, свідчать, що всі резонансні справи в Україні контролюються з Офісу Президента.</p>
      <blockquote>Читайте також: <a href="https://24tv.ua/truba_nazvav_feykom_i_provokatsiyeyu_zapisi_proslushki_yogo_kabinetu_n1236876">Труба назвав фейком і провокацією записи прослушки його кабінету</a></blockquote>
      <p>
        <b>Зокрема, записи свідчать, що людина зі схожим на Трубу голосом обговорювала:</b>
      </p>
      <ul>
        <li>виклики на допит п’ятого президента Петра Порошенка;</li>
        <li>підозру колишній в. о. міністра охорони здоров’я Уляні Супрун;</li>
        <li>справу самого директора ДБР, його заступників та скандального судді Вовка;</li>
        <li>закупівлі для армії;</li>
        <li>директор ДБР нібито за вказівкою генпрокурора Руслана Рябошапки і глави Офісу Президента Андрія Богдана <a href="https://24tv.ua/zliv_rozmov_trubi_dbr_provodilo_i_zupinyalo_obshuki_privatu_za_komandoyu_z_bankovoyi_n1236568">розпоряджався призупинити обшуки</a> в Дніпровській міськраді, обшуки "Приватбанку" та НБУ на час візиту місії МВФ.</li>
      </ul>
    </article>
  </body>
</html>