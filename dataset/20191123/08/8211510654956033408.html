<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/hyundai-rm19-il-prototipo-da-corsa-tcr-rimac-468763.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T08:00:50+00:00"/>
    <meta property="og:title" content="Hyundai RM19, il prototipo da corsa"/>
    <meta property="og:description" content="A Los Angeles la casa coreana ha presentato il prototipo di auto sportiva RM19 Racing Midship, derivato dall'esperienza e in collaborazione con Rimac"/>
  </head>
  <body>
    <article>
      <h1>Hyundai RM19, il prototipo da corsa</h1>
      <h2>A Los Angeles la casa coreana ha presentato il prototipo di auto sportiva RM19 Racing Midship, derivato dall'esperienza e in collaborazione con Rimac</h2>
      <address><time datetime="2019-11-23T08:00:50+00:00">23 Nov 2019, 08:00</time> by <a rel="author">Samuele Prosino</a></address>
      <p>All’Auto Show di Los Angeles <b>Hyundai</b> ha mostrato al pubblico il modello <b>RM19</b> Racing Midship, un veicolo corsaiolo che sarà la piattaforma per lo sviluppo dei futuri progetti targati ‘N’. Con un motore 2.0 litri con circa 390 CV di potenza, derivato dall’esperienza Touring Car Racing (TCR), la RM19 è in realtà adattabile anche a varianti elettrificate grazie alla collaborazione intrapresa con il costruttore croato Rimac.</p>
      <blockquote>
        <a href="https://www.formulapassion.it/automoto/mondoauto/da-hyundai-un-camion-ispirato-ai-treni-art-deco-464298.html">Da Hyundai un camion ispirato ai treni Art dèco</a>
      </blockquote>
      <p>La sigla RM si riferisce alla configurazione della <b>carrozzeria</b> “Racing Midship” del prototipo a marchio N. “<i>La piattaforma RM è un versatile banco di prova ingegneristico, che consente un’efficace valutazione di vari gruppi motopropulsori e livelli di prestazioni, su strade e ambienti normali. Durante l’evoluzione delle serie RM, i nostri ingegneri hanno acquisito un grande know-how sulla dinamica dei veicoli ad alte prestazioni con diverse distribuzioni dei pesi unite agli effetti generati sulle performance attraverso un pianale ad alta resistenza</i>“, ha affermato Albert Biermann, responsabile Ricerca e sviluppo di Hyundai Motor Company.</p>
      <slideshow>
        <figure>
          <img src="https://www.formulapassion.it/wp-content/uploads/2019/11/39391-HyundaiRM19-666x444.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/39368-HyundaiRM19-666x444.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/39385-HyundaiRM19-666x444.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/39380-HyundaiRM19-666x444.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/39452-HyundaiRM19-666x444.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/39442-HyundaiRM19-666x444.jpg"/>
        </figure>
      </slideshow>
      <p>A differenza delle auto omologate per le regole <b>TCR</b>, che sono influenzate dal sistema di regolazione del Balance of Performance (BOP), RM19 è senza compromessi ed è stata pensata per esplorare le potenzialità in un formato d’auto normalmente considerato come ‘familiare’. Oltre alla versione a benzina, in futuro la RM19 potrebbe montare propulsori <b>elettrificati</b> all’avanguardia. Hyundai lavora infatti a stretto contatto con Rimac Automobili per sviluppare prototipi elettrici e FCEV ad alte prestazioni, all’interno di un piano strategico che si è posto l’obiettivo di distribuire 44 modelli eco-friendly entro il 2025.</p>
      <blockquote>
        <a href="https://www.formulapassion.it/automoto/mondoauto/hyunda-idrogeno-ricerca-fuel-cell-465078.html">Hyundai, annunciati investimenti per l’idrogeno</a>
      </blockquote>
      <p>La “N” di Hyundai N sta per Namyang, sede dal 1995 del Centro di R&amp;D globale di Hyundai Motor in Corea – dove il marchio N è nato – e per Nürburgring, sede del centro di prova europeo. La stretta connessione tra Namyang e il Nürburgring si è tradotto nelle recenti prove del modello RM19, effettuate appunto sul Nordschleife.</p>
      <footer>RIPRODUZIONE RISERVATA</footer>
    </article>
  </body>
</html>