<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/sogodni-den-pam-yati-zhertv-golodomoriv/"/>
    <meta property="og:site_name" content="VARTA1"/>
    <meta property="article:published_time" content="2019-11-23T08:00:03+00:00"/>
    <meta property="og:title" content="Сьогодні День пам’яті жертв голодоморів"/>
    <meta property="og:description" content="Сьогодні День пам'яті жертв голодоморів"/>
  </head>
  <body>
    <article>
      <h1>Сьогодні День пам’яті жертв голодоморів</h1>
      <address>
        <time datetime="2019-11-23T08:00:03+00:00">23 Nov 2019, 08:00</time>
      </address>
      <p>Post Views: 52</p>
      <p>
        <b>23 листопада, в Україні відзначається День пам’яті жертв голодоморів 1932-33 рр. Про це пише <a href="https://amazing-ukraine.com/23-lystopada-den-pam-iati-zhertv-holodomoru-v-ukraini/?fbclid=IwAR2011RTHpsgKClYZ4e_hugerKufN7rFZkrKqTEmFAW1hXS7M_1CWPLduJA">Україна</a>.</b>
      </p>
      <p>День пам’яті жертв голодоморів відзначається щорічно в четверту суботу листопада на підставі президентських указів 1998 та 2007 років. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років – геноцид українського народу, здійснюваний тоталітарним комуністичним режимом СРСР.</p>
      <p>Голодомору передувала насильницька колективізація сільських господарств, “розкуркулення” селян, хлібозаготівельна кампанія, масовий терор на селі. Терор голодом, що діяв в Україні протягом 22 місяців, – це свідома і цілеспрямована політика сталінського уряду, стратегія і тактика якої виконувалася починаючи з 1928 року. Ця карально-репресивна акція була спрямована на упокорення українського селянства, знищення самостійних селянських господарств – соціально-економічних підвалин української нації.</p>
      <p>Українські селяни стали наступними жертвами сталінського режиму після тотальних репресій щодо української інтелігенції та духівництва. У пікові місяці Голодомору щохвилини в Україні помирало 24 людини. За короткий проміжок часу Москва вбила понад три мільйони українців.</p>
      <p>Упродовж десятиліть Голодомор в радянській Україні замовчувався. Дослідження з цієї трагедії розпочалися лише наприкінці 80-х років минулого століття. Нині в Україні Голодомор 1932-1933 років розцінюється як акт геноциду українського народу, здійснений урядом СРСР шляхом організації штучного масового голоду, який призвів до багатомільйонних людських жертв у сільській місцевості на території Української РСР. За даними останніх соціологічних опитувань, 77% українців вважають цю трагедію геноцидом.</p>
      <p>У листопаді 2006 року Верховна Рада визнала Голодомор 1932-1933 років геноцидом українського народу.</p>
      <p>Зі 195 країн світу актом геноциду Голодомор 1932-1933 років в Україні на міждержавному рівні, крім України, визнають 15 держав-членів ООН і держава Ватикан.</p>
      <p>Тодішній Президент Петро Порошенко 26 листопада 2016 року підписав указ “Про заходи у зв’язку з 85-ми роковинами Голодомору 1932-1933 років в Україні – геноциду Українського народу”, згідно з яким 85-ті роковини Голодомору відзначалися на найвищому організаційному та державному рівнях.</p>
      <p>Зокрема, заходи до Дня пам’яті жертв голодоморів пройдуть по всій Україні та у багатьох країнах світу. На території України буде приспущено Державний прапор та обмежено проведення заходів розважального характеру. О 16:00 в кожній домівці й установі українці запалять свічки пам’яті та приєднаються до загальнонаціональної хвилини мовчання.</p>
      <p>Напередодні цього дня Музей Голодомору проводить заходи, які інформують, навчають та розповідають про несправедливі страждання людей у 1932-33 роках.</p>
      <p>“Голодомор 1932–33 років, який забрав життя понад 7 000 000 людей — це страшна частина родинної історії майже кожного сучасного українця. Щохвилини від штучного голоду помирало 26 людей. Зникали не лише сім’ї, а й цілі села. Згідно з соцопитуванням 2018 року, 79% українців вважають Голодомор геноцидом — злочином радянської влади проти українського народу”, – ідеться в повідомленні на сайті музею.</p>
      <p>Про загиблих від Голодомору українських дітей нагадує відео інформаційної кампанії Українського інституту національної пам’яті «Пам’ять, що рятує: голоси правди». Про це інформує прес-служба УІНП.</p>
      <p>Тендітна дівчинка серед хлібного поля. Тулить до грудей колоски.</p>
      <p>«Тобі не холодно?», — питає хлопчик-ровесник із сьогодення.</p>
      <p>«Ні. Бо ти прийшов. Ти приніс мені яблуко? Люди завжди приносять мені яблука», — довірливо відповідає дівчинка.</p>
      <p>А за кілька секунд це яблуко посеред вогників свічок лягає до ніг бронзової дівчинки з колосками – пам’ятника усім дітям, які загинули в роки Голодомору.</p>
      <p>«У цей день вони чекають на тебе» — автори відео закликали українців у суботу, 23 листопада о 16:00, прийти до пам’ятників Голодомору, щоб вшанувати 86-ті роковини геноциду.</p>
      <figure>
        <iframe src="https://www.youtube.com/embed/RTJN2OgWqek" width="640" height="360" data-service="Youtube" scrolling="no"/>
      </figure>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>