<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549261.html/%D9%85%D8%B1%D8%B2%D8%AF%D8%A7%D8%B1%D8%A7%D9%86-%DA%A9%D8%B1%D8%AF%D8%B3%D8%AA%D8%A7%D9%86-%D9%87%D9%85%D9%88%D8%A7%D8%B1%D9%87-%D8%A8%D8%A7-%D8%A2%D8%B4%D9%88%D8%A8-%D9%88-%D8%A7%D8%BA%D8%AA%D8%B4%D8%A7%D8%B4-%D9%85%D8%AE%D8%A7%D9%84%D9%81-%D9%87%D8%B3%D8%AA%D9%86%D8%AF--%D8%A8%D8%A7%DB%8C%D8%AF-%D8%A8%D8%A7-%D8%B9%D9%88%D8%A7%D9%85%D9%84-%D9%88-%D8%AA%D8%AE%D8%B1%DB%8C%D8%A8-%DA%A9%D9%86%D9%86%D8%AF%DA%AF%D8%A7%D9%86-%D8%A8%DB%8C%D8%AA-%D8%A7%D9%84%D9%85%D8%A7%D9%84-%D8%A8%D9%87-%D8%B4%D8%AF%D8%AA-%D8%A8%D8%B1%D8%AE%D9%88%D8%B1%D8%AF-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T08:28:00+00:00"/>
    <meta property="og:title" content="مرزداران کردستان همواره با آشوب و اغتشاش مخالف هستند/ باید با عوامل و تخریب کنندگان بیت المال به شدت برخورد شود"/>
    <meta property="og:description" content="علمای اهل سنت کردستان با تاکید بر اینکه اغتشاشگران به دنبال ضربه زدن به امنیت و آرامش ملت هستند گفت: ملت فهیم ایران و مردم مدافع و مرزدار استان کردستان هیچ‌گاه به بیگانگان تکیه نکرده اما عده‌ای با سوءاستفاده از موقعیت کنونی، راه حقیقی بیان مطالبات را با بی‌راهه اشتباه گرفته‌اند."/>
  </head>
  <body>
    <article>
      <h1>مرزداران کردستان همواره با آشوب و اغتشاش مخالف هستند/ باید با عوامل و تخریب کنندگان بیت المال به شدت برخورد شود</h1>
      <h2>در گفت و گو با علمای اهل سنت کردستان عنوان شد؛</h2>
      <address>
        <time datetime="2019-11-23T08:28:00+00:00">23 Nov 2019, 08:28</time>
      </address>
      <p>علمای اهل سنت کردستان با تاکید بر اینکه اغتشاشگران به دنبال ضربه زدن به امنیت و آرامش ملت هستند گفت: ملت فهیم ایران و مردم مدافع و مرزدار استان کردستان هیچ‌گاه به بیگانگان تکیه نکرده اما عده‌ای با سوءاستفاده از موقعیت کنونی، راه حقیقی بیان مطالبات را با بی‌راهه اشتباه گرفته‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://kurdtoday.ir/">کُردتودی،</a> علمای اهل سنت کردستان با تاکید بر اینکه اغتشاشگران به دنبال ضربه زدن به امنیت و آرامش ملت هستند، حضور میلیونی و محکم مردم با بصیرت ایران در حمایت از امنیت و اقتدار جمهوری اسلامی را موجب نقش بر آب شدن نقشه دشمنان دانستند.</p>
      <figure>
        <img src="http://newsroom.dana.ir/content/upload/4abbb38e-afaa-48d1-8fa9-2b82de173cf2.jpg"/>
      </figure>
      <p>
        <b>ماموستا برجسته اهل سنت سنندج: اغتشاشگران با خلل وارد کردن به نظم جامعه نمی توانند تزلزلی ایجاد کنند</b>
      </p>
      <p>ماموستا امین راستی امام جمعه موقت سنندج در گفتگو با خبرنگار کُردتودی، اظهار کرد: اعتراضات مردم در این ماه میلاد پیامبر اکرم را می توان از دو بعد امنیتی و عبادی بررسی کرد، از لحاظ امنیتی مردم می توانستند به صورت مسالمت آمیز اعتراضات خود را بیان کنند اما متاسفانه عده ای از این اعتراضات سوء استفاده کرده و قصد اغتشاش داشتند.</p>
      <p> وی با بیان اینکه اغتشاش‌گران مهره‌های دست نشانده دشمنان بودند، گفت: اعتراض به افزایش قیمت بنزین طبیعی بود اما اینکه عده ای بخواهند از این قضایا سوءاستفاده کنند قابل قبول نیست و نباید اجازه داد.</p>
      <p> وی افزود: صف مردم از دشمنان و ضدانقلاب جداست، کسانی که دست به اغتشاش، آتش زدن بیت المال و ناامنی زدند از عوامل دشمنان بودند چون در طول 40 سال عمر انقلاب اسلامی مردم همراهی خود با انقلاب را ثابت کرده و استقامت همین مردم حلال بسیاری از مشکلات بوده است.</p>
      <p>امام جمعه موقت سنندج با اشاره به اینکه این آشوب ها خلاف موازین و قانون است، یادآور شد: این اغتشاشگران با خلل وارد کردن به نظم جامعه نمی توانند تزلزلی ایجاد کنند چرا که کردستان مهد جوانمردی و سخت کوشی و ایثار و مجاهدت است و مردم همواره اثبات خواهند کرد که پایبند نظام هستند.</p>
      <figure>
        <img src="http://newsroom.dana.ir/content/upload/e47339b7-c0c3-40dd-a0cb-3c85d2e2db27.jpg"/>
      </figure>
      <p>
        <b>نماینده مردم کردستان در مجلس خبرگان رهبری: مردم مدافع و مرزدار استان کردستان هیچ‌گاه به بیگانگان تکیه نکرده اند</b>
      </p>
      <p>ماموستا فایق رستمی نماینده مردم کردستان در مجلس خبرگان در واکنش به اغتشاشات اخیر در کشور اظهار داشت: ملت فهیم ایران و مردم مدافع و مرزدار استان کردستان هیچ‌گاه به بیگانگان تکیه نکرده اما عده‌ای با سوءاستفاده از موقعیت کنونی، راه حقیقی بیان مطالبات را با بی‌راهه اشتباه گرفته‌اند.</p>
      <p>وی با بیان اینکه ضدانقلاب دشمن کُرد و هیچ‌گاه خواهان ترقی و پیشرفت کشور نیستند، افزود: مردم و جوانان کردستانی هیچ‌گاه به دشمنان اعتماد نکرده و همیشه راه خود را از افکار و اهداف آنان جدا کرده‌اند چراکه آنان غیر از برهم زدن امنیت کشور، ویرانی و نابودی این دیار هدفی دیگر ندارند.</p>
      <p>نماینده مردم کردستان در مجلس خبرگان رهبری با بیان اینکه حمایت و پشتیبانی سران آمریکایی از مردم ایران ادعا و دروغی بیش نیست، تصریح کرد: سؤال اینجاست ضدانقلاب و دشمنان که همواره دم از حقوق شهروندی می‌زنند، در زمان بمباران مردم ایران و اکنون که اشرار اماکن و اموال عمومی و اموال مردم را تخریب و به غارت برده، کجایند؛ چرا زبان به کام گرفته و غمخوار کُرد نیستند.</p>
      <p>وی با بیان اینکه اغتشاشات اخیر با حمایت ضدانقلاب در کشور اتفاق افتاد، گفت: براساس فرموده قرآن و مفاد قانون دین و اسلام ضرررساندن به مملکت، تخریب اماکن و اموال عمومی و اموال مردم جایز نبوده و مورد قبول اسلام و وجدان بشریت نیست.</p>
      <figure>
        <img src="http://newsroom.dana.ir/content/upload/0c9efeaa-5202-4f03-8c49-159c726f38cf.jpg"/>
      </figure>
      <p>
        <b>امام جمعه سنندج: باید با عوامل  و تخریب کنندگان بیت المال به شدت برخورد شود</b>
      </p>
      <p>ماموستا عبدالرحمن خدایی امام جمعه سنندج تصریح کرد: متاسفانه طی یک هفته اخیر یک سری افراد جاهل که شناختی از توطئه‌های دشمنان ندارند همگام توطئه‌های دشمنان و مزدوران آن ها شدند و به اموال عمومی آسیب رساندند.</p>
      <p>وی ضمن محکوم کردن اغتشاشات و ناآرامی‌های اخیر در پی افزایش قیمت بنزین گفت: مردم کُرد شجاع و همیشه در صحنه کردستان در 40 سال اخیر از نظام و فرامین رهبری پیروی و در همه برهه‌ها در برابر دشمنان ایستادگی و آنان را مأیوس و ناامید کرده‌اند.</p>
      <p>امام جمعه سنندج با تقدیر از نیروهای امنیتی در برقراری امنیت عمومی و مقابله با آشوبگران اظهار کرد: تخریب پمپ بنزین‌ها، بانک‌ها و آمبولانس‌ها عملی خرابکارانه و تخریب بیت‌المال بوده و باید با عوامل این امور ناپسند به شدت برخورد شود.</p>
      <p> </p>
      <p>
        <b>امام جمعه موقت سنندج: مردم دراغتشاشات اخیر صف خود را از اشرار و اخلالگران نظم و امنیت جدا کردند</b>
      </p>
      <p>ماموستا خالدی امام جمعه موقت سنندج ضمن محکوم کردن اغتشاشات و ناآرامی‌های اخیر در پی افزایش قیمت بنزین اظهار داشت: مردم با بصیرت و هوشیار آگاه کردستان همراه با سراسر کشور، خودجوش و مردمی اقدامات آشوبگرانه اشرار و ضدانقلاب را محکوم کردند که جای بسی خوشحالی دارد.</p>
      <p>وی با بیان اینکه مردم در این اغتشاشات اخیر صف خود را از اشرار و اخلالگران نظم و امنیت جدا کردند، افزود: انسان در هر واقعه‌ای باید عاقلانه و از روی تفکر تصمیم بگیرد چراکه آشوب و اعتراضات خشونت‌آمیز غیرمنطقی و جایز نیست.</p>
      <p>امام جمعه موقت سنندج با بیان اینکه نباید در این برهه حساس دشمنان را خوشحال کنیم، تصریح کرد: باید همه با هم مراقب توطئه‌های دشمنان باشیم چراکه بدخواهان به دنبال برهم زدن امنیت و آسایش کنونی مردم هستند.</p>
      <p>ماموستا خالدی با بیان اینکه هرگونه تجمع و اغتشاشی محکوم است، یادآور شد: اگر امنیت و آرامش در هر کشوری وجود نداشته باشد، قطعاً زندگی، کسب و کار و امرار معاشی وجود نداشته، بنابراین باید بیش از پیش هوشیار باشیم.</p>
      <figure>
        <img src="http://newsroom.dana.ir/content/upload/2fbd2f07-09d3-4fdb-ae94-0f5c9f4de186.jpg"/>
      </figure>
      <p>
        <b>ماموستا برجسته اهل سنت سنندج: مردم کردستان هیچ وقت مخالف اصل نظام نیستند</b>
      </p>
      <p>ماموستا سیداحسن حسینی امام جمعه موقت سنندج عنوان کرد: مردم مرزدار و همیشه در صحنه استان کردستان همواره حامی اقتدار، عزت و امنیت در طول تاریخ انقلاب بوده‌و همواره ثابت کرده‌اند که  اجازه نمی‌دهند امنیت و آرامش آنها مورد تعدی وابستگان به استکبار قرار بگیرد.</p>
      <p>وی تصریح کرد: مردم از اشرار و فرصت‌طلبان جدا هستند و اگرچه مردم به واسطه مشکلات معیشتی و تنگناهای اقتصادی در فشار هستند ولی هیچ وقت مخالف اصل نظام نیستند.</p>
      <p>حسینی اذعان کرد: آنچه در روزهای اخیر در برخی شهرهای کردستان و در سایر نقاط کشور شاهد بودیم، نه تنها اعتراض به قیمت بنزین نبود بلکه این قضیه هم یک نقشه طراحی‌شده از سوی دشمنان برای براندازی نظام بود.</p>
      <p>به گفته امام جمعه موقت سنندج، در این اغتشاشات عده‌ای با آتش‌زدن بانک‌ها، پمپ بنزین، آمبولانس و اموال مردم قصد ایجاد ناآرامی و ضربه‌زدن به امنیت کشور را داشتند.</p>
      <p>وی اضافه کرد: اینها مهره‌های دشمنان بودند که از سوی مخالفین نظام در خارج از مرزها با هدف ایجاد ناامنی و سلب آسایش مردم دست به ایجاد اغتشاش زدند اما به واسطه بصیرت و آگاهی مردم دسیسه‌های آنان خنثی شد.</p>
      <p>انتهای پیام/</p>
    </article>
  </body>
</html>