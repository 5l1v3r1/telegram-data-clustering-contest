<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-tempo/torna-il-derby-dei-giovani-a-formello/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-23T08:24:48+00:00"/>
    <meta property="og:title" content="Torna il derby dei giovani a Formello"/>
    <meta property="og:description" content="Questa mattina a Formello si gioca la stracittadina romana del campionato Primavera"/>
  </head>
  <body>
    <article>
      <h1>Torna il derby dei giovani a Formello</h1>
      <h2>Questa mattina a Formello si gioca la stracittadina romana del campionato Primavera</h2>
      <address><time datetime="2019-11-23T08:24:48+00:00">23 Nov 2019, 08:24</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Dopo un anno di <b>astinenza forzata</b> riecco il <b>derby Primavera</b> della capitale. Oggi alle 11 al Fersini di Formello (diretta su Sportitalia, Roma Tv e Lazio Style) la Lazio – di nuovo in Serie A dopo una stagione di “purgatorio” – torna ad ospitare la Roma, come riporta <i>Il Tempo.</i></p>
      <p><b>I giallorossi occupano il quarto posto in classifica</b> e, dopo la vittoria di ieri dell’Atalanta sul Napoli, sono a -6 dai bergamaschi attualmente soli in vetta e con una gara da recuperare. Praticamente opposta la situazione dei biancocelesti, ad un punto dall’ultimo posto in classifica e reduci da sei sconfitte consecutive tra campionato e coppa.</p>
      <p>Nonostante la crisi della Lazio, Alberto <b>De Rossi</b> non abbassa la guardia:<i> “Troveremo la Lazio delle prime partite –</i> le parole del tecnico giallorosso a Roma Tv – <i>il loro campionato ha preso un giro negativo. Credo che abbiano avuto modo di ricaricarsi, sarà una sfida bella ed equilibrata”</i>.</p>
      <p>A suonare la carica per la squadra di Menichini è invece<b> Damiano Franco</b>. Il difensore non nasconde come la partita contro la Roma abbia un sapore diverso per lo spogliatoio biancoceleste: “<i>La partita con i giallorossi si sente</i> – le parole del giocatore a Lazio Style Radio – <i>è la partita dell’anno. Dobbiamo essere più cattivi in fase offensiva. Siamo un gruppo molto unito, affrontiamo ogni difficoltà insieme”.</i></p>
      <p>Per la gara di oggi De Rossi dovrebbe affidarsi a <b>Parodi, Trasciani, Calafiori</b> e a uno tra <b>Bianda e Plesnierowicz.</b> In mediana spazio a <b>Riccardi, Bove e Darboe.</b> <b>Providence, Zalewsi e Estrella</b> – in ballottaggio con Tall – formeranno il tridente offensivo. Menichini invece potrebbe apportare delle modifiche all’undici titolare schierato quasi sempre finora.</p>
    </article>
  </body>
</html>