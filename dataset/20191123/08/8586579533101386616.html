<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kilicdarogluna-hakaretten-yargilanan-erdoganin-danismanina-ozel-celse-257556h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T08:02:00+00:00"/>
    <meta property="og:title" content="Kılıçdaroğlu'na hakaretten yargılanan Erdoğan'ın danışmanına 'özel celse'"/>
    <meta property="og:description" content="CHP Genel Başkanı Kemal Kılıçdaroğlu'na hakaret ettiği gerekçesiyle yargılanan Cumhurbaşkanı Erdoğan'ın danışmanı Muhammed Mücahit Küçükyılmaz’ın savunması, Kılıçdaroğlu’nun avukatına haber verilmeden gerçekleşen özel celsede alındı."/>
  </head>
  <body>
    <article>
      <h1>Kılıçdaroğlu'na hakaretten yargılanan Erdoğan'ın danışmanına 'özel celse'</h1>
      <address><time datetime="2019-11-23T08:02:00+00:00">23 Nov 2019, 08:02</time> by <a rel="author">Yeni Çağ Gazetesi</a></address>
      <p>
        <b>CHP Genel Başkanı Kemal Kılıçdaroğlu'na hakaret ettiği gerekçesiyle yargılanan Cumhurbaşkanı Erdoğan'ın danışmanı Muhammed Mücahit Küçükyılmaz’ın savunması, Kılıçdaroğlu’nun avukatına haber verilmeden gerçekleşen özel celsede alındı.</b>
      </p>
      <p>Cumhurbaşkanlığı danışmanı Muhammed Mücahit Küçükyılmaz’ın, 29 Ocak 2018 tarihinde Twitter’daki hesabından, Kılıçdaroğlu’nu hedef alarak hakaret içerikli mesaj atttığı belirlendi.</p>
      <p>Cumhuriyet'ten Alican Uludağ'ın haberine göre Kılıçdaroğlu’nun avukatı Celal Çelik tarafından yapılan suç duyurusu üzerine, Küçükyılmaz hakkında soruşturma başlatıldı, ancak Ankara Başsavcılığı, bu sözlerin ağır eleştiri sınırları içerisinde kaldığı gerekçesiyle dosyayı takipsizlik kararı vererek kapattı. Takipsizlik kararı, avukat Çelik’in itirazı üzerine Ankara 3. Sulh Ceza Mahkemesi’nce kaldırılınca, Küçükyılmaz hakkında 14 Ocak 2019’da dava açıldı. Ankara 10. Asliye Ceza Mahkemesi’nde görülen davada, sanık Küçükyılmaz’ın ifadesi, Kılıçdaroğlu’nun avukatının çağırılmadığı bir ara celsede alındı. Özel celsedeki ifadesinde Küçükyılmaz, Kılıçdaroğlu’na hakaret etmediğini, sözlerinin eleştiri sınırlarında kaldığını öne sürerek, beraatını talep etti.</p>
      <p>Davanın 3. celsesinde, Kılıçdaroğlu’nun avukatı Çelik, Küçükyılmaz’ın ifadesinin ara celsede alınması nedeniyle sanığa soru sorma haklarının ellerinden alındığını belirterek sanığın duruşmada hazır edilerek yeniden ifadesinin alınmasını istedi. Mahkeme de bu talebi yerinde görerek, Küçükyılmaz’ın duruşmaya gelmesi için tebligat çıkarılmasına karar verdi. Duruşma 16 Ocak tarihine ertelendi.</p>
      <p>Öte yandan, dava dosyasına giren belgelerden, sanık Küçükyılmaz’ın sabıka kaydının olduğu anlaşıldı. Adli sicil kayıtlarına göre, Küçükyılmaz’ın Ankara 15. Asliye Ceza Mahkemesi’nde “basit yaralama”, 37. Asliye Ceza Mahkemesi’nde ise “tehdit” suçundan adli sicil kaydı bulunuyor.</p>
      <related>
        <a href="https://www.yenicaggazetesi.com.tr/muharrem-ince-patladi-15-senedir-susuyorum-257516h.htm"/>
        <a href="https://www.yenicaggazetesi.com.tr/chp-sozcusu-faik-oztraktan-erdogana-sert-tepki-257503h.htm"/>
        <a href="https://www.yenicaggazetesi.com.tr/recep-tayyip-erdogan-suriyeli-siginmacilari-gondermeyecegiz-256868h.htm"/>
        <a href="https://www.yenicaggazetesi.com.tr/kilicdaroglundan-erdogana-cok-sert-ataturk-tepkisi-255800h.htm"/>
      </related>
    </article>
  </body>
</html>