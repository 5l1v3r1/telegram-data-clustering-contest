<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/prima-zi-a-votului-din-diaspora-s-a-incheiat-in-777-sectii-din-europa-asia-africa-si-australia/"/>
    <meta property="og:site_name" content="Europa FM"/>
    <meta property="article:published_time" content="2019-11-23T08:02:38+00:00"/>
    <meta property="og:title" content="Prima zi a votului din Diaspora s-a încheiat în 777 secții din Europa, Asia, Africa și Australia"/>
    <meta property="og:description" content="Ministerul Afacerilor Externe informează că prima zi a votului în străinătate, în turul al doilea al alegerilor prezidențiale, s-a încheiat în 777 de secții de votare din Europa, Asia, Africa și Australia, iar până vineri, la ora 23, ora României au votat peste 94.000 de români, potrivit datelor furnizate de BEC. In plus, peste 17.000 de români stabiliți în străinătate au votat prin corespondență pentru turul doi al prezidențialelor. Numărul este semnificativ mai mic decât cel înregistrat în urmă cu două săptămâni, când prin corespondență au votat 25.000 de români."/>
  </head>
  <body>
    <article>
      <h1>Prima zi a votului din Diaspora s-a încheiat în 777 secții din Europa, Asia, Africa și Australia</h1>
      <address>
        <time datetime="2019-11-23T08:02:38+00:00">23 Nov 2019, 08:02</time>
      </address>
      <p>Ministerul Afacerilor Externe informează că prima zi a votului în străinătate, în turul al doilea al alegerilor prezidențiale, s-a încheiat în 777 de secții de votare din Europa, Asia, Africa și Australia, iar până vineri, la ora 23, ora României au votat peste 94.000 de români, potrivit datelor furnizate de BEC. In plus, peste 17.000 de români stabiliți în străinătate au votat prin corespondență pentru turul doi al prezidențialelor. Numărul este semnificativ mai mic decât cel înregistrat în urmă cu două săptămâni, când prin corespondență au votat 25.000 de români.</p>
      <p>Într-un comunicat remis celor de la Mediafax, MAE menționează că din cauza inundațiilor, clădirea Consulatului General al României din Torino a fost evacuată, însă procesul de votare din prima zi nu a fost afectat.</p>
      <p>De asemenea, în vederea asigurării desfășurării procesului de vot pentru zilele de sâmbătă și duminică, Consulatul General al României la Torino a identificat o nouă locație. Este vorba despre Palazzo Comunale, Piazza Sisto IV, Savona.</p>
      <p>MAE mai recomandă ca cetățenii români aflați în străinătate pe durata alegerilor prezidențiale care nu au votat deja să se prezinte la vot încă de sâmbătă pentru a evita aglomerarea în ultima zi.</p>
      <p>Harta interactivă a secțiilor de votare pe site-ul oficial al MAE.</p>
      <p>Până sâmbată, la ora 10, ora României, votaseră aproape 104.000 români din Diaspora.</p>
    </article>
  </body>
</html>