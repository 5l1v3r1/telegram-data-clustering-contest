<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200599/%D8%AA%DA%A9%D8%B0%DB%8C%D8%A8-%D8%A7%D9%86%D8%AA%D9%82%D8%A7%D9%84-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D9%87%D8%A7%DB%8C-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1-%D8%A8%D8%A7-%D8%A2%D9%85%D8%A8%D9%88%D9%84%D8%A7%D9%86%D8%B3-%D8%AD%D9%85%D9%84%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T08:20:55+00:00"/>
    <meta property="og:title" content="تکذیب انتقال بازداشتی‌های ناآرامی‌های اخیر با آمبولانس/ حمله به ۴۰ پایگاه و ۱۵۰ دستگاه آمبولانس"/>
    <meta property="og:description" content="رییس مرکز روابط عمومی و اطلاع‌رسانی وزارت بهداشت شایعاتی مبنی بر استفاده از آمبولانس‌ها در دستگیری و انتقال برخی اغتشاش‌گران در ناآرامی‌های اخیر را تکذیب کرد."/>
  </head>
  <body>
    <article>
      <h6 class="kicker">در گفت‌وگو با ایسنا اعلام شد</h6>
      <h1>تکذیب انتقال بازداشتی‌های ناآرامی‌های اخیر با آمبولانس/ حمله به ۴۰ پایگاه و ۱۵۰ دستگاه آمبولانس</h1>
      <address><time datetime="2019-11-23T08:20:55+00:00">23 Nov 2019, 08:20</time> by <a rel="author">زهرا روز بروزی</a></address>
      <p>رییس مرکز روابط عمومی و اطلاع‌رسانی وزارت بهداشت شایعاتی مبنی بر استفاده از آمبولانس‌ها در دستگیری و انتقال برخی اغتشاش‌گران در ناآرامی‌های اخیر را تکذیب کرد.</p>
      <p><b>دکتر کیانوش جهانپور در این باره به ایسنا </b>گفت: این موضوع به هیچ عنوان صحت ندارد و قویا تکذیب می‌شود. بی‌تردید این شایعات نیز خطی تبلیغاتی است که افراد خاص برای لاپوشانی رفتارهای زشت، ناجوانمردانه و غیرانسانی حمله به آمبولانس‌ها و مراکز فوریت‌های پزشکی بافته‌اند تا بلکه این رفتار غیرقابل توجیه عده‌ای معدود افراد اخلال‌گر و اشرار را در برخی شهرها توجیه کنند.</p>
      <p>وی تاکید کرد: آنچه که رسالت، مسوولیت و وظیفه وزارت بهداشت و نظام سلامت بوده و هست، رسیدگی عاجل به نیازهای سلامتی و فوریت‌های پزشکی بیماران و مصدومان بوده و هیچ گاه وزارت بهداشت و مجموعه عوامل آن، از هیچ مصدوم و بیماری، از مسلک، دین، مذهب، گرایش سیاسی و اینکه به کدام طرف ماجرا حتی در اعتراضات یا اغتشاشات تعلق داشتند، سوال نخواهد کرد.</p>
      <p>رییس مرکز روابط عمومی و اطلاع رسانی وزارت بهداشت ادامه داد: با وجود هجمه‌های غیرانسانی ورفتار زشتی که برخی افراد و اشرار مرتکب شده‌اند و به بهانه‌های واهی بیش از ۱۵۰ دستگاه آمبولانس و خودروی امدادی و پشتیبانی و بیش از ۴۰ پایگاه فوریت‌های پزشکی و افزون بر ۱۵ نفر از پرسنل خدوم و زحمتکش اورژانس ۱۱۵ را مورد حمله و همجمه قرار دادند، اما همکاران ما در سراسر کشور چه در مراکز فوریت‌های پزشکی و اورژانس پیش بیمارستانی و چه در بیمارستان‌ها، کماکان با استفاده از تمامی توان و ظرفیت‌های موجود سعی در رسیدگی به بیماران، مصدومان و امدادخواهان در هر نقطه‌ای از کشور داشتند و دارند؛ این درحالیست که بارها و بارها از سوی اشرار و اراذل و اوباش در روند خدمت‌رسانی و حتی عبور و مرور اختلال ایجاد شده بود.</p>
      <p>جهانپور در پاسخ به آمار مصدومان و قربانیان اغتشاشات هفته گذشته عنوان کرد: قاعدتا در این زمینه تنها مرجع صلاحیت‌دار برای تعیین علت فوت و آمار کشته شدگان احتمالی، سازمان پزشکی قانونی خواهد بود.</p>
      <p>رییس مرکز روابط عمومی و اطلاع رسانی وزارت بهداشت در پایان با ابراز تاسف از خسارات وارده به مراکز فوریت‌های پزشکی و آمبولانس‌ها و تکنسین‌های اورژانس از سوی اغتشاشگران، تاکید کرد: حتی در صحنه‌های جنگ و رزم بین کشورهای مختلف هم سپیدپوشان نظام سلامت، امدادگران و آمبولانس‌ها و خودروهای امدادی از تعرض طرفین مصون هستند و مایه تاسف است که رذالت عده‌ای به جایی رسیده باشد که حتی مانع از خدمت‌رسانی، امدادرسانی و درمان هموطنان بیمار یا مصدوم خودشان شوند و هیچ شایعه‌ای برای کتمان یا روپوش نهادن بر این رفتار غیرانسانی، پذیرفتنی نخواهد بود.</p>
      <p>انتهای پیام</p>
    </article>
  </body>
</html>