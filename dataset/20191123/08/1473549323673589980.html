<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/areszt-dla-zatrzymanych-przez-cba-byly-senator-pis-stanislaw-k-zamieszany-w-sprawe,987610.html"/>
    <meta property="og:site_name" content="TVN24"/>
    <meta property="article:published_time" content="2019-11-23T08:48:00+00:00"/>
    <meta property="og:title" content="Areszt dla zatrzymanych przez CBA. W sprawę zamieszany były senator"/>
    <meta property="og:description" content="Sąd aresztował w nocy z piątku na sobotę trzy kolejne z 10 osób zatrzymanych w ostatnich dniach przez Centralne Biuro Antykorupcyjne pod zarzutami wręczania łapówek. Wcześniej podobna decyzja zapad..."/>
  </head>
  <body>
    <article>
      <h1>Areszt dla zatrzymanych przez CBA. W sprawę zamieszany były senator</h1>
      <address><time datetime="2019-11-23T08:48:00+00:00">23 Nov 2019, 08:48</time> by <a rel="author">js//now</a></address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/15d185eaa7c954e77f5343d941e25fbd/445d5feb-2249-4149-bd73-e59100bcbf5f.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=41/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/675eb66e-92a2-409d-b561-10dc08d16f56-480p.mp4"/>
          <figcaption>CBA zatrzymało 10 osób w związku ze śledztwem w sprawie...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/f115565b-6fb6-4005-9321-6462501ad843-480p.mp4"/>
          <figcaption>Zatrzymania przez CBA osób pod zarzutami wręczania łapówek</figcaption>
        </figure>
        <figcaption>Rzecznik CBA o zatrzymaniu 10 osób (wideo z 22 listopada)<cite>Foto: CBA | Video: cba.gov.pl</cite></figcaption>
      </slideshow>
      <h3>Sąd aresztował w nocy z piątku na sobotę trzy kolejne z 10 osób zatrzymanych w ostatnich dniach przez Centralne Biuro Antykorupcyjne pod zarzutami wręczania łapówek. Wcześniej podobna decyzja zapadła wobec dwóch innych podejrzanych - podała katowicka prokuratura. W śledztwie prowadzonym od 2016 roku zarzuty usłyszał były senator Prawa i Sprawiedliwości Stanisław K.</h3>
      <related>
        <a href="https://www.tvn24.pl/pomorze,42/byly-policjant-i-wlasciciel-firmy-ochroniarskiej-w-rekach-cba,983284.html"/>
      </related>
      <p>Wobec pozostałych pięciu zatrzymanych zostały zastosowane tak zwane wolnościowe środki zapobiegawcze.</p>
      <p>Śledztwo, w którym wcześniej zarzuty usłyszał między innymi były senator PiS Stanisław K., dotyczy wręczania łapówek na łączną kwotę 1,9 miliona złotych. Wśród zatrzymanych w ostatnich dniach przez CBA osób są między innymi właściciel stacji telewizyjnej i uczelni niepublicznej w Katowicach, prezes Izby Gospodarczej Transportu Lądowego i przedsiębiorcy z branży deweloperskiej.</p>
      <p>Są oni podejrzani o przestępstwa płatnej protekcji oraz wręczania korzyści majątkowych.</p>
      <h3>Areszt dla pięciu podejrzanych</h3>
      <p>O ogłoszonej w nocy z piątku na sobotę decyzji o aresztowaniu trzech osób podejrzanych poinformowała rzeczniczka Prokuratury Regionalnej w Katowicach Agnieszka Wichary. Aresztowani to prezes jednej z warszawskich firm i dwaj członkowie zarządu innej spółki, tworzącej z nią konsorcjum.</p>
      <p>- Mają zarzut dotyczący wręczenia, wspólnie i w porozumieniu, prawie 956 tysięcy złotych łapówki od maja 2016 do października 2017 roku - powiedziała prokurator Wichary.</p>
      <p>Wcześniej zostały aresztowane dwie inne osoby z zatrzymanych ostatnio dziesięciu osób. Wobec pozostałych pięciu zastosowano poręczenia majątkowe. W całym śledztwie jest już 21 podejrzanych.</p>
      <h3>Właściciel regionalnej telewizji: nie mam sobie nic do zarzucenia</h3>
      <p>W piątek wieczorem rozesłano mediom oświadczenie jednego z zatrzymanych - właściciela regionalnej telewizji TVS i Wyższej Szkoły Technicznej Arkadiusza Hołdy, który poprosił o podawanie jego pełnych danych i nieukrywanie wizerunku, gdyż - jak zaznaczył - nie ma sobie nic do zarzucenia.</p>
      <related>
        <a href="https://www.tvn24.pl/wroclaw,44/siedem-osob-mialo-wyludzic-33-miliony-zlotych,970134.html"/>
      </related>
      <p>"Złożyłem stosowne zeznania w prokuraturze i mam nadzieję, że sprawa zostanie szybko wyjaśniona. Ponadto informuję, że ta sprawa nie ma wpływu na działalność moich firm" - zapewnił biznesmen w nagraniu opublikowanym na stronie internetowej jego telewizji.</p>
      <h3>Były senator miał pośredniczyć</h3>
      <p>Jak podawało wcześniej CBA, śledztwo prowadzone przez krakowską delegaturę biura dotyczy wręczania korzyści majątkowych na kwotę blisko 1,9 miliona złotych. Chodzi o podejmowanie się pośrednictwa w załatwieniu spraw w zamian za łapówki, a także powoływania się na wpływy w instytucjach państwowych oraz samorządowych województwa małopolskiego oraz udzielania korzyści majątkowych osobom pełniącym funkcje publiczne, w związku z pełnieniem tych funkcji.</p>
      <p>Według ustaleń śledztwa 10 ostatnio zatrzymanych osób w zamian za korzyści majątkowe - w tym rzeczowe i pieniężne, przekazywane bezpośrednio bądź w formie darowizn na rzecz wskazanych fundacji, a także korzyści osobiste - załatwiało za pośrednictwem byłego senatora różne sprawy w instytucjach państwowych i samorządowych.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/08e0015d-8169-4fe6-8231-d7454bd0fd35.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Były senator PiS Stanisław K. z zarzutami<cite>Źródło: TVN 24</cite></figcaption>
      </figure>
      <h3>Zarzuty dla Stanisława K.</h3>
      <p>Śledztwo w tej sprawie toczy się od 2016 roku. W styczniu 2018 roku zarzuty usłyszał ówczesny senator Stanisław K. Wcześniej zrzekł się immunitetu chroniącego parlamentarzystę i został przez PiS zawieszony w prawach członka partii. Senat nie uwzględnił jednak prokuratorskiego wniosku o zgodę na zatrzymanie i aresztowanie K. Były senator stawił się na przesłuchanie w prokuraturze, po którym zastosowano wobec niego poręczenie majątkowe.</p>
      <p>Według prokuratury, senator miał wywrzeć wpływ na wydanie decyzji o umorzeniu postępowania administracyjnego, które dotyczyło wpisania do rejestru zabytków budynku dawnego hotelu Cracovia i kina Kijów w Krakowie. W zamian za to - jak podawała Prokuratura Krajowa - senator miał przyjąć obietnicę udzielenia mu korzyści majątkowej w kwocie miliona złotych, przy czym połowa tych pieniędzy została przyjęta w formie darowizny wpłaconej na rzecz Fundacji Pomocy Osobom Niepełnosprawnym, w której senator pełnił funkcję prezesa.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/v/de03beffeed9da5f3639a621bcab5dd4/f115565b-6fb6-4005-9321-6462501ad843/S/003.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Zatrzymania przez CBA osób pod zarzutami wręczania łapówek<cite>Wideo: tvn24</cite></figcaption>
      </figure>
      <p>Prokuratura zarzuciła też K., że przyjął korzyść majątkową o wartości co najmniej 170 tysięcy złotych w zamian za wywarcie wpływu na prezesa zarządu i członków zarządu PKP SA w zakresie podjęcia decyzji dotyczącej jednej z umów zawartych pomiędzy PKP a innym podmiotem gospodarczym, na mocy której krakowska firma miała otrzymać 4,4 miliona złotych jako udział w kosztach prowadzonej inwestycji rozbudowy dworca autobusowego w Krakowie.</p>
      <p>Trzeci zarzut wobec K. dotyczy pośrednictwa przy załatwianiu sprawy penitencjarnej skazanego za kierowanie zorganizowaną grupą przestępczą. Według prokuratury, senator miał pośredniczyć w zamianie sposobu odbywania kary przez skazanego na lżejszy system półotwarty, za co miał otrzymać korzyść majątkową o wartości co najmniej 24 tysięcy złotych - wyposażenie w oświetlenie obiektów sportowych należących do Fundacji Pomocy Osobom Niepełnosprawnym.</p>
      <p>W ostatnich wyborach K. startował jako niezależny kandydat do Senatu. Nie zdobył mandatu.</p>
      <h3>Zatrzymany syn byłego senatora</h3>
      <p>W ramach tego samego śledztwa w grudniu 2017 roku CBA zatrzymało kilka innych osób podejrzanych o korupcję, w tym syna senatora, który był wiceprezesem fundacji kierowanej przez ojca. Podejrzani - według ustaleń śledczych - mieli przyjąć łapówki na łączną kwotę blisko 1,2 miliona złotych.</p>
    </article>
  </body>
</html>