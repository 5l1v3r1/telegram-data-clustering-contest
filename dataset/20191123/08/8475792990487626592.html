<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/valdsamma-protester-i-chile-fortsatter"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T08:32:10+00:00"/>
    <meta property="og:title" content="Våldsamma protester i Chile fortsätter"/>
    <meta property="og:description" content="Våldet blossade upp igen i Chile där 23 personer har dödats i protesterna som pågått i nästan fem veckor. En 13-årig pojke miste livet när han blev påkörd av ett fordon under en demonstration i hamnstaden Arica, nära gränsen till Peru."/>
  </head>
  <body>
    <article>
      <h1>Våldsamma protester i Chile fortsätter</h1>
      <address><time datetime="2019-11-23T08:32:10+00:00">23 Nov 2019, 08:32</time> by <a rel="author">Gilda Hamidi-Nia</a></address>
      <p>
        <b>Våldet blossade upp igen i Chile där 23 personer har dödats i protesterna som pågått i nästan fem veckor. En 13-årig pojke miste livet när han blev påkörd av ett fordon under en demonstration i hamnstaden Arica, nära gränsen till Peru.</b>
      </p>
      <p>På Plaza Italia i den chilenska huvudstaden Santiago samlades än en gång tusentals människor. Fem fredagar i rad har Santiagoborna tagit sig till torget i protest mot de styrande.</p>
      <p>– Vi får inte ge upp. Vi måste fortsätta uttrycka oss själva eftersom vi inte har uppnått något, eftersom förtrycket fortsätter och (regeringen) fortsätter skriva under falska överenskommelser, säger demonstranten Claudia Ortolani, till nyhetsbyrån AFP.</p>
      <p>Säkerhetsstyrkorna sköt tårgas och vattenkanoner mot maskerade aktivister, rapporterar Reuters. Hittills har 2 000 personer skadats och runt 280 människor har synskadats då <a href="https://www.svt.se/nyheter/200-har-synskadats-i-chile-av-gummikulor">polisen skjutit gummikulor</a> mot demonstranerna.</p>
      <h3>Säkerhetsstyrkor skadar medvetet</h3>
      <p>Chilensk polis och militär har medvetet attackerat demonstranter, skriver människorättsorganisationen Amnesty International <a href="https://www.amnesty.org/en/latest/news/2019/11/chile-responsable-politica-deliberada-para-danar-manifestantes/">i en rapport</a> som publicerades tidigare i veckan.</p>
      <p>Fem personer ska ha dödats direkt av säkerhetsstyrkorna som skjutit med skarp ammunition, utsatt demonstranter för sexuella övergrepp och tortyr, uppger vittnen till Amnesty.</p>
      <p>De gummikulor och tårgas som använts bryter mot de chilenska myndigheternas egna riktlinjer, enligt rapporten.</p>
      <p>Chiles president Sebastián Piñera uttalade sig under fredagen med anledning av rapporten. Han sa att polisen kan ha brutit mot rådande regelverk i samband med protesterna och att det ska utredas ifall mänskliga rättigheter har kränkts.</p>
      <h3>”Missnöjet mer än Piñera”</h3>
      <p>Den tändande gnistan för Chiles protester var en höjning av priset för kollektivtrafiken. Nu har det dock utvecklats till att handla om ekonomisk ojämlikhet och höga levnadskostnader i landet.</p>
      <p>Ett löfte om en ny konstitution har inte stillat protesterna som under veckan varit förhållandevis lugna, fram tills torsdagen och fredagen.</p>
      <p>– I slutändan handlar missnöjet om mer än Piñera. Det har att göra med etablissemanget, en politisk elit som har fyllt varandras fickor i 30 år. Och det här är ett system som legitimerats av en diktatur och en falsk, oärlig konstitution som formades på 80-talet, säger demonstranten Nicolas Medina till AFP.</p>
      <related>
        <h4>Relaterat</h4>
        <a href="https://www.svt.se/nyheter/utrikes/svt-s-tigran-feiler-om-de-valdsamma-demonstrationerna-darfor-stormar-det-i-latinamerika"/>
        <a href="https://www.svt.se/sport/fotboll/chile-vagrar-spela-fotbollslandskamp"/>
        <a href="https://www.svt.se/nyheter/200-har-synskadats-i-chile-av-gummikulor"/>
        <a href="https://www.svt.se/nyheter/utrikes/fn-samlar-vittnesmal-om-overgrepp-under-protesterna-i-chile"/>
      </related>
    </article>
  </body>
</html>