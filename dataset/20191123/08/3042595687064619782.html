<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vogntoget-dundrer-forbi-i-feil-kjoreretning-pa-e6/71852707"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T08:26:26+00:00"/>
    <meta property="og:title" content="Vogntoget dundrer forbi i feil kjøreretning på E6"/>
    <meta property="og:description" content="Vogntogsjåfør Kristian Andreasson (33) møtte vogntoget på dets villmannsferd på E6. - Helt uforklarlig at en rutinert yrkessjåfør kommer på feil side av veien og ikke reagerer."/>
  </head>
  <body>
    <article>
      <h1>Vogntoget dundrer forbi i feil kjøreretning på E6</h1>
      <h2>Vogntogsjåfør Kristian Andreasson (33) møtte vogntoget på dets villmannsferd på E6. - Helt uforklarlig at en rutinert yrkessjåfør kommer på feil side av veien og ikke reagerer.</h2>
      <address><time datetime="2019-11-23T08:26:26+00:00">23 Nov 2019, 08:26</time> by <a rel="author">Endre Vellene</a></address>
      <p>Fredag kveld kjørte et utenlandsk vogntog flere kilometer i feil retning på E6 ved Stange.</p>
      <p>Hendelsen skal ha skremt flere bilister - som varslet politiet.</p>
      <p>- Jeg var på vei til Hamar, og hadde akkurat passert Stange, da jeg møtte en personbil som blinket med lysene for å varsle om fare. Like etter oppdaget jeg vogntoget som kom kjørende i feil kjøreretning, sier Kristian Andreasson, som selv er vogntogsjåfør, til Dagbladet.</p>
      <figure>
        <img src="https://dbstatic.no/71852741.jpg?imageId=71852741&amp;width=512&amp;height=308"/>
        <figcaption><b>UFORKLARLIG:</b> Kristian Andreasson (33) synes fredagens hendelse er uforklarlig. Vis mer</figcaption>
      </figure>
      <p>- For meg, er det helt uforklarlig at en rutinert yrkessjåfør kommer på feil side av veien og ikke reagerer i tide, sier han.</p>
      <p>Han spekulerer i om vogntogsjåføren kan ha innsett tabben - og likevel valgt å kjøre videre til neste mulige avkjøring.</p>
      <p>Veien har to kjørefelt i hver retning og fartsgrensen er 110 km/t, ifølge <a href="https://www.nrk.no/innlandet/motte-vogntog-i-feil-kjoreretning-pa-e6-1.14792725">NRK.</a></p>
      <p>Til statskanalen opplyser politiet at sjåføren - en litauisk mann i 50-årene - kjørte rundt ni kilometer før han ble stoppet av politiet.</p>
      <p>Han skal ha kjørt i feil kjøreretning hele veien fra Kåterudkrysset sør for Hamar og til Uthuskrysset, en strekning på rundt ni kilometer, før politiet fikk stanset vogntoget.</p>
      <p>Den litauiske sjåføren fikk også en bot på 15000 kroner, ifølge NRK.</p>
      <p>Føreren er anmeldt for forholdet, og har fått førerkortet beslaglagt. Politiet opplyser at vedkommende vil få kjøreforbud i Norge. De mistenker ikke ruskjøring.</p>
    </article>
  </body>
</html>