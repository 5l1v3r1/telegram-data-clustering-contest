<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/23/news/palermo_donna_uccisa_a_coltellate_fermato_l_amante-241690547/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T08:42:00+00:00"/>
    <meta property="og:title" content="Palermo, donna uccisa a coltellate: confessa l'uomo con cui aveva una relazione"/>
    <meta property="og:description" content="Antonio Borgia, di Partinico, ha ammesso di avere assassinato Ana Maria Lacramioara Di Piazza. A scatenare il femminicidio, che arriva alla vigilia della"/>
  </head>
  <body>
    <article>
      <h1>Palermo, donna uccisa a coltellate: confessa l'uomo con cui aveva una relazione</h1>
      <h2>Antonio Borgia, di Partinico, ha ammesso di avere assassinato Ana Maria Lacramioara Di Piazza. A scatenare il femminicidio, che arriva alla vigilia della giornata contro la violenza sulla donne, sarebbe stata la minaccia della donna di rivelare tutto alla moglie</h2>
      <address><time datetime="2019-11-23T08:42:00+00:00">23 Nov 2019, 08:42</time> by <a rel="author">ROMINA MARCECA</a></address>
      <p>Femminicidio in provincia di Palermo alla vigilia della giornata mondiale sulla violenza sulle donne. Ana Maria Lacramioara Di Piazza, 30 anni, era stata adottata da una famiglia di Giardinello quando era bambina. È stata uccisa venerdì mattina, secondo una prima ricostruzione dei carabinieri, da Antonino Borgia, che lavorava nella ditta della moglie che costruisce piscine di Partinico, 51 anni. Il cadavere della giovane donna è stato seppellito nelle campagne tra Partinico e Balestrate. <br/><br/>L'uomo, fermato con l'accusa di omicidio e occultamento di cadavere, ha amesso di avere ucciso la donna: accoltellandola a colpendola alla nuca con un bastone. A coordinare le indagini sono il procuratore aggiunto Annamaria Picozzi e il sostituto procuratore Chiara Capaoluongo. La donna aveva una relazione con l'imprenditore.<br/><br/>L'uomo avrebbe ucciso l'amante dopo una richiesta di denaro. Il corpo della donna è stato ritrovato nelle campagne tra Balestrate e Partinico, lungo la statale 113. La giovane era stata adottata da una coppia di Giardinello, piccolo centro in provincia di Palermo. Ana Di Piazza, che aveva iniziato una relazione da un anno con l'imprenditore, gli aveva comunicato di aspettare un figlio da lui. I due si sono incontrati nella zona di Balestrate, venerdì verso le 7. Lei è salita a bordo del furgone bianco in un cantiere dove l'impresa di Borgia, che realizza piscine, stava facendo alcuni lavori. La vittima aveva chiesto dei soldi all'uomo, circa 3 mila euro. Lui la sera prima aveva promesso di darglieli. Una volta arrivati al cantiere, dopo un rapporto sessuale, i due avrebbero iniziato a litigare. A quel punto Borgia ha estratto un coltello colpendo la donna alla pancia.<br/><br/>Lei ha tentato di fuggire ma l'imprenditore l'ha rincorsa facendola risalire sul furgone. L'uomo aveva promesso alla vittima di portarla in ospedale. Ma lungo la strada i due hanno ripreso a litigare. Alla fine lui l'ha colpita in testa con un bastone e poi le ha tagliato la gola. Ha nascosto il corpo nelle campagne.<br/><br/>Le aggressioni sarebbero state segnalate ai carabinieri della compagnia di Partinico da due testimoni che hanno chiamato in caserma. Nel corso delle indagini i militari sono riusciti a ritrovare prima il corpo legato e nascosto in campagna con un telo e sotto le frasche e poi il furgone dell'imprenditore che aveva avuto il tempo di fare colazione in un bar, ripulire il mezzo e iniziare gli incontri di lavoro. Nel pomeriggio dopo il pranzo, l'uomo è andato anche dal barbiere<br/><br/>Alcune tracce di sangue davanti a una villa a Balestrate, in contrada Foce. Così sono iniziate le indagini sulla fine di Ana Maria Lacramioara Di Piazza. Una coppia di residenti si è insospettita, ha guardato le immagini delle telecamere di videosorveglianza. Hanno visto una coppia che litigava. I modi erano violenti. Subito è partita una telefonata ai carabinieri.<br/><br/>Gli investigatori della compagnia di Partinico, coordinati dal colonnello Luigi De Simone del Gruppo Monreale, hanno seguito quelle tracce, hanno anche trovato un un coltello sporcondi sangue. Poi hanno sentito altri residenti e qualcuno ha segnalato un furgone con sopra impressa la foto di una piscina.<br/><br/>Le indagini si sono fatte più serrate. I carabinieri in serata hanno portato alcuni uomini che avevano a che fare con lavori di edilizia e installazione delle piscine. Tra questi c'era Antonino Borgia. La sua versione non convince, troppe incongruenze sulla ricostruzione di come ha trascorso il suo tempo. Sotto torchio per ore Borgia ha poi confessato l'efferato omicidio. Non ricorda nemmeno il numero delle coltellate sferrate. Di certo ce n'è una che ha colpito Ana alla gola. Quella forse le è stata fatale. Ma adesso si aspetta l'autopsia.<br/><br/><br/><br/> </p>
    </article>
  </body>
</html>