<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/narodni-knihovna-vystava-modlitebni-knihy-praha-rukopisy-klementinum_1911230819_jsf"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T08:19:00+00:00"/>
    <meta property="og:title" content="Na dva dny před lidi a poté zpátky do trezoru. Národní knihovna vystavuje vzácné modlitební knihy"/>
    <meta property="og:description" content="Národní knihovna opět otevírá své trezory. Návštěvníci mají šanci vidět více než šest staletí staré rukopisy z doby krále Ladislava Pohrobka."/>
  </head>
  <body>
    <article>
      <h1>Na dva dny před lidi a poté zpátky do trezoru. Národní knihovna vystavuje vzácné modlitební knihy</h1>
      <address><time datetime="2019-11-23T08:19:00+00:00">23 Nov 2019, 08:19</time> by <a rel="author">Jiří Štefl</a></address>
      <p>
        <a href="https://www.irozhlas.cz/fotogalerie/8113199?fid=9133884">Viz kompletní galerie</a>
      </p>
      <p>
        <b>Národní knihovna opět otevírá své trezory. Návštěvníci mají šanci vidět více než šest staletí staré rukopisy z doby krále Ladislava Pohrobka. Osm rukopisů je ve speciálních vitrínách v Zrcadlové kapli pražského Klementina.</b>
      </p>
      <p>Teplota na 18 stupních Celsia, snížený jas osvětlení a vlhkost na 50 procentech. Takové podmínky má osm vzácných rukopisů ve vitrínách. Do nich je umístili restaurátoři v bílých rukavičkách a pláštích. Výstava přibližuje téma, které bylo běžným návštěníkům dosud skryto. K vidění jsou díla z 15. století - tedy z pozdního středověku.</p>
      <related>
        <h4>Číst článek</h4>
        <a href="https://www.irozhlas.cz/kultura/vaclav-iv-vystava-umrti-smrt-narodni-knihovna_1909270745_ako"/>
      </related>
      <p>„Pozdně středověké knihy představují velice zajímavý svět tehdejší společnosti. Jejich nádherné iluminace a ilustrace zároveň promlouvají i k nám, do dnešní doby. Každý ze sledovaných originálů je významným zástupcem segmentu pozdně středověkých knih,“ řekla Radiožurnálu Renáta Modráková z Národní knihovny.</p>
      <p>Díla se pohromadě vystavují vůbec poprvé. Nechybí mezi nimi učebnice dobrých mravů krále Ladislava Pohrobka. Panovníka, který zemřel v 17 letech, učila dobrým mravům, jak panovat a nebo jak rozdávat almužny. Na otočené stránce je vyobrazení mladého krále jako plavovlasého chlapce se světlou pletí.</p>
      <h3>Rukopis jako rodinné stříbro</h3>
      <p>Některé rukopisy obsahují i stovky stránek a pro oborníky je vždy velmi složité vybrat konkrétní stránku, kterou návštěvník na výstavě uvidí.</p>
      <p>„Je to někdy opravdu velký boj. Když výstavu připravujeme ve více lidech, každý má jiné preference. Někomu se více líbí text a tvrdí, že tato strana je důležitá pro poznání literatury, někdo zase má názor, že tento obrázek je naprosto klíčový pro kunshistoriky. A pak jsou tací, kteří vybírají podle toho, co by mohlo zajímat návštěvníky,“ doplnila Modráková.</p>
      <p>Rukopisy ve své době tvořily jakési rodinné stříbro - dědily se z generace na generaci a bohatost zdobení ukazovala společenské postavení majitele. Modlitby byly chápány jako jednotlivé stupně žebříku, po nichž duše vystupuje do nebes.</p>
      <p>Pro vzácné rukopisy je každá taková akce vždy velmi náročná. Díla se tedy hned po ukončení výstavy vrátí do trezorů národní knihovny. K vidění jsou do sobotní 18. hodiny.</p>
      <figure>
        <iframe data-src="https://twitter.com/jirkastefl/status/1197828003713208321?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/knihovna-narodni-antonin-stanek-odvolani-vit-richter-ministr-kultury-kritika_1908171418_mpr"/>
        <a href="https://www.irozhlas.cz/kultura/literatura/knihy-narodni-knihovna-odkyseleni_1908071832_elev"/>
        <a href="https://www.irozhlas.cz/kultura/vaclav-iv-vystava-umrti-smrt-narodni-knihovna_1909270745_ako"/>
      </related>
    </article>
  </body>
</html>