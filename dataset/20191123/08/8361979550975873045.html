<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/princ-endryu-chomu-korolivska-sim-ya-vidvernulasya-vid-sina-yelizaveti-ii-50055147.html"/>
    <meta property="og:site_name" content="НВ"/>
    <meta property="article:published_time" content="2019-11-23T08:30:00+00:00"/>
    <meta property="og:title" content="Секс-скандал та «безглуздий егоцентризм». Чому королівська родина Британії відвернулася від принца Ендрю"/>
    <meta property="og:description" content="Британський принц Ендрю, син королеви Єлизавети II, був змушений відмовитися від обов’язків члена королівської родини через гучний скандал."/>
  </head>
  <body>
    <article>
      <h1>Секс-скандал та «безглуздий егоцентризм». Чому королівська родина Британії відвернулася від принца Ендрю</h1>
      <h2>Британський принц Ендрю, син королеви Єлизавети II, був змушений відмовитися від обов’язків члена королівської родини через гучний скандал.</h2>
      <address>
        <time datetime="2019-11-23T08:30:00+00:00">23 Nov 2019, 08:30</time>
      </address>
      <p>59-річний герцог Йоркський у спеціальному інтерв'ю ВВС спробував відхреститися від звинувачень у сексуальному зв’язку з неповнолітньою дівчиною. З нею принца Ендрю нібито познайомив скандальний мільярдер із США Джеффрі Епштейн — улітку 2019 року він вчинив самогубство після арешту за звинуваченнями у сексуальній торгівлі неповнолітніми.</p>
      <p>Однак телесповідь сина королеви, яка з’явилася в ефірі 17 листопада, обернулася для нього катастрофою.</p>
      <p>НВ розповідає, чому після нього принцу Ендрю — восьмому претенденту в черзі на престол — довелося відійти від справ королівської родини.</p>
      <h3>Секс з неповнолітньою? Чому Британія обговорює принца Ендрю вже кілька місяців</h3>
      <p>З початку 2000-х американський мільярдер і фінансист <b>Джеффрі Епштейн неодноразово був фігурантом підозр у сексуальних домаганнях і розтлінні неповнолітніх.</b> Свої оргії він імовірно влаштовував в особистих особняках, в тому числі на Манхеттені (Нью-Йорк) і курорті Палм-Біч (Флорида).</p>
      <p>При цьому багато років серед друзів, а часто і гостей Епштейна були впливові і відомі персони, включаючи принца Ендрю, президентів США Білла Клінтона і Дональда Трампа, екс-прем'єра Ізраїлю Ехуда Барака, актора Кевіна Спейсі та десятків інших.</p>
      <p>У 2008 році Епштейн пішов на угоду про визнання провини в одному зі злочинів, був засуджений до 18 місяців в’язниці та вийшов на свободу через 13.</p>
      <p>Однак влітку 2019 року Епштейна знову заарештували за звинуваченням у сексуальній торгівлі — йшлося про те, що як мінімум 40 неповнолітніх дівчаток були доставлені в його особняк для сексуальних контактів. Вирок йому так і не був винесений: 10 серпня Епштейн вкоротив собі віку в тюремній камері.</p>
      <p>Тоді ж, у серпні 2019-го, американка Вірджинія Джуффре (в дівоцтві Робертс) — <b>одна з жертв Епштейна — заявила пресі, що з примусу мільярдера як мінімум тричі займалася сексом з британським принцом Ендрю.</b> Один епізод нібито стався в Лондоні, ще два — в особняках Епштейна в Нью-Йорку і в його маєтку на Карибських островах.</p>
      <p>Найбільш докладно Джуффре описала випадок у Лондоні, що трапився 10 серпня 2001 року, коли їй було 17 років. На той час дівчина працювала в обслуговуючому персоналі курортного комплексу у Флориді, яким володів Дональд Трамп, і була фактично секс-рабинею Епштейна. В інтерв'ю телеканалу <a href="https://www.youtube.com/watch?v=9sweVMJzJ-s">NBC News</a> <b>Джуффре заявила, що до Британії з США її привезла знайома Епштейна «спеціально для цього принца».</b></p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/957/big/2509d91980b0e92245f72762b2e8741a.png&amp;stamp=20191122153448&amp;q=85&amp;output=jpg&amp;bg=white"/>
        <figcaption>Принц Ендрю (зліва) імовірно з американкою Вірджинією Джуффре (праворуч від нього), яка розповіла про їхні сексуальні контакти / Фото: Вірджинія Джуффре (Робертс)</figcaption>
      </figure>
      <p>За словами жінки, в той вечір її доставили в лондонський нічний клуб Tramp. Там в залі для VIP-гостей принц Ендрю нібито пригостив її алкоголем, потім вони станцювали (при цьому принц «рясно пітнів», розповіла Вірджинія Джуффре). Вечір продовжився інтимним зв’язком у приватному лондонському будинку знайомої Епштейна.</p>
      <p>«Він [принц Ендрю] не грубий, нічого такого, просто сказав „дякую“ і ще якісь такі приємні слова і пішов, — стверджує жінка. — Я просто повірити не могла, що навіть член королівської родини в цьому брав участь».</p>
      <p>За цю «Роботу» Джуффре, за її словами, отримала від Епштейна $15 тис.</p>
      <p><b>Її одкровення спровокували скандал у Великій Британії.</b> Всі останні місяці британська преса обговорювала його скандальну дружбу з Епштейном і ймовірний зв’язок монаршого спадкоємця з неповнолітньою американкою</p>
      <p>Сам принц — третя дитина і другий син королеви Великобританії Єлизавети II — категорично це заперечує.</p>
      <p>В офіційній заяві Букінгемського палацу від його імені звинувачення були названі «брехнею», яка «не має під собою жодних підстав».</p>
      <p>У принца Ендрю двоє дітей: принцеса Беатріс Йоркська і принцеса Євгенія Йоркська. Зі своєю дружиною Сарою Фергюсон він розлучився у 1996 році.</p>
      <h3>Про що він заявив у своєму «виправдовувальному» інтерв'ю</h3>
      <p>У неділю, 17 листопада, в ефірі ВВС вийшло несподіване інтерв'ю з герцогом Йоркським. У бесіді з журналістом найшановнішого медіа Британії принц Ендрю вирішив порозумітися і докладно відповів на всі питання, що стосуються скандалу і дружби з Джеффрі Епштейном.</p>
      <figure>
        <iframe src="https://www.youtube.com/embed/AKQi3wzNFGQ" width="650" height="366" data-service="Youtube" scrolling="no"/>
      </figure>
      <p>Зокрема, син королеви озвучив такі аргументи.</p>
      <p>
        <b>Не був знайомий з дівчиною</b>
      </p>
      <p>«Я не пам’ятаю, щоб коли-небудь зустрічав цю пані, жодного разу», — заявив принц про Вірджинію Джуффре. Він також спростував всю її розповідь про їхнє знайомство в клубі Tramp і сексуальних зв’язках: «У нас з нею ніколи не було статевого контакту будь-якого роду».</p>
      <aside>У нас з нею ніколи не було статевого контакту</aside>
      <p>Коментуючи оприлюднену дівчиною фотографію, де вони зображені разом в Лондоні, герцог Йоркський заявив, що не пам’ятає, як вона могла бути зроблена.</p>
      <p>«Виходячи з проведених нами розслідувань, не можна довести, є ця фотографія фотомонтажем чи ні, тому що це знімок, зроблений з фотографії, яку перезняли з іншої фотографії», — пояснив він.</p>
      <p>
        <b>Не міг пітніти під час танцю з нею</b>
      </p>
      <p>Принц Ендрю розповів, що мав досить специфічну медичну проблему після участі у Фолклендській війні (конфлікт 1982 року, між Аргентиною і Британією за дві британські заморські території в Південній Атлантиці).</p>
      <p>За його словами, через надмірний викид адреналіну в ході тих подій він на кілька років втратив здатність пітніти. А значить, стверджує син королеви, слова дівчини про його рясне потовиділення за визначенням не могли бути правдою.</p>
      <p>Відзначимо, на Фолклендській війні принц був пілотом вертольота в королівських ВМС і евакуював постраждалих.</p>
      <p>
        <b>У день передбачуваного зв’язку 18 років тому був у піцерії — і пам’ятає це</b>
      </p>
      <p>Син королеви озвучив власну версію того, як він провів 10 березня 2001 року. За його словами, він був з донькою Беатріс на святі в ресторані Pizza Express в Уокінгу, а потім провів вечір вдома.</p>
      <p>У відповідь на уточнювальне запитання журналістки ВВС про те, яким чином він так детально пам’ятає події майже 20-річної давності, герцог відповів: «Тому що відвідування Pizza Express в Уокінгу — подія для мене незвичайна, дуже незвичайна».</p>
      <p>
        <b>Не вважає дружбу з Епштейном соромною</b>
      </p>
      <p>Герцог Йоркський зазначив, що не шкодує про свою дружбу зі скандальним мільярдером, оскільки завдяки йому та його значущим зв’язкам отримав можливість «побільше дізнатися про те, що відбувається в світі міжнародного бізнесу».</p>
      <p>«Чи шкода мені про той факт, що він явно повівся не найдостойнішим чином? Так», — заявив принц про звинувачення проти Епштейна.</p>
      <p>«Не найдостойнішим? Він був насильником і злочинцем», — відреагувала журналіст ВВС. «Так, вибачте, я намагаюся бути ввічливим, виражатися делікатно. Так, він скоював злочини на сексуальному грунті», — відповів на це син королеви.</p>
      <p>
        <b>Зупинявся в його особняках через «зайве благородство»</b>
      </p>
      <p>Принц Ендрю в той же час визнав помилкою своє перебування в особняку Епштейна <b/> в Нью-Йорку в 2010 році протягом декількох днів, коли мільярдер вийшов на свободу після відбування покарання за «злочини сексуального характеру».</p>
      <p>Королівський син заявив, що їздив тоді до Епштейна, щоб оголосити йому про необхідність розірвати контакти з ним і «повідомити йому, що через його вирок стало неприпустимо, щоб нас бачили разом».</p>
      <p>«Це був абсолютно невірний вчинок. Але в той момент мені здавалося, що це благородно і правильно. І я повністю визнаю, що таке рішення сформувалося у мене через мою схильність до зайвої шляхетності», — пояснив принц Ендрю свій візит до Епштейна.</p>
      <p>Він також заявив, що після тієї зустрічі в 2010 році не підтримував контакти з Епштейном.</p>
      <h3>Чому інтерв'ю назвали «катастрофою» і чим воно обернулося для принца</h3>
      <p>Одкровення принца Ендрю викликали справжній вибух у британських ЗМІ, серед експертів королівської родини і навіть в корпоративному світі. Їх вважали дивними, недоречними, і недостатньо коректними у відношенні до жертв Епштейна — про них герцог Йоркський не сказав практично нічого.</p>
      <p>«На жаль, інтерв'ю виглядало як ще один знак зарозумілості. Він завжди був пихатим», — сказала королівський біограф Анджела Левін, яку цитує <a href="https://www.bbc.com/russian/features-50451654">ВВС</a>.</p>
      <aside>Інтерв'ю виглядало як ще один знак зарозумілості</aside>
      <p>А Guardian привела слова відомого британського юриста Марка Стівенса, який назвав інтерв'ю катастрофічною помилкою спадкоємця королеви.</p>
      <p>Крім того, видання присвятило висловам принца окрему редакційну статтю.</p>
      <p>«Це була бесіда, яка підсумувала гротескну невідповідність між словами, поведінкою герцога Йоркського і серйозністю звинувачень, які як і раніше витають навколо нього; між недолугим егоцентризмом принца і тим, що ми знаємо про жахливу сексуальну експлуатацію дівчаток-підлітків з боку його «друга», — пише <a href="https://www.theguardian.com/commentisfree/2019/nov/17/the-guardian-view-on-prince-andrew-entitled-obtuse-and-shamefully-silent-over-epstein-victims">The Guardian</a>.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/959/big/b40f05e79b3fd2ef792170d4183a2ed9.png&amp;stamp=20191122154455&amp;q=85&amp;output=jpg&amp;bg=white"/>
        <figcaption>Принц Ендрю більше не братиме участі в суспільному житті королівської родини / Фото: REUTERS / Clodagh Kilcoyne / File Photo</figcaption>
      </figure>
      <p>За оцінками в пресі пішла куди більш <b>серйозна негативна реакція відомих компаній, з якими співпрацював принц Ендрю.</b> Від його спонсорських послуг та співпраці з сином королеви відмовилися аудиторський гігант KPMG, телекомунікаційна компанія BT, транснаціональна корпорація Standard Chartered.</p>
      <p>Нарешті, 20 листопада 2019 року на скандал відреагував і Букінгемський палац. Було оприлюднено заяву принца Ендрю про те, що він на невизначений час складає з себе повноваження представника монаршої родини.</p>
      <p>«Протягом останніх кількох днів мені стало очевидно, що обставини, які стосуються мого давнього знайомства з Джеффрі Епштейном, стали чинити руйнівний вплив на діяльність моєї родини і мою важливу роботу в багатьох організаціях і фондах, які я гордий підтримувати. У зв’язку з цим я запитав у Її Величності, чи можу я скласти свої повноваження на найближче майбутнє, і вона дала свій дозвіл», — йдеться в цій заяві.</p>
      <p>Британський таблоїд <a href="https://www.dailymail.co.uk/news/article-7713235/Prince-Charles-Queen-feared-Prince-Andrew-scandal-risked-overshadowing-General-Election.html">Daily Mail</a> при цьому повідомив, що <b>на «відстороненні» принца наполягав принц Чарльз, старший син Єлизавети II</b> — нібито він спеціально дзвонив з таким проханням з Нової Зеландії, де перебуває з візитом.</p>
      <p>Як довго триватиме така «ізоляція» принца Ендрю від публічної та громадської діяльності — наразі невідомо. Все та ж Daily Mail стверджує, що він буде позбавлений річного доходу в 249 тис. фунтів стерлінгів, який отримував з «королівської» скарбниці. Але нібито збереже за собою особняк у Віндзорі та дохід від герцогства Ланкастерського, яке належить королеві.</p>
    </article>
  </body>
</html>