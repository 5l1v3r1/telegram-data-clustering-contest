<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/explozie-bloc-galati-acumulare-gaze-326993.html"/>
    <meta property="og:site_name" content="Observator"/>
    <meta property="article:published_time" content="2019-11-23T08:21:00+00:00"/>
    <meta property="og:title" content="Explozie într-un bloc din Galați din cauza unei acumulări de gaz"/>
    <meta property="og:description" content="O explozie extrem de puternică s-a produs, în această dimineață, într-un bloc din Galați. Cel puțin cinci apartamente au fost distruse în urma deflagrației."/>
  </head>
  <body>
    <article>
      <h1>Explozie într-un bloc din Galați din cauza unei acumulări de gaz</h1>
      <address><time datetime="2019-11-23T08:21:00+00:00">23 Nov 2019, 08:21</time> by <a rel="author">Alin Tarnovschi</a></address>
      <p>
        <b>
          <b>O explozie extrem de puternică s-a produs, în această dimineață, într-un bloc din Galați. Cel puțin cinci apartamente au fost distruse în urma deflagrației.</b>
        </b>
      </p>
      <p>Totul s-a întâmplat, în această dimineață, în jurul orei 06.00, în blocul T8 din cartierul Micro 19, la un apartament situat la mansarda blocului, la etajul 4.</p>
      <p>Proprietarul, un bărbat în vârstă de aproximativ 50 de ani, s-a trezit de dimineață și, cel mai probabil, nu a simțit mirosul puternic de gaz și a aprins lumina.</p>
      <p>În acel moment, a avut loc o explozie atât de puternică încât tavanele mai multor apartamente au fost distruse.</p>
      <p>Din fericire, explozia nu a fost urmată de un incendiu.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F23%2F326993%2F15744908083037be22.jpg&amp;w=800"/>
        <figcaption>
          <a href="https://observator.tv/galerie/explozie-bloc-galati-acumulare-gaze-id326993-play384780.html">
            <b>Vezi 2 imagini în Galerie</b>
          </a>
        </figcaption>
      </figure>
      <h3>Explozie într-un bloc din Galați, cinci apartamente distruse</h3>
      <p>Totuși, proprietarul apartamentului în care a avut loc deflagrația s-a ales cu arsuri grave de gradul II și III pe aproximativ 75% din suprafața corpului.</p>
      <p>Bărbatul a fost transportat cu o ambulanță la Spitalul Clinic Județean de Urgență Galați pentru a primi îngrijiri medicale de specialitate.</p>
      <p>Cinci apartamente au fost afectate în urma exploziei.</p>
      <p>Prefectul județului Galați a constituit o comisie de anchetă care va stabili dacă structura blocului a fost afectată.</p>
    </article>
  </body>
</html>