<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/19-angajati-risc-saracie-preturile-aproape-s-au-triplat-romania-ultimii-17-ani-timp-salariile-crescut-foarte-putin-1_5dd7cbc25163ec42714966c0/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T08:58:20+00:00"/>
    <meta property="og:title" content="19% din angajaţi sunt în risc de sărăcie: preţurile aproape s-au triplat în România în ultimii 17 ani, în timp ce salariile au crescut foarte puţin"/>
    <meta property="og:description" content="Marile speranţe ale oamenilor de a duce o viaţă mai bună după 1989 nu s-au materializat în ţara noastră, iar dezamăgirea populaţiei a contribuit la creşterea migraţiei în regiune."/>
  </head>
  <body>
    <article>
      <h1>19% din angajaţi sunt în risc de sărăcie: preţurile aproape s-au triplat în România în ultimii 17 ani, în timp ce salariile au crescut foarte puţin</h1>
      <address><time datetime="2019-11-23T08:58:20+00:00">23 Nov 2019, 08:58</time> by <a rel="author">Afrodita Cicovschi</a></address>
      <h4>Marile speranţe ale oamenilor de a duce o viaţă mai bună după 1989 nu s-au materializat în ţara noastră, iar dezamăgirea populaţiei a contribuit la creşterea migraţiei în regiune.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/stiri-economice/orban-cresterea-salariului-minim-depinde-negocierile-sindicatele-patronatele-stabili-formula-calcul-1_5dd7b7365163ec427148c3cd/index.html"/>
        <a href="https://adevarul.ro/economie/stiri-economice/cat-prosperi-romanii-cei-30-ani-caderea-comunismului-n-au-adus-multe-imbunatatiri-urmatorii-50-ani-1_5dd7a8bb5163ec42714859d3/index.html"/>
        <a href="https://adevarul.ro/locale/botosani/premiantii-raiul-saraciei-ajuns-cinci-frati-faca-performanta-invata-randul-masa-reportaj-1_5dd567775163ec42713af35f/index.html"/>
      </related>
      <p>În cazul României, aproape 20% din populaţia activă a emigrat începând cu anul 2004. Atât oameni calificaţi, cât şi necalificaţi au plecat în căutarea unui loc de muncă, deşi cei cu studii superioare au emigrat mai des şi au stat în străinătate mai mult timp.</p>
      <p>Principalul motiv al acestei emigrări masive este explicat de specialişti prin faptul că românii au căutat prosperitatea, aproape inexistentă în ţara noastră, în ciuda creşterilor succesive ale salariilor din ultimii ani.</p>
      <p>În România, preţurile bunurilor şi serviciilor au crescut cu 257% între 2000 şi 2017, comparativ cu 98% în Ungaria şi cu 87% în Letonia, media UE fiind 36%, se arată într-un studiu efectuat de Erste şi Institutul Legatum.</p>
      <p>Cu toate acestea, media creşterilor salariale în România, Croaţia, Cehia, Estonia şi Slovacia nu a depăşit 3 € pe oră, faţă de 10 € în Franţa.</p>
      <p>Costul ridicat al vieţii şi salariile scăzute înseamnă că un loc de muncă nu este întotdeauna garanţia unui nivel de trai decent. Tocmai de aceea, în România s-a constatat că una din cinci persoane ocupate (18,9%) este expusă riscului de sărăcie, acesta fiind cel mai ridicat procent din UE.</p>
      <p>
        <b>Îmbunătăţirea capitalului uman şi social este esenţială pentru convergenţa cu Occidentul</b>
      </p>
      <p>Potenţialul României de a-şi creşte prosperitatea este dat de sistemul educaţional, clasat pe locul 39 în lume. Mai exact, un nivel ridicat al educaţiei - în special în disciplinele tehnice - a fost până acum un atu specific regiunii ECE, în ansamblul ei. Atât numărul studenţilor, cât şi cel al absolvenţilor sunt în creştere.</p>
      <p>Cererea în domeniul educaţiei terţiare a crescut exponenţial de la căderea comunismului, unele ţări din ECE înregistrând o creştere de 168% a ratei înscrierilor. Totuşi, ca pondere în PIB, finanţarea publică a învăţământului superior în ECE ajunge la doar 30-40% din fondurile alocate în mod obişnuit în Europa Occidentală.</p>
      <p>Cu un număr tot mai mare de start-upuri şi cu rate ale ocupării forţei de muncă în sectoarele high-tech peste media Uniunii Europene, sunt şanse reale ca economia cunoaşterii să devină următorul motor al creşterii pentru ţările din ECE, inclusiv în România. Însă pentru a depăşi decalajele de competenţe şi pentru a creşte numărul de absolvenţi calificaţi, guvernele statelor ECE trebuie să aibă o strategie pe termen lung şi să colaboreze cu sectorul privat.</p>
      <p>Capitalul uman în IT&amp;C impulsionează inovaţiile digitale şi poate fi considerat crucial pentru competitivitatea economiilor moderne. Aproximativ 210.000 de români lucrează în prezent în domeniul IT&amp;C, reprezentând 2,5% din totalul forţei de muncă din ţară. Contribuţia sectorului la PIB-ul României a crescut semnificativ în ultimii ani, situându-se în prezent la 5,9%.</p>
      <p>Pe locul 83, capitalul social încă slab este cel mai problematic aspect al prosperităţii în România. Un capital social scăzut are un impact esenţial asupra atingerii prosperităţii generale în ECE, deoarece este vital în realizarea tranziţiei complete către democraţie şi economia de piaţă. Legăturile şi încrederea dintre cetăţeni, precum şi între cetăţeni şi instituţii este substanţial mai slabă în ECE decât în alte regiuni ale lumii. Încrederea este esenţială pentru o diviziune a muncii bazată pe piaţă şi pentru o piaţă a creditării eficientă şi corectă. În plus, ţările cu niveluri iniţial ridicate ale capitalului social au suferit recesiuni economice mai puţin severe în perioada 2007 - 2016.</p>
      <p>Îmbunătăţirea capitalului social va juca un rol decisiv în continuarea tranziţiei şi convergenţei veniturilor în România, o ţară în care mai bine de un sfert din populaţie trăieşte sub pragul sărăciei, comparativ cu 17,1% în regiunea ECE şi 5,1% în Europa Occidentală. Mai mult, un capital social solid permite formarea unor instituţii publice puternice şi eficiente, care stimulează dezvoltarea sectorului privat şi crearea bogăţiei.</p>
      <hr/>
    </article>
  </body>
</html>