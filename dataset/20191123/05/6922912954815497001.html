<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/karenmpaouer-osi-diafonoun-na-milisoun-tora"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T05:06:00+00:00"/>
    <meta property="og:title" content="Καρενμπάουερ: Όσοι διαφωνούν να μιλήσουν τώρα"/>
    <meta property="og:description" content="Να μιλήσουν «εδώ και τώρα», αν διαφωνούν με το όραμά της, διαφορετικά να σηκώσουν τα μανίκια και να δουλέψουν, ζήτησε η αρχηγός του Χριστιανοδημοκρατικού Κόμματος (CDU) Άνεγκρετ Κραμπ-Καρενμπάουερ από τους 1001 συνέδρους που συμμετέχουν στο τακτικό Συνέδριο του κόμματος που άρχισε την Παρασκευή στη Λειψία."/>
  </head>
  <body>
    <article>
      <h1>Καρενμπάουερ: Όσοι διαφωνούν να μιλήσουν τώρα</h1>
      <address>
        <time datetime="2019-11-23T05:06:00+00:00">23 Nov 2019, 05:06</time>
      </address>
      <p>Να μιλήσουν «εδώ και τώρα», αν διαφωνούν με το όραμά της, διαφορετικά να σηκώσουν τα μανίκια και να δουλέψουν, ζήτησε η αρχηγός του Χριστιανοδημοκρατικού Κόμματος (CDU) Άνεγκρετ Κραμπ-Καρενμπάουερ από τους 1001 συνέδρους που συμμετέχουν στο τακτικό Συνέδριο του κόμματος που άρχισε την Παρασκευή στη Λειψία.</p>
      <p>«Αν πιστεύετε ότι αυτή η Γερμανία, την οποία εγώ θέλω έτσι, δεν είναι η Γερμανία που φαντάζεστε, αν πιστεύετε ότι αυτός ο δρόμος τον οποίο θέλω να βαδίσω μαζί σας δεν είναι ο δρόμος που θεωρείτε σωστό, τότε ας το πούμε σήμερα. Ας το τελειώνουμε σήμερα. Εδώ και τώρα και σήμερα», είπε σε ιδιαίτερα δραματικούς τόνους η κυρία Κραμπ- Καρενμπάουερ, απαντώντας στην έντονη κριτική που της ασκούν κύκλοι του κόμματός της και κυρίως στον βασικό εσωκομματικό της αντίπαλο, Φρίντριχ Μερτς. «Αν όμως πιστεύετε ότι θέλετε αυτή τη Γερμανία, ότι πρέπει να βαδίσουμε μαζί αυτόν τον δρόμο, (…)τότε ας σηκώσουμε εδώ και τώρα τα μανίκια και ας ξεκινήσουμε», κατέληξε η αρχηγός του CDU, έπειτα από σχεδόν 90 λεπτά ομιλίας, στην οποία παρουσίασε τις προτάσεις της για την μελλοντική πορεία του κόμματος, ενώ διαφοροποιήθηκε κατ' επανάληψη από τον κυβερνητικό εταίρο, τους Σοσιαλδημοκράτες (SPD): «Θέλουμε ευημερία για όλους, αλλά όχι επιδόματα πρόνοιας για όλους. Δεν βρίσκονται όλοι σε κατάσταση ανάγκης», δήλωσε και ζήτησε επανεξέταση του κοινωνικού κράτους.</p>
      <p>Η Άνεγκρετ Κραμπ-Καρενμπάουερ εισηγήθηκε μεταξύ άλλων την δημιουργία υπουργείου Ψηφιακής Πολιτικής, την αναθεώρηση της διαδικασίας αλλά και του περιεχομένου της εκπαίδευσης και την αύξηση των αμυντικών δαπανών, αλλά αξιολόγησε θετικά το έργο της κυβέρνησης συνασπισμού. «Ήταν και είναι ακόμη δεκατέσσερα καλά χρόνια για την Γερμανία», τόνισε, απαντώντας και πάλι έμμεσα στον Φρίντριχ Μερτς, ο οποίος επικρίνει συστηματικά τις επιδόσεις της κυβέρνησης, επιρρίπτοντας ευθύνες στην 'Αγγελα Μέρκελ. «Δεν μπορεί να κάνει κανείς επιτυχή προεκλογικό αγώνα, όταν τα βρίσκει όλα άσχημα, αλλά ζητάει από τους ψηφοφόρους να ψηφίσουν και πάλι την Χριστιανική Ένωση. Αυτό δεν είναι προεκλογική στρατηγική», σημείωσε η κυρία Κραμπ-Καρενμπάουερ, η οποία καταχειροκροτήθηκε και όταν ζήτησε από όλες τις πτέρυγες του CDU να συγκλίνουν. Αναφέρθηκε μάλιστα συγκεκριμένα στην «Ένωση Αξιών», την πιο συντηρητική πτέρυγα του κόμματος, λέγοντας χαρακτηριστικά: «Εδώ υπάρχει μόνο μια ένωση αξιών κι αυτή είναι το CDU».</p>
    </article>
  </body>
</html>