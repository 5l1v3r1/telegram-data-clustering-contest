<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/opinions/leyka-leromena-kolara-pou-den-foroun-gravata/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T05:15:02+00:00"/>
    <meta property="og:title" content="Λευκά, λερωμένα κολάρα που δεν φορούν γραβάτα"/>
    <meta property="og:description" content="Ηταν η πρώτη αντιπαράθεση στην «Ωρα του Πρωθυπουργού» ανάμεσα στους Κυριάκο Μητσοτάκη και Αλέξη Τσίπρα και τα συμπεράσματα σας τα μεταφέρω ευθύς αμέσως"/>
  </head>
  <body>
    <article>
      <h1>Λευκά, λερωμένα κολάρα που δεν φορούν γραβάτα</h1>
      <h2>Ηταν η πρώτη αντιπαράθεση στην «Ωρα του Πρωθυπουργού» ανάμεσα στους Κυριάκο Μητσοτάκη και Αλέξη Τσίπρα και τα συμπεράσματα σας τα μεταφέρω ευθύς αμέσως</h2>
      <address><time datetime="2019-11-23T05:15:02+00:00">23 Nov 2019, 05:15</time> by <a rel="author">ΒΗΜΑτοδότης</a></address>
      <p>Ηταν η πρώτη αντιπαράθεση στην «Ωρα του Πρωθυπουργού» ανάμεσα στους <b>Κυριάκο Μητσοτάκη</b> και <b>Αλέξη Τσίπρα</b> (φωτογραφία) και τα συμπεράσματα σας τα μεταφέρω ευθύς αμέσως: Πρώτα απ’ όλα ο κ. Τσίπρας φαίνεται πως δεν άλλαξε, σαν να μην πέρασε ούτε μια μέρα από τότε που κυβερνούσε «κολλημένος» σε εμμονές που είχε με τη διαπλοκή και σε χαρακτηρισμούς έναντι του πολιτικού αντιπάλου του. Με το «καλημέρα», με το που άρχισε την ομιλία του, επιτέθηκε με ύβρεις στον κ. Μητσοτάκη χαρακτηρίζοντάς τον και <i>«ψεύτη</i>» και<i> «δειλό»</i>…</p>
      <h3>***</h3>
      <p>Αυτή τη φορά όμως ο κ. Μητσοτάκης δεν έμεινε σιωπηλός στις ύβρεις, αλλά του απάντησε λέγοντάς του: <i>«Θέλετε για άλλη μια φορά να πέσουμε σε παγίδα έντασης και ανταλλαγής χαρακτηρισμών. Δικαίωμά σας. Δεν θα ακολουθήσω. Εχω μια χώρα να κυβερνήσω και έναν λαό να ενημερώσω</i>». Αυτό το <i>«έχω μια χώρα να κυβερνήσω και έναν λαό να ενημερώσω»</i> φαίνεται πως έφερε σε αμηχανία τον κ. Τσίπρα, ο οποίος έβγαλε από την τσέπη του το smartphone του και άρχισε να «παίζει» με αυτό. Ελα όμως που τον είδε από το βήμα της Βουλής ο κ. Μητσοτάκης και βεβαίως δεν έχασε την ευκαιρία λέγοντάς του:<i> «Κύριε Τσίπρα, μπορείτε, νομίζω, να προσέχετε εμένα και όχι να στέλνετε μηνύματα. Μια και μιλάμε για σεβασμό στη Βουλή… Εκτός κι αν σας στέλνουν μηνύματα για να σας ετοιμάσουν για τη δευτερολογία σας. Δεν ξέρω…».</i> Και από την πτέρυγα της πλειοψηφίας ακούστηκαν παρατεταμένα χειροκροτήματα. Αλλά δεν ήταν τα μόνα:</p>
      <p>
        <a href="https://www.in.gr/2019/11/23/world/prosfygas-apo-ti-livyi-tha-protimousa-na-pethano-sti-thalassa-apo-na-gyriso-piso/">Πρόσφυγας από τη Λιβύη: Θα προτιμούσα να πεθάνω στη θάλασσα από το να γυρίσω πίσω</a>
      </p>
      <h3>***</h3>
      <p>Αλλη μια εμμονή του κ. Τσίπρα ήταν για τα «λευκά κολάρα»<i>, </i>τα οποία, όπως έλεγε, η κυβέρνηση τους χαρίζει εκατομμύρια. Και εδώ ο κ. Μητσοτάκης απάντησε: «<i>Είναι πολύ υποκριτικό να αναμασάτε διαρκώς αυτή την καραμέλα των λευκών κολάρων και των μπαχαλάκηδων με κοστούμια. Εμείς δεν θέλουμε ούτε τους μπαχαλάκηδες των λευκών κολάρων ούτε των πανεπιστημίων. Αν βλέπετε τους νόμους ως εμπόδιο, πείτε το μας</i>. <i>Προσέξτε λοιπόν τα λόγια σας για τα λευκά κολάρα γιατί μπορεί να είναι λερωμένα και να μη φορούν γραβάτα».</i></p>
      <h3>***</h3>
      <p>
        <b>Πώς ο Τασούλας ξεκούρασε τη Βαγενά</b>
      </p>
      <p>Προτού σας αναφέρω πώς ο κ. Τσίπρας χάθηκε, όχι στη μετάφραση, αλλά στο μέτρημα, να σας αποκαλύψω τη νέα (επί αντιπολίτευσης Τσίπρα) ατακοδόρο του ΣΥΡΙΖΑ και πώς την… αναχαίτισε ο Πρόεδρος της Βουλής <b>Κώστας Τασούλας</b> (ο οποίος γενικά είναι ευγενής άνθρωπος). Οταν μιλούσε ο Πρωθυπουργός, συνεχώς τον διέκοπτε από τα έδρανα η <b>Αννα Βαγενά</b>. Κάθε λίγο και λιγάκι πεταγόταν και κάτι έλεγε. Ο κ. Τασούλας την έβλεπε και την άκουγε, αλλά δεν της έλεγε τίποτα. Και όταν ήρθε η ώρα της δευτερολογίας Τσίπρα, είπε: <i>«Καλώ στο βήμα τον Πρόεδρο του ΣΥΡΙΖΑ Αλέξη Τσίπρα και για να… ξεκουράσω λίγο την κυρία Βαγενά»</i>. Σου λέει, όταν μιλά ο αρχηγός της δεν πρόκειται να τον διακόψει. Επεσε και πάλι χειροκρότημα, αφού οι γαλάζιοι βουλευτές διαπίστωσαν ότι υπάρχουν και άλλοι τρόποι να παρατηρήσεις φωνασκίες.</p>
      <h3>***</h3>
      <p>
        <b>Τον καταδιώκει το 3,5%</b>
      </p>
      <p>Πάμε στο μέτρημα και πώς το έχασε ο κ. Τσίπρας. Ο αρχηγός της αξιωματικής αντιπολίτευσης κατηγορούσε τον Πρωθυπουργό ότι δεν έρχεται να μιλήσει στην «Ωρα του Πρωθυπουργού»<i>,</i> για να εισπράξει την απάντηση: <i>«Προσέρχομαι για τρίτη φορά σε λιγότερο από 5 μήνες από την ψήφο εμπιστοσύνης στη Βουλή για να αξιοποιήσω την “Ωρα του Πρωθυπουργού”. Με χαρακτηρίσατε δειλό και αποφεύγω να απαντώ στα ερωτήματά σας. Για την ιστορία, καταθέτω τα δικά σας στατιστικά. Είχαν κατατεθεί στα τεσσεράμισι χρόνια διακυβέρνησής σας 319 – μπορείτε να με παρακολουθείτε και να μην ανταλλάσσετε </i><i>SMS</i><i>, εκτός αν σας στέλνουν μηνύματα για να σας προετοιμάσουν –, είχαν κατατεθεί 319 ερωτήσεις και απαντήσατε στις 11. Μια κάθε πεντέμισι μήνες. Ποσοστό 3,5%. Κάτι σας θυμίζει αυτό το ποσοστό. Σας καταδιώκει».</i></p>
      <h3>***</h3>
      <p><b>Ο…</b> <b>αδιάβαστος</b></p>
      <p><b> </b>Ο νέος χαρακτηρισμός που δόθηκε την Παρασκευή το πρωί στη Βουλή στον κ. Τσίπρα ήταν <i>«αδιάβαστος»</i>. <i>«Θεσμικά αδιάβαστος».</i> Και τούτο γιατί κατηγορήθηκε πως δεν διάβασε τη μεταβατική διάταξη για την αποδέσμευση των λογαριασμών, ότι διαβάζει… ανάποδα τους «Financial Times» και ότι θεωρεί ότι η «Deutsche Welle» λειτουργούσε επί Κατοχής. Και τι νομίζετε ότι απάντησε ο κ. Τσίπρας: <i>«Από ψεύτης έγινα αδιάβαστος, κάτι είναι αυτό. Αλλά όχι ότι δεν ξέρω και να διαβάζω»</i>.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>