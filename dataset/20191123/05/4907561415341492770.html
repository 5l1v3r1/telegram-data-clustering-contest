<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/candas-tolga-isik/hangimiz-daha-adamciyiz-2221290"/>
    <meta property="og:site_name" content="Posta"/>
    <meta property="article:published_time" content="2019-11-23T05:00:34+00:00"/>
    <meta property="og:title" content="Hangimiz daha adamcıyız?"/>
    <meta property="og:description" content="Barış Saylak’ın (Hani şu telefonda “Baş tacısın reisim” diye haykıran arkadaş) AK Parti’den Muğla Milas Belediye Başkan Adayı olarak gösterildikten sonra seçimi kazanamayınca Muğla Tarım İl Müdürü yapılması ne kadar yanlışsa, adamcılıksa, particilikse Özgen Nama’nın CHP’den Sancaktepe Belediye Başkan adayı olarak gösterilip kazanamayınca Halk Ekmek A.Ş.’nin yönetim kurulu başkanı yapılması da bir o kadar yanlıştır, adamcılıktır, particiliktir."/>
  </head>
  <body>
    <article>
      <h1>Hangimiz daha adamcıyız?</h1>
      <address><time datetime="2019-11-23T05:00:34+00:00">23 Nov 2019, 05:00</time> by <a rel="author">Candaş Tolga Işık</a></address>
      <p>Barış Saylak’ın (Hani şu telefonda “Baş tacısın reisim” diye haykıran arkadaş) AK Parti’den Muğla Milas Belediye Başkan Adayı olarak gösterildikten sonra seçimi kazanamayınca Muğla Tarım İl Müdürü yapılması ne kadar yanlışsa, adamcılıksa, particilikse Özgen Nama’nın CHP’den Sancaktepe Belediye Başkan adayı olarak gösterilip kazanamayınca Halk Ekmek A.Ş.’nin yönetim kurulu başkanı yapılması da bir o kadar yanlıştır, adamcılıktır, particiliktir.</p>
      <p>Daha da fenasını söyleyeyim, yalakalıkta bayrağı zirveye taşıdığı o videosuyla 2019’un en antipatik adamı seçilmesi muhtemel Barış Saylak veteriner! Yani Tarım İl Müdürü yapmak için tutacak yeri var. Halk Ekmek’in başına getirilen Özgen Nama muhasebe-işletme okumuş. Bari ailede bir fırıncı olsaydı!</p>
      <p>
        <b>Rabia Naz'ın yeni katili: Mavi Balina!</b>
      </p>
      <p>Eynesil Eski Belediye Başkanı Cafer Somuncuoğlu, Meclis araştırma komisyonuna demiş ki “Rabia Naz’ın ‘Criminal Case’ ve birçok çocuğu intihara sürükleyen ‘Mavi Balina’ oyununu oynadığını duydum.”</p>
      <p>Bu arkadaş kim mi? Rabia Naz’ın babasının “Kızımı belediye başkanının yeğeni arabayla çarparak öldürdü, üstünü kapamaya çalışıyorlar” dediği kişi! Düştü, intihar etti olmadı şimdi de Mavi Balina öldürdü mü diyorsunuz?! İnsanda azıcık utanma olur, çok değil biraz utanma olsa şunu söylemez, söyleyemezsin zaten!</p>
      <p>
        <b>Keşke SOCAR iddiası doğru çıksaydı</b>
      </p>
      <p>Fenerbahçe’nin Azerbaycan enerji devi SOCAR’a isim hakkını sattığı iddiası düştü dün gündeme; düşer düşmez de kulüp tarafından yalanlandı. Kimileri “oh” çekti. Kimileri haberi okur okumaz “Olmaz öyle şey” falan diye isyan etti. Ne yalan söyleyeyim ben hiç öyle düşünmedim.</p>
      <p>Hatta “Keşke” dedim. Keşke uluslararası büyük yatırımcılar çıksa, sadece Fenerbahçe’ye değil tüm büyük kulüplerle ilgilense de bu sayede kulüpler hem içinde bulundukları bataktan kurtulsa hem de finansal olarak daha da güçlenip Avrupa çapında kulüpler gibi yapılanabilseler, rekabete dahil olsalar.</p>
      <p>Ama mümkün değil! Şu an bırak yabancı yatırımcı ilgisini; yerli yabancı kaçıyor Türkiye’de futboldan, yerli!!! Kaçmakta da çok haklılar! Kavga, dedikodu, siyaset, fitne, fesat, şiddet, skandal... Futbolumuzda futboldan başka her şey var!</p>
      <p>
        <b>İlkay abla...</b>
      </p>
      <p>Rauf Tamer’in eşi biricik İlkay Abla’mızı kaybettik. Herkesin derdine ortak olan dünyanın en iyi kalpli insanlarından biriydi İlkay Abla... Mekanı cennet olsun. Başta ustam Rauf Tamer ve kardeşim Emir Tamer olmak üzere hepimizin başı sağ olsun.</p>
    </article>
  </body>
</html>