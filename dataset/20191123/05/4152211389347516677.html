<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/593493/%E0%A6%AE%E0%A6%BE%E0%A6%97%E0%A7%81%E0%A6%B0%E0%A6%BE%E0%A6%B0-%E0%A6%B8%E0%A7%87%E0%A6%B0%E0%A6%BE-%E0%A6%95%E0%A6%B0%E0%A6%A6%E0%A6%BE%E0%A6%A4%E0%A6%BE-%E0%A6%A6%E0%A7%81%E0%A6%87-%E0%A6%AD%E0%A6%BE%E0%A6%87-%E0%A6%AA%E0%A6%BF%E0%A6%95%E0%A7%81%E0%A6%B2-%E0%A6%AE%E0%A6%BE%E0%A6%95%E0%A7%81%E0%A6%B2"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T05:21:00+00:00"/>
    <meta property="og:title" content="মাগুরার সেরা করদাতা দুই ভাই পিকুল-মাকুল"/>
    <meta property="og:description" content="মাগুরায় এবার সেরা করদাতা হয়েছেন শাহিনুর রহমান পিকুল এবং মকবুল হাসান মাকুল নামে দুই ভাই।  শহরের মোল্লাপাড়ার বাসিন্দা পিকুলও মাকুল দু&amp;rsquo;জনেই ঠিকাদার। এ সম্মান প্রাপ্তিতে দুই ভাই দারুণ খুশি। বড় ভাই পিকুল বলেন, শুধু এ বছর নয়, অনেক বছর যাবৎ তারা নিয়মিত আয়কর দিয়ে আসছেন। এ নিয়ে..."/>
  </head>
  <body>
    <article>
      <h1>মাগুরার সেরা করদাতা দুই ভাই পিকুল-মাকুল</h1>
      <address><time datetime="2019-11-23T05:21:00+00:00">23 Nov 2019, 05:21</time> by <a rel="author">মাগুরা প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/23/9828cb9c553e3f298e718b2fcbf3dcae-5dd8c4e693d0d.jpg"/>
        <figcaption>দুই ভাই, পিকুল ও মাকুল</figcaption>
      </figure>
      <p>মাগুরায় এবার সেরা করদাতা হয়েছেন শাহিনুর রহমান পিকুল এবং মকবুল হাসান মাকুল নামে দুই ভাই।  শহরের মোল্লাপাড়ার বাসিন্দা পিকুলও মাকুল দু’জনেই ঠিকাদার। এ সম্মান প্রাপ্তিতে দুই ভাই দারুণ খুশি।</p>
      <p>বড় ভাই পিকুল বলেন, শুধু এ বছর নয়<b>, </b>অনেক বছর যাবৎ তারা নিয়মিত আয়কর দিয়ে আসছেন। এ নিয়ে চারবার তিনি শ্রেষ্ঠ করদাতার স্বীকৃতি পেলেন। এবার তিনি  ৫৪ লাখ ৪৮ হাজার ৯৪০ টাকার আয়কর পরিশোধ করেছেন।</p>
      <p>পিকুল বলেন<b>, </b>‘এতগুলো টাকা সরকারকে দিয়ে দিতে অনেকেরই হয়তো বিভিন্ন ভাবনা আসে। তবে আমার তা কখনও মনে হয়নি। বরং মনের আনন্দে তা পরিশোধ করি। আমি মনে করি, সৃষ্টিকর্তা আমাকে যা দেওয়ার ক্ষমতা দিয়েছেন<b>, </b>আমি কেন তা দেবো না।’</p>
      <p>দুই ভাই শ্রেষ্ঠ করদাতা নির্বাচিত হওয়ার অনুভূতি সম্পর্কে তিনি বলেন<b>, </b>‘ভালোই লাগছে। এটি আমাদের পরিবারের মুখ উজ্জ্বল করেছে। তবে পুরস্কারের জন্য নয়<b>, </b>আমরা আমাদের কর্তব্য পালন করেছি। এটাই বড় পাওয়া। আর ভালো কাজের স্বীকৃতি পেলে কার না ভালো লাগে। এছাড়া একসঙ্গে দুই ভাই শ্রেষ্ঠ করদাতা হয়েছি, এটি অবশ্যই আনন্দের।’</p>
      <p>মাকুল ঠিকাদারের পাশাপাশি জনপ্রতিনিধিও। দীর্ঘদিন ধরে মাগুরা পৌরসভার কাউন্সিলরের দায়িত্ব পালন করছেন তিনি। মাগুরা পৌরসভার প্যানেল মেয়রের দায়িত্বে আছে মাকুল।</p>
      <p>এবছর ৪৮ লাখ ৫৯ হাজার ৭১৩ টাকা কর দিয়েছেন মাকুল। গত বছরও তিনি শ্রেষ্ঠ করদাতার স্বীকৃতি লাভ করেছিলেন। বড় ভাইয়ের সঙ্গে  যৌথভাবে শ্রেষ্ঠ করদাতার স্বীকৃতি লাভ করে মাকুলও ভীষণ খুশি।</p>
      <p>তিনি বলেন<b>, </b>‘আসলে শ্রেষ্ঠ করদাতা হবো এরকম ইচ্ছায় আমি কর দেই না। এটি সরকারের প্রাপ্য তাই দেই। সবসময় আমি ভাবি  কর না দিলে দেশ পিছিয়ে যাবে। আর দেশ পিছিয়ে গেলে আমার ব্যবসাও থাকবে না। শ্রেষ্ঠত্বের জন্য নয়, প্রত্যেক নাগরিকেরই এই বোধ আসা উচিত যেআমাদের দেওয়া করেই দেশ চলে।’</p>
      <p>ব্যবসার পাশাপাশি জনপ্রতিনিধির দায়িত্ব পালন প্রসঙ্গে তিনি বলেন, ‘প্রত্যেকেই দেশ থেকে অনেক কিছূ পায়। তাই আমাদের শুধু কর পরিশোধ নয়<b>, </b>জনগণের সেবায় এগিয়ে আসা উচিত। আমি চেষ্টা করি জনগণের পাশে থাকার।’</p>
      <p> </p>
      <footer>/এসটি/</footer>
    </article>
  </body>
</html>