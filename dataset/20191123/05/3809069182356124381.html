<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/other-sports/kolymvisi/article/1417616/o-lazlo-tseh-stin-teleti-enarxis-toy-6oy-tropaioy-nirea"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T05:59:40+00:00"/>
    <meta property="og:title" content="Ο Λάζλο Τσεχ στην Τελετή Έναρξης του «6ου Τροπαίου Νηρέα»"/>
    <meta property="og:description" content="Ένας από τους κορυφαίους κολυμβητές όλων των εποχών, ζωντανός θρύλος του αθλήματος, ο Λάζλο Τσεχ, θα τιμήσει με την παρουσία του το κολυμβητικό μίτινγκ “6ο Τρόπαιο Νηρέα”, που διοργανώνει ο Νηρέας Χαλανδρίου το Σάββατο 30 Νοεμβρίου και την Κυριακή 1 Δεκεμβρίου, στο κολυμβητήριο του ΟΑΚΑ και θα τιμηθεί από τους διοργανωτές."/>
  </head>
  <body>
    <article>
      <h1>Ο Λάζλο Τσεχ στην Τελετή Έναρξης του «6ου Τροπαίου Νηρέα»</h1>
      <h2>Ένας από τους κορυφαίους κολυμβητές όλων των εποχών, ζωντανός θρύλος του αθλήματος, ο Λάζλο Τσεχ, θα τιμήσει με την παρουσία του το κολυμβητικό μίτινγκ “6ο Τρόπαιο Νηρέα”, που διοργανώνει ο Νηρέας Χαλανδρίου το Σάββατο 30 Νοεμβρίου και την Κυριακή 1 Δεκεμβρίου, στο κολυμβητήριο του ΟΑΚΑ και θα τιμηθεί από τους διοργανωτές.</h2>
      <address><time datetime="2019-11-23T05:59:40+00:00">23 Nov 2019, 05:59</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο 34χρονος κορυφαίος Ούγγρος κολυμβητής (γεννημένος στις 3/12/1985), κάτοχος έξι ολυμπιακών μεταλλίων σε τέσσερις διαφορετικές διοργανώσεις, παγκόσμιος πρωταθλητής και πρωταθλητής Ευρώπης, θα βρεθεί στην Ελλάδα στις 30 Νοεμβρίου και στο Poolsport Shop του ΟΑΚΑ προκειμένου να προωθήσει τη νέα κολυμβητική σειρά AQRACE της Aquarapid, την οποία εμπιστεύεται και ο ίδιος. Το απόγευμα της ίδιας ημέρας (16.30) θα είναι παρών και στην Τελετή Έναρξης του “6ου Τροπαίου Νηρέα”.</p>
      <p>Ο Τσεχ θα βραβευτεί από τον Νηρέα, ενώ όσοι λάτρεις της κολύμβησης βρεθούν εκεί, θα έχουν την ευκαιρία να τον γνωρίσουν από κοντά, να συνομιλήσουν μαζί του, να πάρουν αυτόγραφα, αλλά και να φωτογραφηθούν πλάι σε ένα αστέρι παγκόσμιας εμβέλειας.</p>
      <p>Ο Ούγγρος σούπερ σταρ, που προετοιμάζεται για τις μεγάλες διοργανώσεις του 2020 και κυρίως για τους Ολυμπιακούς του Τόκιο, πριν από την εκδήλωση της Poolsport (που θα αρχίσει στις 12 το μεσημέρι) θα βρεθεί και στο Δημοτικό κολυμβητήριο Χαλανδρίου για να κάνει την προπόνησή του (9-11 π.μ.), καθώς ο Δήμος Χαλανδρίου αποφάσισε να του παραχωρήσει τον χώρο μετά από σχετικό αίτημα του Νηρέα, που έγινε ευχαρίστως δεκτό. Και εκεί αναμένεται να συναντηθεί, να μιλήσει και να φωτογραφηθεί με παιδιά του συλλόγου.</p>
      <p>Στην Τελετή Έναρξης του “6ου Τροπαίου Νηρέα” -που θα πραγματοποιηθεί το Σάββατο 30/11 στις 16.30- θα τιμηθούν, εξάλλου, οι ιδρυτές του Νηρέα, ο Τάκης Μιχαήλ (επί πολλά χρόνια πρόεδρός του) και η Μαρία Μιχαήλ, all;a και ο Ανδρέας Ζώτος, που ήταν ο εμπνευστής του μίτινγκ. Στην εκδήλωση θα είναι παρών και ο Δήμαρχος Χαλανδρίου Σίμος Ρούσσος, τον οποίο ευχαριστεί ιδιαίτερα ο Πρόεδρος του Νηρέα Δημήτρης Γιακουμάτος, ανάμεσα στα άλλα, και για την παραχώρηση του του χώρου στον Τσεχ.</p>
    </article>
  </body>
</html>