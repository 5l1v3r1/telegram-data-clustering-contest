<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/arzu-cekirge-paksoy/iyi-ki-varsin-ogretmenim-2221289"/>
    <meta property="og:site_name" content="Posta"/>
    <meta property="article:published_time" content="2019-11-23T05:00:33+00:00"/>
    <meta property="og:title" content="İyi ki varsın öğretmenim"/>
    <meta property="og:description" content="Yarın 24 Kasım Öğretmenler Günü... Milli Eğitim Bakanlığı’nın 2018-19 verilerine göre, Türkiye’de örgün eğitim kurumlarında 1 milyon 77 bin 307 öğretmen görev yapıyor."/>
  </head>
  <body>
    <article>
      <h1>İyi ki varsın öğretmenim</h1>
      <address><time datetime="2019-11-23T05:00:33+00:00">23 Nov 2019, 05:00</time> by <a rel="author">Arzu Çekirge Paksoy</a></address>
      <p>Yarın 24 Kasım Öğretmenler Günü... Milli Eğitim Bakanlığı’nın 2018-19 verilerine göre, Türkiye’de örgün eğitim kurumlarında 1 milyon 77 bin 307 öğretmen görev yapıyor. Geleceğimiz olan çocuklarımızı yetiştiren öğretmenlerin gelişen çağın koşullarına uyum sağlaması, bilgi düzeylerinin artması, kişisel ve mesleki yetkinliklerinin güçlenmesi büyük önem taşıyor. Öğretmenlerin ihtiyaçlarını gözönünde bulunduran ve bu ihtiyaçlara yönelik çözümler sunan sosyal sorumluluk projeleri, yarattıkları toplumsal fayda ile öne çıkıyor.</p>
      <p>
        <b>176 BİN 371 KİŞİ</b>
      </p>
      <p>Garanti Bankası, 2008 yılında Öğretmen Akademisi Vakfı’nı (ÖRAV) kurdu. ÖRAV, eğitimcilere Türkiye genelinde ücretsiz eğitimler sunarak, onların mesleki ve kişisel gelişimlerine destek oluyor. Vakıf eğitimlerinden bugüne kadar 176 bin 371 eğitimci faydalandı. www.orav.org.tr</p>
      <figure>
        <img src="https://i.pstimaj.com/img/75/640x0/5dd8506666a97c72490c05d4"/>
      </figure>
      <p>
        <b>FARK YARATANLAR</b>
      </p>
      <p>ÖRAV’ın destekçileri arasında yer alan Dow Türkiye, kimya ve fen bilimleri dersi öğretmenlerine yönelik eğitimler düzenliyor. Öğretmenin kimyası projesi ile kimya dersi öğretmenlerinin alternatif ve yaratıcı fen eğitimi konularında bilgilerinin artırılması ve yaratıcı sınıf içi uygulamalarının hayata geçirilmesi hedefleniyor. (ogretmeninkimyasi.com)</p>
      <p>
        <b>LİDERLİK BECERİLERİ</b>
      </p>
      <p>Öğretmenlerin okulları, verimli öğrenme ortamlarına dönüştürmesi için gereken bilgi ve becerilerini artırmayı hedefleyen TANAP, eğitim yöneticilerine özel programlar tasarlıyor. Program, yöneticilerin, birlikte öğrenme kültürünü kendi kurumlarında oluşturmaları için gereken yöneticilik ve liderlik becerilerini artırmayı amaçlıyor.</p>
      <figure>
        <img src="https://i.pstimaj.com/img/75/640x0/5dd8509966a97c718c8841e2"/>
      </figure>
      <p>
        <b>EĞİTİMDE FIRSAT EŞİTLİĞİ</b>
      </p>
      <p>Sabancı Vakfı tüm bireylerin haklardan eşit yararlandığı bir toplum vizyonuyla çalışıyor. Sivil toplum kuruluşları ile birlikte eğitim alanına katkı sağlayacak pek çok projeyi hayata geçiriyor. Hibe programları kapsamında 12 yılda toplam 159 projeye hibe desteği veren Sabancı Vakfı’nın öğretmenlerin güçlenmesi alanında devam eden 6 projesi bulunuyor.</p>
      <p>
        <b>YARATICI ÇOCUK</b>
      </p>
      <p>Adel Kalemcilik Faber-Castell öğretmenlerin, kendi yaratıcılık potansiyellerinin farkına varmaları, sınıflarında yaratıcı ve inovatif yöntemler kullanarak, öğrencilerin bu becerileri kazanmalarına destek vermeleri amacıyla ‘Yaratıcı Çocuk Yaratıcı Beyin’ programını gerçekleştiriyor.</p>
      <p>
        <b>ÖĞRETMEN AĞI</b>
      </p>
      <p>Öğretmenlerin, meslektaşları ve farklı disiplinlerden kişi ve kurumlarla bir araya gelerek güçlendiği bir paylaşım ve işbirliği ağı olan Öğretmen Ağı, eğitim alanında faaliyet gösteren Anne Çocuk Eğitim Vakfı (AÇEV), Aydın Doğan Vakfı, Enka Vakfı, Mehmet Zorlu Vakfı, Sabancı Vakfı ve Vehbi Koç Vakfı, tarafından destekleniyor. (ogretmenagi.org)</p>
      <p>
        <b>KALİTELİ ÖĞRETİM</b>
      </p>
      <p>Anadolu Vakfı 2013 yılında başlattığı ‘Değerli Öğretmenim’ projesi ile öğretmenler aracılığıyla farkındalığın artırılması, yaratıcı ve yenilikçi projelerin ortaya çıkmasının sağlanması, öğretmenlerin ve gençlerin kapasitelerinin artırılmasını hedefliyor.</p>
      <p>
        <b>ORDA BİR KÖY VAR UZAKTA...</b>
      </p>
      <p>Türkiye’de ilkokul seviyesinde görev alan 300 bin 732 öğretmenden 22 bin 971’i kırsalda yani köy okullarında görev yapıyor. Köy Okulları Değişim Ağı (KODA), köy okullarında eğitim kalitesini artırmak amacıyla 2016 yılında kurulan bir sosyal girişim. KODA köy okullarında kırsaldaki koşullara uygun, bütünsel ve kaliteli bir eğitimi gerçek kılmayı hedefliyor. www.kodedisim.org</p>
      <figure>
        <img src="https://i.pstimaj.com/img/75/640x0/5dd850f7ae298be1f80c2787"/>
      </figure>
    </article>
  </body>
</html>