<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/news/story/655598/to-imifortigo-tis-tesla-to-cybertruck-paroysiastike-episima-kai-sokarei-me-tin-emfanisi-toy"/>
    <meta property="og:site_name" content="OnSports"/>
    <meta property="article:published_time" content="2019-11-23T05:01:22+00:00"/>
    <meta property="og:title" content="Το ημιφορτηγό της Tesla, το Cybertruck, παρουσιάστηκε επίσημα και σοκάρει με την εμφάνισή του"/>
    <meta property="og:description" content="Ιδιαίτερο το λες, όμορφο δεν το λες και γεγονός είναι πως το μοντέλο παραγωγής του ημιφορτηγού της Teslα έχει ξεπεράσει από πλευράς εμφάνισης και τα πιο περίεργα υποθετικά σχέδιά του που είχαν εμφανιστεί."/>
  </head>
  <body>
    <article>
      <h1>Το ημιφορτηγό της Tesla, το Cybertruck, παρουσιάστηκε επίσημα και σοκάρει με την εμφάνισή του</h1>
      <address><time datetime="2019-11-23T05:01:22+00:00">23 Nov 2019, 05:01</time> by <a rel="author">Onsports Team</a></address>
      <p>Ιδιαίτερο το λες, όμορφο δεν το λες και γεγονός είναι πως το μοντέλο παραγωγής του ημιφορτηγού της Teslα έχει ξεπεράσει από πλευράς εμφάνισης και τα πιο περίεργα υποθετικά σχέδιά του που είχαν εμφανιστεί.</p>
      <p>Αν κρίνουμε από την επίσημη παρουσίασή του, όπου εμφανίστηκε με οχήματα που είχαν κάνει την εμφάνισή τους σε πασίγνωστες ταινίες επιστημονικής φαντασίας όπως το Blade Runner ή το Back to the Future, το space ήταν μάλλον ένα από τα ζητούμενα. Ίσως όχι σε τόσο μεγάλη δόση.</p>
      <p>Τα πιο γήινα δεδομένα του αναφέρουν την κατασκευή του από ατσάλι ιδιαίτερα υψηλής αντοχής, που όπως μπορείτε να δείτε αντέχει ακόμα και σε επίθεση με βαριοπούλα. Ο Elon Musk λέει πως αντιστέκεται και σε πυροβολισμούς από όπλα με διαμέτρημα 9 χιλιοστών  και πως ιδιαίτερα ανθεκτικά είναι και τα κρύσταλλά του, παρόλο που έγιναν χίλια κομμάτια στην επίδειξη επί σκηνής.</p>
      <p>Η αντοχή πάντως στη σκληρή χρήση είναι πρωταρχικά ζητούμενο σε ένα αγροτικό, όπως ζητούμενο είναι και το μεγάλο ωφέλιμο φορτίο και η δυνατότητα ρυμούλκησης. Έτσι λοιπόν το Cybertruck έχει καρότσα μήκους 1,98 μέτρων, μπορεί να μετακινήσει έως 1.587 κιλά και να σύρει τρέιλερ συνολικού βάρους έως και 6.350 κιλά. Ταυτόχρονα έχει δυνατότητες παροχής ρεύματος σε ηλεκτρικά εργαλεία, ενώ ένα άλλο ιδιαίτερο χαρακτηριστικό του είναι η ύπαρξη πνευματικής ανάρτησης, που μπορεί να αυξήσει την απόστασή του από το έδαφος μέχρι και τα 41 εκατοστά, γεγονός που τους εξασφαλίζει μεγάλες δυνατότητες κίνησης πέρα από την άσφαλτο.</p>
      <p>Διαβάστε περισσότερα στο <a href="https://www.cnn.gr/style/aytokinito/story/198258/to-imifortigo-tis-tesla-to-cybertruck-paroysiastike-episima-kai-sokarei-me-tin-emfanisi-toy">Cnn.gr</a></p>
    </article>
  </body>
</html>