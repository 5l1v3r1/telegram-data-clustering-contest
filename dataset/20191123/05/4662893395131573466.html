<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/824928/stin-teliki-eftheia-i-scholi-thalassas136"/>
    <meta property="og:site_name" content="Philenews"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="Στην τελική ευθεία η Σχολή Θάλασσας"/>
    <meta property="og:description" content="Ενώπιον του Πανεπιστημίου Κύπρου βρίσκεται πρόταση του Δήμου Λάρνακας στην οποία γίνεται εισήγηση για δυο τοποθεσίες όπου μπορεί να δημιουργηθεί η Σχολή Επιστημών και Τεχνολογίας Θάλασσας, του Πανεπιστημίου Κύπρου. Σύμφωνα με πληροφορίες του «Φ», η εξέλιξη προέκυψε μετά την οριστική και αμετάκλητη απόφαση να εγκαταλειφθεί η αρχική εισήγηση για στέγαση της εν λόγω Σχολής στον χώρο όπου βρίσκεται σήμερα το εγκαταλειμμένο λεπροκομείο του Αγίου Χαραλάμπους, στη Φανερωμένη. Βάσει της εισήγησης του Δήμου Λάρνακας, προτείνεται τεμάχιο γης στην περιοχή Μακένζι και ο χώρος που στεγάζει σήμερα τα γραφεία και τις δεξαμενές της Κυπριακής Εταιρείας Αποθήκευσης Πετρελαιοειδών (ΚΕτΑΠ). "/>
  </head>
  <body>
    <article>
      <h1>Στην τελική ευθεία η Σχολή Θάλασσας</h1>
      <address><time datetime="2019-11-23T05:00:00+00:00">23 Nov 2019, 05:00</time> by <a rel="author">Πάμπος Βάσιλας   </a></address>
      <p>
        <b>Ενώπιον του Πανεπιστημίου Κύπρου βρίσκεται πρόταση του Δήμου Λάρνακας στην οποία γίνεται εισήγηση για δυο τοποθεσίες όπου μπορεί να δημιουργηθεί η Σχολή Επιστημών και Τεχνολογίας Θάλασσας, του Πανεπιστημίου Κύπρου. Σύμφωνα με πληροφορίες του «Φ», η εξέλιξη προέκυψε μετά την οριστική και αμετάκλητη απόφαση να εγκαταλειφθεί η αρχική εισήγηση για στέγαση της εν λόγω Σχολής στον χώρο όπου βρίσκεται σήμερα το εγκαταλειμμένο λεπροκομείο του Αγίου Χαραλάμπους, στη Φανερωμένη. Βάσει της εισήγησης του Δήμου Λάρνακας, προτείνεται τεμάχιο γης στην περιοχή Μακένζι και ο χώρος που στεγάζει σήμερα τα γραφεία και τις δεξαμενές της Κυπριακής Εταιρείας Αποθήκευσης Πετρελαιοειδών (ΚΕτΑΠ). </b>
      </p>
      <p>Επικρατέστερη όμως ιδέα ανάμεσα στο Δημοτικό Συμβούλιο Λάρνακας, σύμφωνα πάντα με τις πληροφορίες μας, είναι όπως η Σχολή Επιστημών και Τεχνολογίας Κύπρου δημιουργηθεί στον χώρο που βρίσκονται τώρα οι εγκαταστάσεις της ΚΕτΑΠ, για δυο λόγους: Η περιοχή είναι πιο προσβάσιμη και άρα πιο κατάλληλη. Και δεύτερο, όσο αφορά τη γη που προτείνεται στην περιοχή Μακένζι, ίσως απαιτούνται απαλλοτριώσεις που πιθανό να περιπλέξει τα πράγματα.</p>
      <p>Αξίζει να αναφερθεί πως η απόφαση για να εγκαταλειφθεί η από ετών διατυπωθείσα εισήγηση για στέγαση της συγκεκριμένης Σχολής του Πανεπιστημίου Κύπρου στον χώρο του πρώην Λεπροκομείου προέκυψε μετά την εκτίμηση από πλευράς του υπουργείου Γεωργίας ότι πρόκειται για έκταση σε ζώνη Νατούρα. Και ως εκ τούτου, θα ήταν ασυμβίβαστη μια τέτοιας έκτασης ανάπτυξη (κτήρια, χώροι στάθμευσης, δρόμοι, φωτισμός κ.λπ.). Επιπρόσθετα, το Πανεπιστήμιο Κύπρου θεωρείται Πράσινο Πανεπιστήμιο και αυτός είναι ένας ακόμη σημαντικός λόγος, αφού δεν θα ήταν σωστό μια Σχολή του να ήταν κτισμένη σε περιβαλλοντική περιοχή Νατούρα. </p>
      <p> </p>
      <p>
        <b>ΔΕΙΤΕ ΑΚΟΜΗ: <a href="http://www.philenews.com/eidiseis/topika/article/692830/sti-larnaka-i-nea-scholi-epistimon-kai-technologas-tis-thalassas-toy-panepistimioy-kyproy">Στη Λάρνακα η νέα Σχολή Επιστημών και Τεχνολογίας της Θάλασσας του Πανεπιστημίου Κύπρου</a></b>
      </p>
      <p>Σημειώνεται ότι οι πιο πάνω πρόσφατες εξελίξεις προέκυψαν κατόπιν πρωτοβουλίας της κυβέρνησης μετά από διαβήματα και παραστάσεις της Λάρνακας, εδώ και κάποιους μήνες. Στο πλαίσιο της πρωτοβουλίας αυτής πραγματοποιήθηκε πρόσφατα σύσκεψη για το θέμα στο υπουργείο Παιδείας, στην οποία παρακάθησαν ο υπουργός Παιδείας, ο διευθυντής του Γραφείου του Προέδρου της Δημοκρατίας, ο πρύτανης του Πανεπιστημίου Κύπρου και ο δήμαρχος Λάρνακας. Σε αυτή τη σύσκεψη αποφασίστηκε όπως μετά την τελική επιλογή της τοποθεσίας, θα ετοιμαστεί αναλυτικός προϋπολογισμός για το έργο, ο οποίος θα αποσταλεί στα αρμόδια Υπουργεία για μελέτη και έγκριση. Υπενθυμίζεται πως υπάρχει ήδη συμφωνηθέν χρονοδιάγραμμα για το έργο, το οποίο προβλέπει ότι όταν θα αρχίσουν τα κατασκευαστικά έργα, θα εμβαστούν στον προϋπολογισμό του Πανεπιστημίου Κύπρου €100 εκατ. σε βάθος δέκα ετών, ανάλογα με την πορεία των έργων και τις ανάγκες ανά έκαστο έτος. </p>
      <p>Απομένουν όμως ακόμη δυο βασικά στάδια για να προωθηθεί το έργο, τα οποία όμως είναι ήδη σε κάποιο βαθμό δρομολογημένα και δεν αναμένονται δυσκολίες στην ολοκλήρωσή τους. Το ένα θέμα είναι αυτό που αφορά τη νομοτεχνική μελέτη για τη δημιουργία της Σχολής. Όπως αναφέρθηκε στη σύσκεψη στο υπουργείο Παιδείας, η νομοτεχνική μελέτη βρίσκεται ολοκληρωμένη ενώπιον της Γενικής Εισαγγελίας και σύντομα αναμένεται να προωθηθεί στη Βουλή για να τύχει κοινοβουλευτικής έγκρισης. </p>
      <p> </p>
      <p>Όσο αφορά την κοινοβουλευτική έγκριση της δημιουργίας Σχολής Επιστημών και Τεχνολογίας Θάλασσας στη Λάρνακα, δεν αναμένεται να υπάρξουν εκπλήξεις, αφού είναι από σειρά ετών δεδηλωμένη η ομόφωνη θέση όλων των κοινοβουλευτικών κομμάτων, υπέρ της επιθυμίας της Λάρνακας να φιλοξενήσει αυτό το Εκπαιδευτικό Ίδρυμα. <br/>Τέλος, στη σύσκεψη που πραγματοποιήθηκε στο υπουργείο Παιδείας, επανατονίστηκε επίσης η συμφωνία του Υπουργείου, του Πανεπιστημίου Κύπρου και του Δήμου Λάρνακας ότι θα συνεχίσουν να συνεργάζονται στενά, ώστε να μην χαθεί αδικαιολόγητα άλλος χρόνος, ως προς τη δρομολόγηση της πορείας υλοποίησης αυτού του πολύ σημαντικού έργου για την πόλη της Λάρνακας. <br/> </p>
      <p>
        <b>Θα γίνει απολύμανση, αφού μετακινηθούν οι δεξαμενές</b>
      </p>
      <p> </p>
      <p>Σύμφωνα πάντα με τις πληροφορίες μας, προσπάθεια όλων είναι όπως αν είναι δυνατόν ακόμα και στον προϋπολογισμό του 2020 να περιληφθεί κονδύλι για τη Σχολή, αλλά αν αυτό δεν καταστεί δυνατό, τότε οπωσδήποτε αυτό θα πρέπει να γίνει στον προϋπολογισμό του 2021. </p>
      <p>Στην περίπτωση που όπως όλα δείχνουν η επιλογή χώρου θα αφορά τις εγκαταστάσεις της ΚΕτΑΠ, εξυπακούεται ότι στο τμήμα του χώρου που περιλαμβάνει τις πετρελαϊκές δεξαμενές, θα πρέπει να γίνει απολύμανση του εδάφους, αφού ασφαλώς πρώτα μετακινηθούν αυτές. </p>
      <p>
        <b>ΔΕΙΤΕ ΑΚΟΜΗ:<a href="http://www.philenews.com/eidiseis/topika/article/693120/pane-proedriko-ga-scholi-thalassas136"> Πάνε Προεδρικό για Σχολή Θάλασσας</a></b>
      </p>
      <p>Σημειώνεται ακόμα πως τον προηγούμενο χρόνο ο δήμαρχος Λάρνακας, Αντρέας Βύρας, είχε συναντηθεί με τον Πρόεδρο της Δημοκρατίας, Νίκο Αναστασιάδη, στον οποίο είχε εκφράσει την έντονη δυσαρέσκεια του ιδίου αλλά και του Δημοτικού Συμβουλίου, επειδή το υπουργείο Οικονομικών επί σειρά κάποιων ετών, δεν περιλάμβανε κονδύλι στον κρατικό προϋπολογισμό για να προωθηθεί η δημιουργία της Σχολής. Τότε ο Πρόεδρος της Δημοκρατίας είχε υποσχεθεί ότι θα αναλάμβανε πρωτοβουλία ώστε να υπάρξει πρόοδος στο θέμα, υπόσχεση που όπως φαίνεται έφερε και τις πρόσφατες εξελίξεις, γύρω από το αίτημα της Λάρνακας για να φιλοξενήσει στα όριά της τη Σχολή Επιστημών και Τεχνολογίας Θάλασσας, του Πανεπιστημίου Κύπρου. </p>
    </article>
  </body>
</html>