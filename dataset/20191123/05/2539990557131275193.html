<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/2218712,Sejm-w-Grodnie-ostatni-sejm-Rzeczypospolitej"/>
    <meta property="og:site_name" content="Polskie Radio"/>
    <meta property="article:published_time" content="2019-11-23T05:50:00+00:00"/>
    <meta property="og:title" content="Sejm w Grodnie - ostatni sejm Rzeczypospolitej"/>
    <meta property="og:description" content="23 listopada 1793 roku zakończyły się obrady sejmu w Grodnie. Posłowie zebrani na zwołanym przez Prusy i Rosję sejmie zatwierdzili drugi rozbiór Polski."/>
  </head>
  <body>
    <article>
      <h1>Sejm w Grodnie - ostatni sejm Rzeczypospolitej</h1>
      <address>
        <time datetime="2019-11-23T05:50:00+00:00">23 Nov 2019, 05:50</time>
      </address>
      <p>
        <b>23 listopada 1793 roku zakończyły się obrady sejmu w Grodnie. Posłowie zebrani na zwołanym przez Prusy i Rosję sejmie zatwierdzili drugi rozbiór Polski.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/20b79ff0-6e22-4a21-aac7-a77ef922d751.mp3"/>
          </figure>
          <p>O ostatnim sejmie I Rzeczypospolitej mówił prof. Jacek Staszewski w audycji Andrzeja Sowy pt. "Historia Polski. XVIII wiek". (PR, 19.12.2003)</p>
        </li>
        <li>
          <figure>
            <audio src="https://static.prsa.pl/dc2575ca-ab87-40cf-b11b-58baa08fa11d.mp3"/>
          </figure>
          <p>O sejmie grodzieńskim mówił prof. Jerzy Michalski w audycji Anny Kamińskiej "Historia sejmu polskiego. Ostatni sejm dawnej Rzeczypospolitej". (PR, 7.10.1985)</p>
        </li>
      </ul>
      <p>Rosja i Prusy przystąpiły do podziału Rzeczypospolitej już w styczniu 1793 roku. W niedługim czasie wojska pruskie zajęły prawie całą Wielkopolskę. Rosja zajęła kolejną część Wielkiego Księstwa Litewskiego, zostawiając Polsce Inflanty Wschodnie i mały skrawek województwa mińskiego. Austria, zajęta w tym czasie wojną z Francją, nie przystąpiła do rozbioru Polski.</p>
      <p>Po zajęciu terenów Polski przez Rosję i Prusy, niektórzy byli skłonni oddać tron Polski Konstantemu, wnukowi<a href="https://www.polskieradio.pl/39/156/Artykul/883604,Katarzyna-II-demon-zla-natchnienie-filozofow"> Katarzyny II</a>. Prusy próbowały przeciągnąć na swoją stronę ważniejszych dowódców wojskowych. Starały się także objąć zajęte obszary swoim prawodawstwem oraz przekształcić zaanektowane tereny w trwałą część państwa pruskiego.</p>
      <p>
        <b>Zwołanie sejmu grodzieńskiego</b>
      </p>
      <p>W Polsce w 1793 roku istniały dwa ośrodki władzy: konfederacja targowicka i Rada Nieustająca, powołana ponownie po wygranej nad zwolennikami Konstytucji 3 Maja. Między tymi ośrodkami toczył się spór o to, jak w takiej sytuacji ma funkcjonować państwo polskie. By go ostatecznie rozstrzygnąć, 17 czerwca 1793 roku, Rosja i Prusy zwołały w Grodnie obrady sejmu, które odbywały się w obecności wojsk rosyjskich.</p>
      <p>- Sejm grodzieński miał przywrócić zachwianą przez wydarzenia Sejmu Czteroletniego równowagę polityczną. Ten sejm był żałosnym wydarzeniem, został bowiem zwołany przez interweniujące w Polsce władze rosyjskie i pruskie, po to, aby potwierdzić drugi rozbiór – ocenił prof. Jacek Staszewski w audycji "Historia Polski. XVIII wiek".</p>
      <p>
        <b>Podjęte decyzje</b>
      </p>
      <p>Podczas obrad uchwalono nowe ustawodawstwo. <a href="https://www.polskieradio.pl/39/156/Artykul/684013,Konfederacja-targowicka-symbol-zdrady-narodowej">Targowiczanie</a>, choć niechętni <a href="https://www.polskieradio.pl/39/156/Artykul/948112,Sejm-Czteroletni-zwany-Wielkim">Sejmowi Czteroletniemu</a>, częściowo zaakceptowali podjęte na nim zmiany. W Grodnie przegłosowano ograniczenie roli władzy ustawodawczej na rzecz władzy wykonawczej reprezentowanej przez Radę Nieustającą.</p>
      <p>
        <b>Jakie jeszcze zmiany wprowadził sejm grodzieński? Posłuchaj audycji "Historia sejmu polskiego. Ostatni sejm dawnej Rzeczypospolitej".</b>
      </p>
      <p>
        <b>Rozbicie stronnictwa patriotycznego</b>
      </p>
      <p>Niespodziewanie opozycja na sejmie okazała się nadzwyczaj silna. Wielu posłów nie chciało potwierdzić rozbioru. Po kilku miesiącach obrad, we wrześniu zgodzono się na rozbiór ze strony Rosji.</p>
      <p>Do zaakceptowania pozostał jeszcze rozbiór ze strony Prus. By do tego doszło, wojska rosyjskie aresztowały i wywiozły z Grodna patriotycznych posłów. 14 października, marszałek Stanisław Bieliński milczenie na sali sejmowej uznał za potwierdzenie decyzji i podpisał akt rozbioru.</p>
      <p>Sejm grodzieński zakończył obrady 23 listopada 1793 roku. Jedną z ostatnich podjętych przez niego decyzji była ta o rozbiciu polskiej armii, która od tej pory musiała podzielić się kwaterami z wojskami rosyjskimi. Pozostała część wojsk miała zostać wcielona do armii pruskiej i rosyjskiej. Wielu polskich żołnierzy odmówiło wykonania tego rozkazu. Jednym z nich był brygadier Antoni Madaliński, który szczególnie wyróżnił się swoją postawą. <b>Co takiego zrobił brygadier Madaliński? Dowiesz się tego z audycji "Historia Polski. XVIII wiek".</b></p>
      <p>seb</p>
      <related>
        <a href="https://www.polskieradio.pl/9/396/Artykul/1742958,Trudne-dziedzictwo-sarmackie-Jestesmy-jego-ofiarami-czy-dziecmi"/>
      </related>
      <related>
        <a href="https://www.polskieradio.pl/39/156/Artykul/2205507,Drugi-rozbior-Polski-Kolejny-krok-do-wymazania-Polski-z-mapy-swiata"/>
      </related>
    </article>
  </body>
</html>