<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/ministr-angelkova-shche-poseti-sozopol-za-proverkata-za-digite"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T05:53:52+00:00"/>
    <meta property="og:title" content="Ангелкова ще посети Созопол във връзка с разпоредената проверка на дигите"/>
    <meta property="og:description" content="Министърът на туризма Николина Ангелкова ще разговаря утре в 10:00 часа с обществеността в Созопол по повод разпоредената от нея проверка за изграждан..."/>
  </head>
  <body>
    <article>
      <h1>Ангелкова ще посети Созопол във връзка с разпоредената проверка на дигите</h1>
      <address>
        <time datetime="2019-11-23T05:53:52+00:00">23 Nov 2019, 05:53</time>
      </address>
      <p>
        <b>Министърът на туризма Николина Ангелкова ще разговаря утре в 10:00 часа с обществеността в Созопол по повод разпоредената от нея проверка за изграждането на защитни диги на Централния плаж в Стария град. Преди това ще бъде извършена детайлна инспекция на дейностите по ивицата.</b>
      </p>
      <figure>
        <video src="https://nws2.bnt.bg/p/p/s/psn-231119-08-plaj-sozopol-x264-725868.mp4"/>
      </figure>
      <p>Министърът на туризма инициира спешната проверка на експерти от ведомството съвместно с другите компетентни органи, след като в публичното пространство се появи информация, че на плажа с техника се прави защитна дига, която да предпази плажната ивица.</p>
      <p>Проверката ще установи дали концесионерът на плажа изпълнява договорните си задължения и ще бъде извършена съвместно с други компетентни институции.</p>
      <p>Басейнова дирекция Варна разпореди на концесионера на Централния плаж в Созопол незабавно да преустанови изземването на пясък от Черно море. От Басейнова дирекция съобщават, че действията на концесионера са в несъответствие с писмото от фирмата-концесионер за натрупване на пясък по брега и че са поканили концесионера на среща за изясняване на обстоятелствата по случая.</p>
      <p>Жителите на древния град твърдят, че на този плаж никога не са правени подобни пясъчни диги. Според тях изгребването на огромното количество пясък от дъното на залива ще предизвика и екологични проблеми и ще увреди плажа.</p>
      <blockquote>Милена Костова: Нека да оставим природата да си върши работата. Това е град на 2600 години, мислите ли, че са живяли хората с диги тук?</blockquote>
      <blockquote>Аспасия Порожанова: Никой не може да пипа в археологическия резерват Созопол и да прави своеволия, каквито на него са му удобни. Тук ще си остане плажът автентичен, какъвто е бил.</blockquote>
      <p>Концесионерът твърди, че дигата ще предпази брега от зимните морски бури.</p>
      <blockquote>Илиян Иванов, представител на концесионера: Изграждаме я, за да се предпазят заведенията по плажа, да няма толкова боклуци.</blockquote>
      <blockquote>Христо Бърдуков: Една-единствена година взема едно заведение, което прекалиха, бяха стигнали до морето и беше очаквано, че ще го вземе морето. Това всичко е незаконно, да отворят схемата да видят, да не говорим, че все още няма схема за заведенията.</blockquote>
      <blockquote>Тихомир Янакиев, кмет на Созопол: Ние сме община Созопол, но плажът не е наша собственост, нито ние сме го отдали на концесия, нито имаме договор с този концесионер за някакъв вид дейност.</blockquote>
      <p>Жителите на Созопол заявиха, че ще протестират докато дигата не бъде премахната. От Басейнова дирекция заявиха още, че проверката продължава и че при установяване на нарушенията ще бъде издадено предписание за преустановяване на дейностите.</p>
      <related>
        <h4>Свързани публикации</h4>
        <a href="http://news.bnt.bg/bg/a/digata-na-plazha-v-sozopol-shche-bde-sborena"/>
        <a href="http://news.bnt.bg/bg/a/ministr-angelkova-razporedi-proverka-na-tsentralniya-plazh-v-sozopol"/>
        <a href="http://news.bnt.bg/bg/a/1018425-sozopol"/>
        <a href="http://news.bnt.bg/bg/a/38-godini-po-ksno-zapochvat-novi-izsledvaniya-na-kamennata-gora-kray-sozopol"/>
        <a href="http://news.bnt.bg/bg/a/v-sozopol-si-izbrakha-nov-kmet"/>
      </related>
    </article>
  </body>
</html>