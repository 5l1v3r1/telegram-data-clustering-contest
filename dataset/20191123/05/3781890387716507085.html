<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743157"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T05:15:00+00:00"/>
    <meta property="og:title" content="แค่หมายแรกยึดกว่า100ล้าน! ทรัพย์สินคดี'แชร์ฟอเร็กซ์'"/>
    <meta property="og:description" content="ดีเอสไอ สรุปผลตรวจค้นอายัดทรัพย์สินคดีแชร์ forex 3D ยึดห้องชุด รถยนต์ ที่ดินในกรุงเทพ-เชียงใหม่ มูลค่ากว่า 100 ล้าน เร่งขยายผลทางคดี"/>
  </head>
  <body>
    <article>
      <h1>แค่หมายแรกยึดกว่า100ล้าน! ทรัพย์สินคดี'แชร์ฟอเร็กซ์'</h1>
      <address>
        <time datetime="2019-11-23T05:15:00+00:00">23 Nov 2019, 05:15</time>
      </address>
      <p>
        <b>ดีเอสไอ สรุปผลตรวจค้นอายัดทรัพย์สินคดีแชร์ forex 3D ยึดห้องชุด รถยนต์ ที่ดินในกรุงเทพ-เชียงใหม่ มูลค่ากว่า 100 ล้าน เร่งขยายผลทางคดี</b>
      </p>
      <p>เมื่อวันที่ 23 พ.ย. ผู้สื่อข่าวรายงานว่า นพ.ไตรยฤทธิ์ เตมหิวงศ์ รองอธิบดีกรมสอบสวนคดีพิเศษ (ดีเอสไอ) ในฐานะหัวหน้าคณะพนักงานสอบสวนคดีแชร์เทรดอัตราแลกเปลี่ยนเงินตราต่างประเทศ (FOREX 3D) สรุปผลการนำหมายค้นจากศาลอาญาเข้าค้นเป้าหมาย 6 จุด ที่เกี่ยวข้องกับการกระทำความผิด ดังนี้ 1. ห้องชุดเลขที่ 61/125 ชั้น 38 อาคารเอ โครงการรอย์ช ไพรเวท เรสซิเดนซ์ส ตั้งอยู่ในซอยสุขุมวิท 31 (สวัสดี) แขวงคลองเตยเหนือ เขตวัฒนา กรุงเทพฯ พบเอกสารที่เกี่ยวข้องกับทางคดี ตรวจยึดเครื่องประดับมีค่า นาฬิกาหรู อายัดรถยนต์ จำนวน 1 คัน 2. ห้องชุดเลขที่ 61/155 ชั้น 20 อาคารบี โครงการรอย์ช ไพรเวท เรสซิเดนซ์ ซึ่งเป็นการเช่า การตรวจค้นไม่พบสิ่งของที่มีราคา ภายในห้องมีเพียงเฟอร์นิเจอร์ทั่วไป 3. บริษัท มี ดี เพย์ จำกัด ตั้งอยู่เลขที่ 168/58 ถนนนาคนิวาส แขวงลาดพร้าว เขตลาดพร้าว กรุงเทพฯ ซึ่งเป็นสำนักงานที่มีเฟอร์นิเจอร์ แต่ไม่มีการใช้งาน สอบถามผู้ให้เช่าสถานที่แล้วพบว่า หลังจากทำการเช่าไม่มีพนักงานของบริษัทฯ มาทำงาน แสดงให้เห็นว่าเป็นบริษัทที่ตั้งมาหลอกลวงผู้ลงทุนโดยไม่มีการดำเนินกิจการจริง</p>
      <figure>
        <img src="https://www.dailynews.co.th/admin/upload/20191123/news_eqvkzdPCLn115232_533.jpg?v=201911231511?v=3128"/>
      </figure>
      <p>4. โครงการ Life@Ratchada Huaykwang ชั้น 5 ห้องเลขที่ 189/24 ถนนประชาราษฎร์บำเพ็ญ แขวงห้วยขวาง เขตห้วยขวาง กรุงเทพฯ จากการตรวจค้น มีลักษณะเป็นห้องชุด ขนาด 41 ตารางเมตร สภาพห้องอยู่ระหว่างการรีโนเวท ตกแต่งภายใน เบื้องต้นได้ตรวจยึดอายัดรถยนต์ Honda  civic หมายเลขทะเบียน 6 กฐ 8626 กทม. ซึ่งมีชื่อเจ้าของห้องชุดเลขที่ดังกล่าวเป็นผู้ครอบครอง 5. บ้านพักในซอยสตรีวิทยา 12 แขวงลาดพร้าว เขตลาดพร้าว กรุงเทพฯ ยึดเอกสารและคอมพิวเตอร์ รวมทั้งรถยนต์จำนวน 1 คัน 6. บริษัท อาร์ เอ็ม เอส แฟมิเลี่ย จำกัด อยู่ภายในบริเวณพื้นที่สำนักงานให้เช่าของ บริษัท รีจัส รัชดา เซ็นเตอร์ จำกัด ชั้น 20 ตึกเอไอเอ แคปปิตอล ถนนรัชดาภิเษก แขวงดินแดง เขตดินแดง กรุงเทพฯ ยึดเครื่องคอมพิวเตอร์ จำนวนประมาณ 20 เครื่องฮาร์ดดิสจากเครื่องถ่ายเอกสาร จำนวน ​1​ ชุด​ และทรัพย์สินที่มีค่าจำนวนหนึ่ง​ ตามที่สำนักงานป้องกันและปราบปรามการฟอกเงิน ​(ปปง.) ร้องขอให้ยึดไว้ เช่น​ โทรทัศน์ขนาดใหญ่ จำนวน 2 เครื่อง จอคอมพิวเตอร์ราคาสูง จำนวน 14 จอ นอกจากนี้ ยังได้อายัดที่ดินในจังหวัดเชียงใหม่ จำนวน 5 แปลง มูลค่าประมาณ 15 ล้านบาท อายัดที่ดินพร้อมสิ่งปลูกสร้าง จำนวน 1 แปลง มูลค่าประมาณ 76 ล้านบาท ในพื้นที่กรุงเทพฯ และอยู่ระหว่างตรวจสอบบ้านพัก ห้องชุด ที่ดิน และรถยนต์ เพื่อขยายผลในทางคดีต่อไป</p>
      <figure>
        <img src="https://www.dailynews.co.th/admin/upload/20191123/news_JAfbaEwIKP113627_533.jpg?v=201911231511?v=9126"/>
      </figure>
      <p>โดยนายสมศักดิ์ เทพสุทิน รัฐมนตรีว่าการกระทรวงยุติธรรม ระบุว่า ปฏิบัติการเข้าตรวจค้นดังกล่าวเป็นเพียงหมายค้นใบแรก อายัดทรัพย์ได้กว่า 100 ล้านบาท หลังจากนี้จะมีปฏิบัติการติดตามทรัพย์สินอย่างต่อเนื่อง เพราะในคดีแชร์ forex 3 D มีความเสียหายมากกว่า 10,000 ล้านบาท และมีประชาชนหลงเชื่อนำเงินมาลงทุนไม่ต่ำกว่า 8,000 ราย</p>
    </article>
  </body>
</html>