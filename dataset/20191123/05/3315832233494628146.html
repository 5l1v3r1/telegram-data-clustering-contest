<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fa1099d61de928c4/interceptarile-ilegale-procuratura-a-pornit-urmarire-penala-in-septembrie-4-ofiteri-si-3-procurori-cu-statut-de-invinuiti.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-23T05:34:00+00:00"/>
    <meta property="og:title" content="Interceptările ilegale: Procuratura a pornit urmărire penală în septembrie; 4 ofițeri și 3 procurori, cu statut de învinuiți"/>
    <meta property="og:description" content="Procuratura cercetează interceptările ilegale, iar 4 ofițeri de investigație din cadrul INI și 3 procurori au deja statut de învinuiți în această cauză penală. „Procuratura Anticorupție efectuează urmărirea penală pe faptele de culegere ilegală a informațiilor ocrotite de lege (viața personală - care constituie secret personal și familial) fără consimțământul persoanei, cu utilizarea mijloacelor tehnice speciale destinate pentru deținerea ascunsă a informației, precum și violarea dreptului la secretul convorbirilor telefonice, cu încălcarea legislației și cu folosirea situației de serviciu”, precizează un comunicat de presă."/>
  </head>
  <body>
    <article>
      <h1>Interceptările ilegale: Procuratura a pornit urmărire penală în septembrie; 4 ofițeri și 3 procurori, cu statut de învinuiți</h1>
      <address><time datetime="2019-11-23T05:34:00+00:00">23 Nov 2019, 05:34</time> by <a rel="author">Jurnal.md</a></address>
      <p>
        <b>Procuratura cercetează interceptările ilegale, iar 4 ofițeri de investigație din cadrul INI și 3 procurori au deja statut de învinuiți în această cauză penală.</b>
      </p>
      <p>
        <b>„Procuratura Anticorupție efectuează urmărirea penală pe faptele de culegere ilegală a informațiilor ocrotite de lege (viața personală - care constituie secret personal și familial) fără consimțământul persoanei, cu utilizarea mijloacelor tehnice speciale destinate pentru deținerea ascunsă a informației, precum și violarea dreptului la secretul convorbirilor telefonice, cu încălcarea legislației și cu folosirea situației de serviciu”, precizează un comunicat de presă.</b>
      </p>
      <p>Urmărirea penală a fost pornită la începutul lunii septembrie 2019, de către Procurorul General, în trei cauze penale, care au fost transmise Procuraturii Anticorupție pentru efectuarea urmăririi penale în continuare. Cele trei cauze au fost, ulterior, conexate într-o singură procedură.</p>
      <p>În cadrul urmăririi penale au fost recunoscuți în calitate de bănuiți: 4 ofițeri de investigație, inclusiv un șef de subdiviziune din cadrul Inspectoratului Național de Investigație al IGP și 3 procurori.</p>
      <p>În cadrul acestei cauze penale, membrii grupului de urmărire penală, au întreprins următoarele acțiuni:</p>
      <p>- audieri în calitate de martori - 12 persoane.</p>
      <p>- recunoscute și audiate în calitate de parte vătămată - 4 persoane.</p>
      <p>- ridicări de documente și obiecte - 3.</p>
      <p>- examinate documente și obiecte - 3.</p>
      <p>- inițiate investigații în ordinea art.274 din Codul procedură penală în 4 procese penale.</p>
      <p>De menționat că acțiunile pe care se bazează cercetarea penală se pedepsesc cu amendă în mărime de la 550 la 750 unităţi convenţionale sau cu muncă neremunerată în folosul comunităţii de la 200 la 240 de ore, închisoare de până la 3 ani sau privarea de dreptul de a ocupa anumite funcţii sau de a desfăşura o anumită activitate pe un termen de până la 3 ani.</p>
      <p>Amintim că ieri, <a href="http://jurnal.md/ro/news/6e6d7ffcdee6dacd/foto-lista-cu-jurnalisti-si-activisti-care-ar-fi-fost-interceptati-de-fostul-regim.html">președintele Comisiei securitate națională, apărare și ordine publică, Chiril Moțpan, a declarat că fostul regim ar fi interceptat mii de oameni,</a> printre care jurnaliști, activiști civici, lideri ai opoziției, oameni de rând care au participat la proteste, profesori, etc.</p>
    </article>
  </body>
</html>