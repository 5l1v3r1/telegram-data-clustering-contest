<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191123_04732326"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-23T05:11:00+00:00"/>
    <meta property="og:title" content="Pleidooi voor duurdere dienstencheques"/>
    <meta property="og:description" content="Federgon, de sectororganisatie van de dienstenchequebedrijven, en de vakbonden in de sector pleiten voor een verhoging van de prijs van de dienstencheques...."/>
  </head>
  <body>
    <article>
      <h1>Pleidooi voor duurdere dienstencheques</h1>
      <address>
        <time datetime="2019-11-23T05:11:00+00:00">23 Nov 2019, 05:11</time>
      </address>
      <p>
        <b>Federgon, de sectororganisatie van de dienstenchequebedrijven, en de vakbonden in de sector pleiten voor een verhoging van de prijs van de dienstencheques. Dat schrijft De Tijd zaterdag.</b>
      </p>
      <p>De vakbonden plannen donderdag acties omdat ze een loonsverhoging van 1,1 procent eisen. Federgon ziet dat niet zitten. “We zouden dat de werknemers graag gunnen, maar we kunnen niet. De marges worden almaar kleiner en het water staat de dienstenchequebedrijven aan de lippen”, zegt algemeen directeur Herwig Muyldermans.</p>
      <p>Sinds 2014 is de prijs van een dienstencheque 9 euro. Daarbovenop krijgen de bedrijven een subsidie van de overheid waarmee het loon van de poetshulp en de overige kosten worden gefinancierd. Omdat de kosten sneller stijgen dan de subsidie en de prijs van een dienstencheque vastligt, komen veel dienstenchequebedrijven in de problemen.</p>
      <p>Federgon pleit ervoor de prijs van een dienstencheque te koppelen aan de index om meer ademruimte voor de bedrijven te creëren. Als de lonen stijgen, moet de prijs van een cheque met hetzelfde percentage stijgen.</p>
      <p>Vlaams minister van Werk en Economie Hilde Crevits (CD&amp;V) houdt de boot voorlopig af. “De Vlaamse regering is niet blind voor de uitdagingen in de sector en voor de werknemers”, zegt ze. “Het departement Werk en Sociale Economie gaat een analyse maken van de leefbaarheid van de sector. Er is ook al overleg gepleegd met de sector. Dat zal nog gebeuren.”</p>
    </article>
  </body>
</html>