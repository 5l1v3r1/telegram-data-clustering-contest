<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/dogum-sonrasindaki-iki-yil-icinde-prim-odemediginiz-gunleri-borclanabilirsiniz-2221261"/>
    <meta property="og:site_name" content="Posta"/>
    <meta property="article:published_time" content="2019-11-23T05:01:43+00:00"/>
    <meta property="og:title" content="Doğum sonrasındaki iki yıl içinde prim ödemediğiniz günleri borçlanabilirsiniz"/>
    <meta property="og:description" content="Soru: 1980 doğumluyum. SSK başlangıç tarihim 19 Ocak 2001. Toplam 4214 gün primim var. 2013’te oğlum oldu. 2015’te işi bırakmak zorunda kaldım. En kısa zamanda nasıl emekli olabilirim?"/>
  </head>
  <body>
    <article>
      <h1>Doğum sonrasındaki iki yıl içinde prim ödemediğiniz günleri borçlanabilirsiniz</h1>
      <address><time datetime="2019-11-23T05:01:43+00:00">23 Nov 2019, 05:01</time> by <a rel="author">Ekrem Sarısu</a></address>
      <p><b>Soru:</b> 1980 doğumluyum. SSK başlangıç tarihim 19 Ocak 2001. Toplam 4214 gün primim var. 2013’te oğlum oldu. 2015’te işi bırakmak zorunda kaldım. En kısa zamanda nasıl emekli olabilirim? ● Evrim DEMİR</p>
      <p><b>Cevap: </b>Prim ödemenizi 7000 güne tamamlamanız şartıyla, 58 yaşınızı dolduracağınız tarihte emekli olabilirsiniz. Ayrıca, 286 gün daha prim ödeyerek priminizi 4500 güne tamamlamanız şartıyla, yine aynı tarihte yani 58 yaşınızı dolduracağınız tarihte emekli olabilirsiniz (25 yıl sigortalılık süresi, 4500 gün prim ödeme ve 589 yaş şartlarına tabi olarak).</p>
      <p>Doğumunuz sonrasındaki iki yıl içinde prim ödemediğiniz boş günleri borçlanma hakkınız var. Bu iki yıl içinde prim ödenmeyen 286 gününüz varsa, 286 gün doğum borçlanması yaparak priminizi 4500 güne tamamlayabilirsiniz.</p>
      <p>
        <b>EŞİM KIDEM TAZMİNATINI NASIL ALABİLİR?</b>
      </p>
      <p><b>Soru:</b> 1 Ocak 1981 doğumlu eşim, askerliğini 2001’de yaptı. Sigorta girişi 2007’de oldu. 7 yıldır aynı işyerinde çalışıyor. Acaba kıdem tazminatını nasıl alabilir? ● Figen KOCATEPE</p>
      <p><b>Cevap:</b> Eşiniz işinden kıdem tazminatı alarak ayrılamaz. Çünkü kıdem tazminatı alarak işten ayrılabilmek için, emeklili olmak için aranan şartlardan yaş dışındakilerinin sağlanması gerekiyor.</p>
      <p>Eşiniz emekli olmak için 7000 gün prim ödeme ve 60 yaş şartlarına tabi. Dolayısıyla eşinizin, işinden kıdem tazminatı alarak ayrılabilmesi için primini 7000 güne tamamlaması gerekiyor.</p>
      <p>
        <b>ASKERLİĞİMİ BORÇLANIRSAM PRİMİM ARTAR MI?</b>
      </p>
      <p><b>SORU: </b>1968 doğumluyum. SSK başlangıç tarihim 3 Eylül 1990. Toplam 4500 gün primim var. 18 ay askerlik yatırıp, gün sayımı yükseltebilir miyim? Ne zaman emekli olurum? ● Metin GÖKTEKİN</p>
      <p><b>CEVAP:</b> Askerliğinizi her zaman borçlanabilirsiniz. Askerliğinizi sigorta başlangıç tarihinden önce yapmışsanız, askerliğinizi borçlanıp ayrıca 410 gün de prim ödeyerek priminizi 5450 güne tamamlayacağınız tarihte emekli olabilirsiniz.</p>
      <p>Eğer askerliğiniz sigorta başlangıcından sonraysa askerliğinizi borçlanıp ayrıca 485 gün daha prim ödeyerek, priminizi 5525 güne tamamlayacağınız tarihte emekli olabilirsiniz.</p>
      <p>
        <b>1163 GÜN DAHA PRİM ÖDERSENİZ 58 YAŞINDA EMEKLİ OLURSUNUZ</b>
      </p>
      <p><b>SORU:</b> 25 Temmuz 1965 doğumluyum. SSK başlangıç tarihim 1987. Sonra Bağkurlu oldum. Toplamda 4237 gün prim ödemem var. Son prim ödemelerim Bağkur’adır. Ne zaman emekli olabilirim? ● Emine TOPAL</p>
      <p><b>CEVAP:</b> Sorunuzdan SSK’dan sonra Bağkur’a 1260 günden fazla prim ödemeniz olduğu anlaşılıyor. Bağkur’dan yaş haddinden emekli olmak için 5400 gün prim ödeme ve 58 yaş şartlarına tabisiniz.</p>
      <p>1163 gün daha prim ödeyerek priminizi 5400 güne tamamlamanız şartıyla, 58 yaşınızı dolduracağınız 25 Temmuz 2023’te Bağkur’dan emekli olabilirsiniz. SSK ve Bağkur prim ödeme tarihlerinizi bildirmeniz halinde, sorunuza daha net cevap verebiliriz.</p>
      <p>
        <b>GİRİŞTE ADINIZA PRİM ÖDENMİŞSE 55 YAŞA TABİSİNİZ</b>
      </p>
      <p><b>SORU:</b> 1978 doğumluyum. Sigorta giriş tarihim 1 Temmuz 1995. 2004’ten itibaren çalışmaktayım. Ne zaman emekli olabilirim? ● Ufuk UZUNER</p>
      <p><b>Cevap: </b>Girişinizde adınıza prim ödemesi varsa, emekli olmak için 25 yıl sigortalılık süresi, 5750 gün prim ödeme ve 55 yaş şartlarına tabisiniz. 5750 gün prim ödemiş olmanız şartıyla, 55 yaşınızı dolduracağınız tarihte emekli olabilirsiniz. Şayet adınıza ilk defa 2004’te prim ödenmişse, iki şekilde emekli olabilirsiniz.</p>
      <p>1) 7000 gün prim ödemiş olmanız şartıyla 60 yaşınızı dolduracağınız tarihte.</p>
      <p>2) 4500 gün prim ödemiş olmanız şartıyla 60 yaşınızı dolduracağınız tarihte (25 yıl sigorta süresi, 4500 gün prim ödeme ve 60 yaş şartlarına tabi olarak).</p>
      <p>
        <b>SSK’DAN EMEKLİ OLMANIZ AVANTAJLI</b>
      </p>
      <p><b>Soru: </b>6 Mart 1975 doğumluyum. SSK başlangıç tarihim 12 Eylül 1994. SSK’ya 1627 gün, Bağkur’a da 1709 gün prim ödemem var. Acaba ne zaman emekli olabilirim? ● Necati ORHAN</p>
      <p><b>Cevap:</b> SSK’dan daha erken emekli olabilirsiniz. Son 1260 gün priminizi sigortalı bir işte çalışarak SSK’ya ödemeniz şartıyla, 2339 gün (1079 gün Bağkur’a ödedikten sonra SSK’ya 1260 gün) daha prim ödeyerek toplam priminizi 5675 güne tamamlamanız şartıyla, 54 yaşınızı dolduracağınız tarihte SSK’dan emekli olabilirsiniz.</p>
    </article>
  </body>
</html>