<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/iktidara-yakin-yazardan-akpye-uyarilar-257536h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T05:46:00+00:00"/>
    <meta property="og:title" content="İktidara yakın yazardan AKP'ye uyarılar!"/>
    <meta property="og:description" content="İktidara yakınlığı ile bilinen Yeni Akit yazarı Abdurrahman Dilipak, bugünkü yazısında, adalet duygusu, liyakat ve aile yapısına ilişkin olarak AKP'ye uyarılarda bulundu."/>
  </head>
  <body>
    <article>
      <h1>İktidara yakın yazardan AKP'ye uyarılar!</h1>
      <address><time datetime="2019-11-23T05:46:00+00:00">23 Nov 2019, 05:46</time> by <a rel="author">Yeni Çağ Gazetesi</a></address>
      <p>
        <b>İktidara yakınlığı ile bilinen Yeni Akit yazarı Abdurrahman Dilipak, bugünkü yazısında, adalet duygusu, liyakat ve aile yapısına ilişkin olarak AKP'ye uyarılarda bulundu.</b>
      </p>
      <p>İktidara yakın Yeni Akit yazarı Abdurrahman Dilipak, “İnsanlık öldükten sonra" başlığıyla kaleme aldığı yazısında, adalet duygusu, liyakat ve aile yapısına ilişkin olarak AKP'ye uyarılarda bulundu.</p>
      <p>“Hiçbir başarı, kaybedilen aklın, ahlakın, ailenin, adaletin yerini dolduramaz” diyen Dilipak, “Bu cinsiyet eşitliği, İstanbul sözleşmesi ve aile ilgili diğer düzenlemelerin birçoğu başımızın belası. Tek başına bile, bu mesele, AK Parti’nin dibe vurması için yeter de artar bile” ifadesini kullanması dikkat çekti. </p>
      <p>Sözlerinin devamında, “Savaş, terör, darbe girişimi, ekonomik kriz, gelir geçer ama, söylüyorum bu konu gündemden düşmez” diyen Dilipak, eski Başbakan ve eski ANAP Genel Başkanı Mesut Yılmaz’ın siyasi hayatım pahasına da olsa çıkaracağım’ diyerek ortaya koyduğu 4306 sayılı sekiz yıllık kesintisiz öğretim yasasını hatırlatarak bunun ANAP’ın sonu olduğunu dile getirdi. “Diğer konulardan bağımsız olarak bu aile, adalet, eğitim gençlik politikalarının her biri tek başına AK Parti için aynı sonucu doğurabilir” ifadelerini kullanan Dilipak AKP’ye “halka inatlaşmama” çağrısında bulundu, “Seçim sonuçları itibarı ile seçmenin sandıkta verdiği mesaj hâlâ tam olarak alınmadığı, anlaşılmadığı görülüyor. Söz verilen değişim hâlâ gerçekleşmiş değil” dedi.</p>
      <p>Dilipak yazısını şöyle noktaladı:</p>
      <p>“Eğer akletmez, kulağımıza hoş gelen kolay çözümler ve kurtarıcı liderler peşinde koşmaya devam edecek olursak varacağınız yeri söyleyeyim: Pişmanlık ve acı. Biz kendimizi değiştirmeden Allah bizi değiştirmeyecek. Yanlış işlerin ve kişilerin peşinde koşanlar kaçtıklarını sandıkları şeye doğru koşarlar aslında. Dikkat edelim. İnsanı yaşatalım ki devlet de yaşasın. İnsanlık ölmesin ki, insan yaşasın! Ailenin felaketine yol açan düzenlemelerden vazgeçin, toplumu bu fitneye yönlendiren kişi ve kurumlarla bağınızı kesin. Zalimlere yardım etmeyin ki, sonra ateş size de dokunmasın.”</p>
      <related>
        <a href="https://www.yenicaggazetesi.com.tr/ahmet-davutoglu-cephesinden-erdogana-gozdagi-257434h.htm"/>
        <a href="https://www.yenicaggazetesi.com.tr/baskanlik-sistemi-akpnin-sonunu-hazirliyor-257427h.htm"/>
        <a href="https://www.yenicaggazetesi.com.tr/akpde-ust-duzey-istifalar-yasanacak-257132h.htm"/>
        <a href="https://www.yenicaggazetesi.com.tr/bulent-arinc-erdogandan-intikam-almaya-calisiyor-256568h.htm"/>
      </related>
    </article>
  </body>
</html>