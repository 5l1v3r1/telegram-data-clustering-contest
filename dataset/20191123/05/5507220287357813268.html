<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188189/"/>
    <meta property="og:site_name" content="Janam TV"/>
    <meta property="article:published_time" content="2019-11-23T05:14:27+00:00"/>
    <meta property="og:title" content="ചോദ്യപ്പേപ്പറില്‍ തന്നെ ഉത്തരത്തിന്റെ ക്ലൂ നല്‍കി കാലിക്കറ്റ് സര്‍വ്വകലാശാല"/>
    <meta property="og:description" content="മലപ്പുറം: ചോദ്യപ്പേപ്പറില്‍ തന്നെ ഉത്തരത്തിന്റെ സൂചന നല്‍കി കാലിക്കറ്റ് സര്‍വ്വകലാശാല. ബി എ അഫ്‌സലുല്‍ ഉലമ നാലാം സെമസ്റ്റര്‍ വിദൂര പഠന വിഭാഗം"/>
  </head>
  <body>
    <article>
      <h1>ചോദ്യപ്പേപ്പറില്‍ തന്നെ ഉത്തരത്തിന്റെ ക്ലൂ നല്‍കി കാലിക്കറ്റ് സര്‍വ്വകലാശാല</h1>
      <address><time datetime="2019-11-23T05:14:27+00:00">23 Nov 2019, 05:14</time> by <a rel="author">Janam TV Web Desk</a></address>
      <p>മലപ്പുറം: ചോദ്യപ്പേപ്പറില്‍ തന്നെ ഉത്തരത്തിന്റെ സൂചന നല്‍കി കാലിക്കറ്റ് സര്‍വ്വകലാശാല. ബി എ അഫ്‌സലുല്‍ ഉലമ നാലാം സെമസ്റ്റര്‍ വിദൂര പഠന വിഭാഗം വിദ്യാര്‍ത്ഥികള്‍ക്കായി നടത്തിയ പരീക്ഷയിലെ ചോദ്യപ്പേറില്‍ ഒബ്ജക്ടീവ് ചോദ്യങ്ങളുടെ ഉത്തരങ്ങള്‍ കട്ടിയുള്ളതാക്കിയാണ് സര്‍വ്വകലാശാല അച്ചടിച്ചത്. മൂല്യ നിര്‍ണ്ണയ ക്യാമ്പിനിടെയാണ് ചോദ്യപ്പേപ്പറിലെ ഗുരുതര പിഴവ് അധ്യാപകര്‍ കണ്ടെത്തിയത്.</p>
      <p>ഹദീസ് ലിറ്ററേച്ചര്‍ ആന്‍ഡ് സയന്‍സ് ഓഫ് പൊഫറ്റിക് ട്രെഡീഷന്‍ എന്ന വിഷയത്തിലെ ഇന്റണല്‍ പരീക്ഷയുടെ ചോദ്യപ്പേപ്പറിലാണ് ഗുരുതര വീഴ്ച സംഭവിച്ചിരിക്കുന്നത്. ആകെ 20 ഒബ്ജക്ടീവ് ചോദ്യങ്ങളാണ പരീക്ഷയില്‍ ഉണ്ടായിരുന്നത്. ഓരോ ചോദ്യത്തിനും നാല് ഉത്തരങ്ങളും നല്‍കിയിരുന്നു. ഇതില്‍ ശരിയുത്തരം മാത്രം വലുതാക്കിയാണ് അച്ചടിച്ചിരുന്നത്.</p>
      <p>മൂല്യ നിര്‍ണ്ണയത്തിനിടെയാണ് കട്ടിയായി അച്ചടിച്ചതെല്ലാം ശരിയായ ഉത്തരങ്ങളാണെന്ന വിവരം അധ്യാപകര്‍ അറിഞ്ഞത്. തുടര്‍ന്ന് ഈ വിവരം സര്‍വ്വകലാശാല അധികൃതരെ അറിയിച്ചു.</p>
      <p>ആയിരത്തോളം വിദ്യാര്‍ത്ഥികളാണ് പരീക്ഷ എഴുതിയത്. പരീക്ഷാ ഫലം പുറത്തുവന്നിട്ടില്ല. ചോദ്യ ബാങ്കിലേക്കായി അധ്യാപകര്‍ തയ്യാറാക്കിയ ചോദ്യോത്തരങ്ങളില്‍ ഉത്തരങ്ങള്‍ വലുതാക്കിയാണ് നല്‍കിയിരുന്നത്. ഇത് അതുപോലെ അച്ചടിച്ചതാണോ എന്നും അധികൃതര്‍ സംശയിക്കുന്നുണ്ട്.</p>
    </article>
  </body>
</html>