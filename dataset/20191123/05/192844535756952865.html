<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/campus/1398277/"/>
    <meta property="og:site_name" content="Sanook"/>
    <meta property="article:published_time" content="2019-11-23T05:21:00+00:00"/>
    <meta property="og:title" content="ดีเดย์ ห้างใหญ่งดแจกถุงพลาสติก ..ความเคยชินที่ต้องค่อย ๆ เปลี่ยน"/>
    <meta property="og:description" content="ข่าวใหญ่น่ายินดีที่หลายคนอาจยังไม่รู้ ว่าด้วยกลุ่มผู้ประกอบการห้างร้านและร้านสะดวกซื้อประกาศงดแจกถุงพลาสติกเต็มตัวโดยเริ่มต้นตั้งแต่วันที่ 1 มกราคม 2563 เป็นต้นไป จากที่ก่อนหน้านี้มีการกำหนดงดแจกเพียงบางวันเท่านั้น และตั้งเป้าลดการแจกถุงพลาสติกกับทั้งตลาดและร้านค้าทั่วไปในปี 2564"/>
  </head>
  <body>
    <article>
      <h1>ดีเดย์ ห้างใหญ่งดแจกถุงพลาสติก ..ความเคยชินที่ต้องค่อย ๆ เปลี่ยน</h1>
      <address>
        <time datetime="2019-11-23T05:21:00+00:00">23 Nov 2019, 05:21</time>
      </address>
      <p>ข่าวใหญ่น่ายินดีที่หลายคนอาจยังไม่รู้ ว่าด้วยกลุ่มผู้ประกอบการห้างร้านและร้านสะดวกซื้อประกาศงดแจก<a href="http://www.sanook.com/campus/1371005/">ถุงพลาสติก</a>เต็มตัวโดยเริ่มต้นตั้งแต่วันที่ 1 มกราคม 2563 เป็นต้นไป จากที่ก่อนหน้านี้มีการกำหนดงดแจกเพียงบางวันเท่านั้น และตั้งเป้าลดการแจกถุงพลาสติกกับทั้งตลาดและร้านค้าทั่วไปในปี 2564</p>
      <p>เป็นที่ทราบกันดีว่าปัญหาการย่อยสลายยากของขยะพลาสติกนั้นสร้างผลกระทบสะสมจนเป็นปัญหาใหญ่มาโดยตลอดและยังหาหนทางแก้ไขกันอย่างต่อเนื่อง ทั้งการหาวัสดุอื่น ๆ ทดแทน การใช้ซ้ำนำกลับมาใช้ใหม่ รวมถึงการลดการใช้งานพลาสติกลง ทำให้ตัวเลขของขยะพลาสติกลดลงไปมากแต่ก็ยังไม่มากเท่าจำนวนขยะที่สะสมอยู่ในสิ่งแวดล้อมอยู่ดี เนื่องด้วยความจำเป็นในการใช้งานบางอย่างและข้อจำกัดต่าง ๆ มีไม่เท่ากัน</p>
      <p>แต่ด้วยความที่ว่ามนุษย์นั้นมีความเคยชินกับการใช้พลาสติกอยู่ทุกเมื่อเชื่อวัน การที่อยู่ ๆ จะไปชี้บอกให้ใครสักคนลดการใช้พลาสติกนั้นคงเป็นเรื่องที่ทำได้ยากอยู่พอสมควร และลำพังเพียงแค่คิดว่าการห่วงใยสิ่งแวดล้อมโดยการลดละเลิกการใช้พลาสติกของเราเพียงคนเดียวจะไปเปลี่ยนอะไรได้ก็ดูเป็นเรื่องน่าท้อแท้ใจ แต่ก็ยังพอใจชื้นขึ้นมาบ้างเมื่อช่วงนี้เทรนด์รักษ์โลกกำลังมาแรงและผู้คนหันมาใส่ใจกับการทิ้งขยะอย่างถูกวิธีกันมากขึ้น</p>
      <figure>
        <img src="https://s.isanook.com/ca/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2NhLzAvdWQvMjc5LzEzOTgyNzcvcGhvdG8tMTU1NDU2MDQwOC04NjE1Nzg5MmMwZjkuanBn.jpg"/>
      </figure>
      <p>ในส่วนหนึ่งข่าวการงดแจกพลาสติกก็ทำให้ความคิดเห็นในสังคมแตกออกเป็นสองฝั่งใหญ่ ๆ เริ่มด้วยฝ่ายแรกที่เห็นดีเห็นงามที่ทุกคนควรปรับเปลี่ยนพฤติกรรมกันอย่างจริงจังได้แล้ว กับอีกฝ่ายที่ยังไม่คุ้นชินกับการไม่มีถุงพลาสติกให้ใช้เพราะเห็นว่าการมีถุงพลาสติกยังสามารถนำไปใช้งานได้ในหลากหลายด้าน</p>
      <p>เช่น การนำมารียูสเป็นถุงขยะ พับเก็บไว้ใช้ใส่ของอื่น ๆ ในยามจำเป็น ซึ่งเป็นเรื่องที่เข้าใจได้เนื่องด้วยความสะดวกสบายและเคยชินกับวิถีนี้มาตั้งแต่ต้น ลำพังเพียงแค่นี้ก็ทำให้ขาดข้าวของเครื่องใช้ในครัวเรือนไปมากอยู่</p>
      <p>ซึ่งทางออกที่ดีในประเด็นละเอียดอ่อนเช่นนี้อยู่ที่การทำความเข้าใจไม่ถกเถียงกันให้เป็นปัญหา เพราะการแก้ปัญหาเมื่อถุงพลาสติกถูกลดการใช้งานลงมีอยู่มากมาย เพียงแค่ใช้สิ่งอื่นทดแทน เช่น ถุงผ้า ถุงไนล่อน ตะกร้าพลาสติก(ที่ใช้ได้หลายครั้ง) และซื้อหรือใช้ถุงพลาสติกในเมื่อยามจำเป็นเท่านั้น ซึ่งแน่นอนว่าในช่วงของการปรับเปลี่ยนวิถีอะไรสักอย่างความไม่สะดวกที่เข้ามาอาจทำให้หลายคนคิดว่า “ทำไมฉันต้องมาลำบากอะไรกับเรื่องพวกนี้” จึงอยากให้ปรับมุมมองใหม่ว่า ถือเป็นการปรับเปลี่ยนพฤติกรรม ไม่มีถุงพลาสติกให้ใช้ก็ใช้สิ่งอื่นทดแทน และหากจำเป็นฉุกเฉินก็ซื้อถุงพลาสติกใช้ก็ไม่มีปัญหาอะไร อย่างน้อย ๆ ก็ถือว่าเป็นการเริ่มต้นร่วมกันที่ดีที่จะทำให้ขยะพลาสติกสะสมในสิ่งแวดล้อมน้อยลง</p>
      <p>เพียงการลดการใช้พลาสติกลงทีละเล็กละน้อยก็ถือเป็นการช่วยเหลือสิ่งแวดล้อมด้วยการลดขยะลงแล้วหากคิดในมุมของภาพรวมในจำนวนมาก ค่อย ๆ ปรับค่อย ๆ เปลี่ยนทีละนิดสร้างความคุ้นเคยใหม่ ๆ ซึ่งหลายคนอาจคิดว่าเรื่องเหล่านี้เป็นเรื่องไกลตัว</p>
      <p>แต่รู้หรือไม่ว่าโลกของเรามีพื้นที่ส่วนใหญ่เป็นมหาสมุทร และขยะที่เกลื่อนกลาดอยู่ในทะเลที่จับกลุ่มกันเป็นแพขยะกระจัดกระจายบนผิวน้ำ ซึ่งแพขยะที่ใหญ่ที่สุดมีขนาดใหญ่มากกว่าประเทศไทยเราถึง 3 เท่าด้วยซ้ำ นอกไปจากนั้นขยะส่วนใหญ่ที่มีกระบวนการย่อยสลายตามธรรมชาติล้วนกลายเป็นไม่โครพลาสติกปะปนอยู่กับสิ่งแวดล้อมและสามารถเข้าถึงตัวเราง่ายกว่าที่คิด</p>
    </article>
  </body>
</html>