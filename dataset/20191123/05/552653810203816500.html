<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058157_mindent-elvisz-az-illetek-gyermekvallalashoz-kothetik-a-lakasvasarlasi-illetekkedvezmenyt-is"/>
    <meta property="og:site_name" content="Népszava"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="Mindent elvisz az illeték - Gyermekvállaláshoz köthetik a lakásvásárlási illetékkedvezményt is"/>
    <meta property="og:description" content="Az emelkedő árak rengeteg fiatalt kizárnak az első lakással járó illetékkedvezményből. A vásárlás utáni közteher pedig elviheti a csokot."/>
  </head>
  <body>
    <article>
      <h1>Mindent elvisz az illeték - Gyermekvállaláshoz köthetik a lakásvásárlási illetékkedvezményt is</h1>
      <address><time datetime="2019-11-23T05:00:00+00:00">23 Nov 2019, 05:00</time> by <a rel="author" href="https://nepszava.hu/szerzo/varga-dora/" target="_blank">Varga Dóra</a></address>
      <p>
        <b>Az emelkedő árak rengeteg fiatalt kizárnak az első lakással járó illetékkedvezményből. A vásárlás utáni közteher pedig elviheti a csokot.</b>
      </p>
      <p>A 35 év alatti fiataloknak csupán a kétharmada tudott tavaly 15 millió forintnál olcsóbban lakást venni, azaz minden harmadik fiatal jelentős illetékkedvezményektől esett el. Egy új lakás megvásárlása után az ingatlan vételárának 4 százalékára rúgó vagyonszerzési illetéket kell ugyanis fizetni, amelyre a 35 év alatti, első lakásukat megszerző fiatalok 50 százalékos kedvezményt kaphatnak. Vagyis csak 2 százalékot kellene fizetniük. Ám csak akkor, ha a megvásárolt lakás forgalmi értéke nem haladja meg a 15 millió forintot. Márpedig Budapesten és a felkapottabb vidéki városokban ilyen összegért már gyakorlatilag nem lehet ingatlanhoz jutni.</p>
      <p>A 15 millió forintos értékhatár 2013 január 1-je óta érvényes (előtte 8 millióig járt a kedvezmény), ám azóta országosan több mint a duplájára emelkedtek az ingatlanárak, Budapesten pedig 184 százalékos volt a drágulás. A KSH adatai szerint az idei első félévben a használt lakások átlagos ára 16,7 millió forint volt, de Budapesten már 32,7 millió forintot kérnek egy átlagos lakásért. Az újépítésű ingatlanok ennél is többe, átlagosan 27,8 millió forintba kerülnek, a fővárosban pedig 34,5 millió forintba.</p>
      <p>Így nem csoda, hogy tavaly a több mint 51 ezer, 35 év alatti lakásvásárló közül kevesebb, mint 34 ezren tudtak csak 15 millió forintnál olcsóbban ingatlant venni. Budapesten az arányok még rosszabbak: csupán minden tizedik fiatal érvényesíthette az illetékkedvezményt. A megyeszékhelyeken a fiatalok kétharmada, a városokban a háromnegyede tudott 15 millió forint alatt vásárolni. Kerestük a Pénzügyminisztériumot, hogy tervezik-e emelni az első lakásvásárlók illetékmentességének összeghatárát, de választ mindeddig nem kaptunk.</p>
      <p>A problémára már a Magyar Nemzeti Bank is felhívta a figyelmet a tavasszal közzétett 330 pontos versenyképességi csomagjában. Ebben a jegybank még 2017-es adatokra hivatkozik, amikor a 35 év alattiak lakásvásárlásainak 26 százaléka volt 15 millió forint feletti, vagyis akkor még csak az érintettek negyede nem részesülhetett az illetékkedvezményből. A jegybank ezért célszerűnek tartaná az első lakástulajdon vagy tulajdoni hányad megszerzésének illetékmentessé tételét, továbbá javasolta: az értékhatárt rendszeresen vizsgálják felül, és igazítsák a lakásárak változásához.</p>
      <p>Ha valóban kedvezményt szeretne adni a kormány az első lakásvásárlóknak, akkor erre szükség is volna, hiszen tavaly óta országosan több mint 17 százalékkal, Budapesten 22,5 százalékkal tovább emelkedtek a lakásárak. Emiatt pedig még kevesebb ingatlan esik  a 15 millió forint alatti kategóriába.</p>
      <p>Az ingatlan.com lapunk számára készített statisztikái szerint Budapesten jelenleg 39 287 lakást és házat kínálnak eladásra, ezek mindössze 0,6 százaléka kerül 15 millió forintba vagy annál kevesebbe. Ez a 248 ingatlan azonban lepusztult, rossz környéken lévő lakás, amiket nem valószínű, hogy a fiatalok szívesen megvennének – fogalmazott Balogh László, az ingatlan.com vezető gazdasági szakértője. Hozzátette: a nagyobb vidéki városok többségében is 5 százalék alatti az olyan eladó lakások és házak aránya, amely kevesebbe kerül, mint 15 millió forint.   </p>
      <p>Adatbázisuk szerint Érden, Székesfehérváron, Veszprémben, Győrben, valamint Sopronban 0,8-1,6 százalék között mozog a 15 millió forint alatti eladó lakások aránya, míg Debrecenben, Szombathelyen, Kecskeméten, Szegeden és Egerben a lakások 3,7-5 százaléka szerezhető meg a bűvös értékhatár alatt. Pécsett, Szekszárdon és Zalaegerszegen minden ötödik, Békéscsabán, Hódmezővásárhelyen, Kaposváron és Szolnokon minden harmadik lakás férne bele az illetéktörvény által előírt árkategóriába. Dunaújvárosban és Miskolcon ugyanakkor a lakások mintegy felét kínálják 15 millió forint alatti áron, míg Salgótarjánban a költözni vágyó fiatalok viszonylag nagy eséllyel kapnának illetékkedvezményt, hiszen ott még a lakások és házak bő háromnegyedét 15 millió forint alatt árulják.</p>
      <p>Az ingatlanáremelkedés vélhetőleg a kormány figyelmét sem kerülte el, hiszen a családvédelmi akcióterv részeként a használt lakásokhoz igénybe vehető otthonteremtési kedvezménynél (csok) idén júliustól  is eltörölték az addigi 35 millió forintos értékhatárt, vagyis ennél drágább lakás megvásárlására is lehet kedvezményes hitelt igényelni. Igaz, a csoknál feltétel a gyermekvállalás, míg az első lakásvásárlók nem feltétlen alapítanak még családot. Márpedig a kormánynak kiemelt célja a demográfiai adatok javítása. Úgy tudjuk, az Emberi Erőforrások Minisztériumánál készül is egy olyan tervezet, amely a gyermekvállaláshoz kötötten biztosítana illetékkedvezményt a lakásvásárlóknak.   </p>
      <table bordered="">
        <tr>
          <th>Több az illeték, mint a csok</th>
        </tr>
        <tr>
          <td>Miközben a kormány egyik kezével jól propagálható csok-támogatásokat osztogat a lakásvásárláshoz a gyermekes családoknak, addig másik kezével hasonló nagyságrendű, vagy akár nagyobb összegeket szed be illetékként. Egy gyermek esetén a vissza nem térítendő csok összege 600 ezer forint használt és új lakásra is. A használt lakások 16,7 millió forintos, országos átlagárával számolva a 4 százalékos illeték viszont 668 ezer forint. A budapesti 32,7 millió forintos átlagárnál az illeték már 1 millió 308 ezer forint, ami majdnem annyi, mint a használt lakásokra két gyermek esetén adott 1 millió 430 ezer forintos csok. Az újépítési lakások 27,8 millió forintos átlagárával számolva 1 millió 112 ezer forint az illeték, ez duplája az egy gyermekre járó csoknak. A budapesti újlakások 34,5 milliós vételárára után 1 millió 380 ezer forintot kell befizetni illetékként, ez a kétgyermekes család 2,6 millió forintos újlakásra járó csok-támogatásának felét is elviszi. Igaz, a csok összege levonható a vagyonszerzési illeték alapjából, vagyis az ingatlan árából. Ez azonban mindössze néhány ezer forint kedvezményt jelent: az első példa esetében az illeték 668 ezer forint helyett 644 ezer forintra változik.  </td>
        </tr>
      </table>
    </article>
  </body>
</html>