<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/economy/economy-greece/syntakseis-vomva-1-dis-apo-ti-nea-genia-anadromikon-agoges-gia-300-000-epikourikes/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T05:23:02+00:00"/>
    <meta property="og:title" content="Συντάξεις : «Βόμβα» 1 δισ. από τη νέα γενιά αναδρομικών - Αγωγές για 300.000 επικουρικές"/>
    <meta property="og:description" content="Εκρηκτικές διαστάσεις λαμβάνει το θέμα με τη νέα γενιά αναδρομικών στις επικουρικές συντάξεις που δημιούργησε η κυβέρνηση ΣΥΡΙΖΑ με τη λανθασμένη εφαρμογή του νόμου Κατρούγκαλου σε 300.000 συνταξιούχους"/>
  </head>
  <body>
    <article>
      <h6 class="kicker">Στο στόχαστρο οι περικοπές</h6>
      <h1>Συντάξεις : «Βόμβα» 1 δισ. από τη νέα γενιά αναδρομικών - Αγωγές για 300.000 επικουρικές</h1>
      <h2>Εκρηκτικές διαστάσεις λαμβάνει το θέμα με τη νέα γενιά αναδρομικών στις επικουρικές συντάξεις που δημιούργησε η κυβέρνηση ΣΥΡΙΖΑ με τη λανθασμένη εφαρμογή του νόμου Κατρούγκαλου σε 300.000 συνταξιούχους</h2>
      <address><time datetime="2019-11-23T05:23:02+00:00">23 Nov 2019, 05:23</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Εκρηκτικές διαστάσεις λαμβάνει το θέμα με τη νέα γενιά αναδρομικών στις επικουρικές συντάξεις που δημιούργησε η κυβέρνηση ΣΥΡΙΖΑ με τη λανθασμένη εφαρμογή του νόμου Κατρούγκαλου σε 300.000 συνταξιούχους. Καθημερινά δεκάδες συνταξιούχοι σπεύδουν στα γραφεία του ΕΝΔΙΣΥ (Ενιαίο Δίκτυο Συνταξιούχων), στο Σύνταγμα, προκειμένου να ενημερωθούν μέσω της ηλεκτρονικής πλατφόρμας που έχει δημιουργηθεί για το ύψος των περικοπών.</p>
      <p>Οι εκπρόσωποι των συνταξιούχων, όπως δήλωσε η γενική γραμματέας του ΕΝΔΙΣΥ Πόπη Μουρίκη, ζήτησαν συναντήσεις με τους πολιτικούς αρχηγούς και τα κόμματα και αναμένουν την τοποθέτηση της πολιτικής ηγεσίας του υπουργείου Εργασίας για το όλο θέμα. Σε περίπτωση που η απάντηση είναι αρνητική, θα ασκηθούν αγωγές και θα ζητηθούν τυχόν ποινικές ευθύνες.</p>
      <p>
        <a href="https://www.in.gr/2019/11/23/greece/ithaki-nea-stoixeia-gia-ton-thanato-tou-vretanou-ti-apokalypse-syntrofos-tou/">Ιθάκη: Νέα στοιχεία για τον θάνατο του Βρετανού – Τι αποκάλυψε η σύντροφός του</a>
      </p>
      <p>Το ΕΝΔΙΣΥ διεκδικεί αναδρομικά 40 μηνών (από τον Ιούνιο του 2016 και έπειτα) σε 300.000 επικουρικές συντάξεις, καθώς υποστηρίζει πως επανυπολογίστηκαν με εντελώς αυθαίρετο τρόπο και προκύπτουν διαφορές από 80 έως και 299,06 ευρώ τον μήνα. Από την επεξεργασία των στοιχείων που έκανε το ΕΝΔΙΣΥ προκύπτει ότι ο «τύπος» που χρησιμοποιήθηκε ήταν αυθαίρετος.</p>
      <p>Δηλαδή, αυτό σημαίνει ότι δεν εφαρμόστηκε σωστά ο Ν. 4387/2016 (νόμος Κατρούγκαλου) σε ό,τι αφορά τον επανυπολογισμό των επικουρικών συντάξεων.</p>
      <p> </p>
      <h3>Οι διαφορές</h3>
      <p>Το ΕΝΔΙΣΥ, έχοντας μελετήσει συγκεκριμένες περιπτώσεις, εντοπίζει διαφορές από 80 έως και 299,06 ευρώ τον μήνα μέχρι και σήμερα. Αν γίνει ο υπολογισμός των διαφορών αυτών επί 40 μήνες, επί περίπου 300.000 συνταξιούχους, προκύπτει ένα ποσό που ξεπερνά το 1 δισ. ευρώ! Στους περίπου 300.000 συνταξιούχους, που αφορά η αποκάλυψη, είναι όλοι όσοι έπαιρναν επικουρική σύνταξη πριν από την ψήφιση του νόμου Κατρούγκαλου από τα εξής Ταμεία: 1. ΕΤΕΑΜ, 2. ΤΕΑΥΝΤΠ, 3. ΤΕΑΠΟΖΟ, 4. ΤΕΑΥΕΚ, 5. ΤΑΠΤΠ, 6. ΤΕΑΠΕΤΕ, 7. ΤΕΑΤΤΑΘ, 8. ΤΕΑΠΥΚ, 9. ΤΕΑΔ, 10. ΤΑΣ, 11. ΚΕΑΝ, 12. ΤΕΑΙΣΥΤ (τα 12 αυτά Ταμεία έχουν συγχωνευθεί - ενταχθεί στο ΕΤΕΑΕΠ).</p>
      <p>Οπως τονίζει ο πρόεδρος του ΕΝΔΙΣΥ Νίκος Χατζόπουλος, πρόκειται για μια «λαθροχειρία». Μια καθαρή κλοπή, που έγινε από 1/6/2016 και συνεχίζει να γίνεται μέχρι σήμερα στις επικουρικές συντάξεις και η οποία αφορά περίπου 300.000 συνταξιούχους.</p>
      <p>Το ΕΝΔΙΣΥ καλεί τους συνταξιούχους που έπαιρναν επικουρικές συντάξεις από τα συγκεκριμένα Ταμεία πριν από την ψήφιση του νόμου Κατρούγκαλου να έρθουν στο Ενιαίο Δίκτυο Συνταξιούχων, έχοντας μαζί τους τις δύο αποφάσεις κύριας και επικουρικής σύνταξης, καθώς και τα ενημερωτικά σημειώματα του Μαΐου του 2016 και του Σεπτεμβρίου του 2016, ώστε να υπολογιστούν πόσα χρήματα έχασαν παράνομα από την 1η Ιουνίου 2016 έως και σήμερα.</p>
      <p>Επισημαίνεται ότι το θέμα αυτό δεν έχει ουδεμία σχέση με τις περικοπές (και τα αναδρομικά που θα δοθούν μαζί με τις αυξήσεις) που έγιναν σε όσους είχαν άθροισμα κύριας και επικουρικής άνω των 1.300 ευρώ. Οσον αφορά τα αναδρομικά των επικουρικών συντάξεων για όσους είχαν περικοπές άνω των 1.300 ευρώ (άθροισμα κύριας και επικουρικής), την ημερομηνία που θα ψηφιστεί ο νέος ασφαλιστικός νόμος (εκτιμάται ότι θα ψηφιστεί τον Ιανουάριο 2020), θα γίνει από το ΕΤΕΑΕΠ η τρέχουσα καταβολή των νέων αυξημένων επικουρικών και θα ακολουθήσει και η αναδρομική καταβολή (από 4/10/2019) χωρίς να απαιτείται η προσφυγή σε δικηγόρους και σε αγωγές.</p>
      <p>Οι αυξήσεις (και φυσικά τα αναδρομικά) αφορούν αποκλειστικά και μόνο τις επικουρικές συντάξεις που είχαν υποστεί μείωση - λόγω του ορίου των 1.300 ευρώ ως αθροίσματος κύριας και επικουρικής. Οι αυξήσεις στις επικουρικές «μετράνε» από 4 Οκτωβρίου 2019 και μετά (όταν δηλαδή δημοσιεύτηκαν οι αποφάσεις του ΣτΕ). Η λύση που επιλέγεται μετά την απόφαση του ΣτΕ οδηγεί σε μεσοσταθμική αύξηση ύψους 52,5 ευρώ τον μήνα για 465.112 συνταξιούχους.</p>
      <p> </p>
      <h3>Το ΕΚΑΣ</h3>
      <p>Στο μεταξύ, την ερχόμενη Πέμπτη (με τη σύνταξη Δεκεμβρίου) θα δοθεί για τελευταία φορά σε χαμηλοσυνταξιούχους το ΕΚΑΣ (Επίδομα Κοινωνικής Αλληλεγγύης Συνταξιούχων). Το επίδομα από 1-1-2020 καταργείται. Πρόκειται για μία ακόμα περικοπή που επέβαλε ο νόμος Κατρούγκαλου (ΣΥΡΙΖΑ), με τον οποίο ισοπεδώθηκαν επίσης οι συντάξεις (κύριες και επικουρικές), τα εφάπαξ, τα μερίσματα, ενώ κόπηκαν ακόμα και οι αναπηρικές συντάξεις. Υπενθυμίζεται ότι το ΕΚΑΣ πρωτοεφαρμόστηκε το 1996 ως προνοιακή παροχή σε χαμηλοσυνταξιούχους και το 2015 μπήκε στο μάτι των δανειστών, οι οποίοι στο πλαίσιο των διαπραγματεύσεων για το τρίτο Μνημόνιο απαίτησαν από την κυβέρνηση του ΣΥΡΙΖΑ να προχωρήσει στη σταδιακή κατάργησή του.</p>
      <p>Οπως τονίζει η ΕΝΥΠΕΚΚ, περίπου 2,5 δισ. ευρώ έχασαν οι χαμηλοσυνταξιούχοι την περίοδο 2015-2019! Σε 1.200.000 ανέρχονται οι συνταξιούχοι με κύρια σύνταξη (γήρατος - αναπηρίας - θανάτου) κάτω των 700 ευρώ μεικτά!</p>
      <p> </p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>