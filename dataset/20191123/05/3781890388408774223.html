<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743162"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T05:30:00+00:00"/>
    <meta property="og:title" content="เจ้าของ'ไนซ์รีวิว'หน้าเครียด ตร.หิ้วฝากขังค้านประกันตัว"/>
    <meta property="og:description" content="ตำรวจโคกครามหิ้วเจ้าของ บ.ไนซ์รีวิว ฝากขังศาล 4 ข้อหาหนัก พร้อมคัดค้านการประกันตัว เนื่องจากคดีมีอัตราโทษสูง หวั่นผู้ต้องหาหลบหนี ส่วนผู้ต้องหามีอาการเครียดจัดอย่างเห็นได้ชัด "/>
  </head>
  <body>
    <article>
      <h1>เจ้าของ'ไนซ์รีวิว'หน้าเครียด ตร.หิ้วฝากขังค้านประกันตัว</h1>
      <address>
        <time datetime="2019-11-23T05:30:00+00:00">23 Nov 2019, 05:30</time>
      </address>
      <p>
        <b>ตำรวจโคกครามหิ้วเจ้าของ บ.ไนซ์รีวิว ฝากขังศาล 4 ข้อหาหนัก พร้อมคัดค้านการประกันตัว เนื่องจากคดีมีอัตราโทษสูง หวั่นผู้ต้องหาหลบหนี ส่วนผู้ต้องหามีอาการเครียดจัดอย่างเห็นได้ชัด </b>
      </p>
      <p>กรณีเจ้าหน้าที่ตำรวจบช.ภ.4 คุมตัว นายณรงค์ อินลี อายุ 34 ปี เจ้าของบริษัทไนซ์ รีวิว ผู้ต้องหาตามหมายจับศาลอาญาเลขที่ 1720/2562 ลงวันที่ 13 พ.ย.62 ข้อหาร่วมกันกู้ยืมเงินที่เป็นการฉ้อโกงประชาชน จับกุมได้ที่โรงแรมเดอะปาร์ค เมืองเวียงจันทร์ สปป.ลาว เมื่อช่วงบ่ายของเมื่อวานนี้ ซึ่งบริษัทของผู้ต้องหาดำเนินธุรกิจดิจิทัล มาร์เกตติ้ง รับจ้างกดไลค์แชร์สินค้าผ่านเฟซบุ๊ก มีการเปิดพอร์ตซื้อจ่ายเงินแล้วอ้างว่าจะได้ผลตอบแทนมาก มีคนหลงเชื่อหลายร้อยคน เสียหายทั่วประเทศหลักหมื่นล้านบาท มีการแจ้งความที่สน.โคกครามและกรมสอบสวนคดีพิเศษ (DSI) ตามที่เสนอข่าวไปแล้วนั้น<br/><br/>ความคืบหน้าเมื่อวันที่ 23 พ.ย. ที่สน.โคกคราม เจ้าหน้าที่ตำรวจคุมตัว นายณรงค์ อินลี อายุ 34 ปี ไปขออำนาจศาลอาญา รัชดาฯ เพื่อทำการฝากขัง หลังจากทางบช.ภ.4 คุมตัวมาถึงโรงพักตอนเวลา 03.45 น. โดยก่อนพาตัวไปฝากขังก็ได้คุมตัวผู้ต้องหาออกจากห้องขังเพื่อมาสอบปากคำเบื้องต้นที่ชั้น 2 ของโรงพักพร้อมทนายความ กินเวลา 1 ชั่วโมง จึงคุมตัวไปชี้ตู้เซฟซึ่งยึดมาได้จากบ้านพักของผู้ต้องหาในพื้นที่สน.โคกคราม โดยจากการเปิดตู้เซฟไม่พบทรัพย์สินใด ๆ หลังจากนั้นตำรวจจึงได้คุมตัวขึ้นรถไปฝากขังต่อไป</p>
      <figure>
        <img src="https://www.dailynews.co.th/admin/upload/20191123/news_aFUOofpeZp120213_533.jpg?v=201911232012?v=5665"/>
      </figure>
      <p>ทั้งนี้ทางตำรวจทำการแจ้ง 4 ข้อหาหนัก ประกอบด้วย 1.ความผิดตามพ.ร.บ.คอมพิวเตอร์ มาตรา14(1), 2.พ.ร.ก.การกู้ยืมเงินอันเป็นการฉ้อโกงประชาชน พ.ศ.2527 มาตรา 4 3.ข้อหาฉ้อโกงประชาชน และ4.ความผิดตามพ.ร.บ.ป้องกันและปราบปรามการฟอกเงิน พ.ศ.2542 มาตรา 3(3) เบื้องต้นพนักงานสอบสวนจะคัดค้านการประกันตัว เนื่องจากเกรงว่าผู้ต้องหาจะหลบหนีและเป็นคดีที่มีอัตราโทษสูงพร้อมทั้งมีมูลค่าความเสียหายเป็นจำนวนมาก โดยคดีนี้ทางสน.โคกครามมีผู้เสียหาย จำนวน 300 คน ความเสียหาย 120 ล้านบาท<br/><br/>ทั้งนี้หลังจากมีกระแสข่าวจับนายณรงค์มาได้ตั้งแต่เมื่อวานนี้ มีผู้เสียหายมารอดูตัวผู้ต้องหาที่โรงพักในช่วงค่ำของเมื่อวานนี้ โดยมากันกว่า 20 คน แต่ตำรวจได้ชี้แจงว่าผู้ต้องหายังมาไม่ถึงจึงเดินทางกลับกัน<br/><br/><br/><b><a href="https://www.dailynews.co.th/crime/743083">จับแล้วเจ้าของบ.ไนซ์รีวิว สืบภ.4ล็อกคาโรงแรมสปป.ลาว<br/></a></b>         </p>
      <figure>
        <img src="https://www.dailynews.co.th/admin/upload/20191123/news_fYaioKZgRx120215_533.jpg?v=201911232012?v=6369"/>
      </figure>
    </article>
  </body>
</html>