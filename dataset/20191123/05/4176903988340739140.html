<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/kurti-ukida-kosovare-rusi-drzavu-kosovo/"/>
    <meta property="og:site_name" content="Krstarica"/>
    <meta property="article:published_time" content="2019-11-23T05:26:30+00:00"/>
    <meta property="og:title" content="Kurti ukida „Kosovare“ – ruši „državu“ Kosovo"/>
    <meta property="og:description" content="Albanci sa Kosova nemaju svoju nezavisnu istoriju..."/>
  </head>
  <body>
    <article>
      <h1>Kurti ukida „Kosovare“ – ruši „državu“ Kosovo</h1>
      <address><time datetime="2019-11-23T05:26:30+00:00">23 Nov 2019, 05:26</time> by <a rel="author" href="https://www.krstarica.com/author/marko/" target="_blank">M. K.</a></address>
      <figure>
        <img src="https://www.krstarica.com/wp-content/uploads/2019/10/5638563746_3debafbc55_b-750x430.jpg"/>
        <figcaption>Foto: <a href="https://www.flickr.com/photos/borntosleep/5638563746/">borntosnore</a> - <a href="http://creativecommons.org/licenses/by/2.0/">CC BY 2.0</a></figcaption>
      </figure>
      <p>Aljbin Kurti, potencijalni mandatar za sastav nove vlade privremenih institucija Prištine, ne samo da ne priznaje zastavu i himnu lažne države Kosovo, već ne priznaje ni nacionalni identitet „Kosovar“.</p>
      <p>Kurti tvrdi da bi trebalo promeniti ustav (privremenih institucija) Kosova, tako da se vrati nacionalni identitet Albancima na Kosovu. Dakle, po njemu, ne postoje „Kosovari“, kako je to definisao i Marti Ahtisari u svom predlogu, već — Albanci.</p>
      <p>Nedžmedin Spahiu, politikolog sa Kosova, smatra da Kurti ne razlikuje naciju i etničnost i da izjavama srlja u sve veću propast, kao i da vuče Kosovo sa sobom.</p>
      <p>„Da bi država postala član Ujedinjenih nacija, mora da bude i — nacija. Zato što se u Ujedinjenim nacijama — predstavljaju nacije“, podseća Spahiu.</p>
      <p><b>Nacija i država nisu isto</b><br/>Naš sagovornik smatra da ovakvo ponašanje Kurtija ne ide naruku „državi“ Kosovo, jer je njegova teza — da je Albanija član Ujedinjenih nacija, pa je to samim tim i Kosovo, kao država Albanaca — budalaština.</p>
      <related>
        <h4>Slični tekstovi</h4>
        <a href="https://www.krstarica.com/vesti/politika/jos-jedna-drzava-povukla-priznanje-kosova-3/"/>
        <a href="https://www.krstarica.com/vesti/politika/novi-sok-za-pristinu-iz-tirane-kosovo-je-u-granicama-srbije-i-u-udzbenicima/"/>
        <a href="https://www.krstarica.com/vesti/politika/stigao-novi-film-o-kosovu-video/"/>
        <a href="https://www.krstarica.com/vesti/svet/francuzi-objavili-strip-dobro-dosli-na-kosovo-ilustrovali-i-paljenje-crkava/"/>
      </related>
      <p>„Kurti je svojevremeno imao i deklaraciju protiv nezavisnosti Kosova. Naime, on je rekao da je Kosovo proglasilo nezavisnost od Srbije, ali ne i od Albanije. A nema nezavisnosti, ako si zavistan od nekoga“, kaže Spahiu.<br/>Ukoliko Kurti postane premijer privremenih prištinskih institucija, pitanje koje se postavlja posle ovih izjava je — kojoj državi će se zakleti na vernost — Albaniji ili lažnoj državi Kosovu. Zato što ne postoji država ili nacija sa dva ustava, dve zastave i dve nacionalne vojske.</p>
      <p>Većina „Kosovara“ smatra da su — Albanci<br/>Politikolog sa Kosova i Metohije Stefan Filipović kaže da Kurti nikada nije krio svoje aspiracije, pa ga zato i ne čude njegove najave, mada veruje da neće doći do brisanja „Kosovara“ iz ustava privremenih institucija Prištine.</p>
      <p>„Kurti je izneo taj stav i ne menja ga od kada je aktivan i u društvu i u politici. I nije usamljen. To je stav manje više svih političkih subjekata na Kosovu. Dakle, za Kurtija je glasalo više od 180.000 ljudi, što znači da su oni saglasni sa njim da su — Albanci. I to je činjenica“, navodi Filipović.</p>
      <p>Po njegovim rečima, i mi Srbi bismo mogli da se ugledamo na Albance kada je u pitanju odnos prema svom identitetu i svojim nacionalnim simbolima.</p>
      <p>„Na svakoj njihovoj svadbi videćete zastave Albanije, ponegde i zastave lažne države Kosovo, ali je primarna albanska“, ilustruje Filipović.</p>
      <p>Albanci sa Kosova nemaju svoju nezavisnu istoriju. Odnosno, njihova tradicija, kultura, kulturno i versko nasleđe i jezik i običaji pripadaju nacionalnom identitetu Albanaca, koji već imaju svoju državu — Albaniju.</p>
      <p>Ime „Kosovari“, koje su na poklon dobili od Zapada kroz plan Martija Ahtisarija, trebalo je da ih definiše kao novu naciju, nezavisnu od već postojeće albanske. No, to nije tako lako izvesti. Zato što je jedina istinska tekovina „kosovarske nacije“ — teroristička paravojska, takozvana „OVK“, a jedini nacionalni heroj im je terorista Adem Jašari. Drugim rečima — njihova „istorija“ počinje negde polovinom devedesetih godina prošlog veka.</p>
      <p>(<a href="https://rs-lat.sputniknews.com/analize/201911221121216153-kurti-ukida-kosovare-i-rusi-drzavu-kosovo/">Sputnjik</a>)</p>
    </article>
  </body>
</html>