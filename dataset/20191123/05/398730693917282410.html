<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/nu-maste-annie-loof-ta-ansvar-for-januariavtalet/"/>
    <meta property="og:site_name" content="DN.SE"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="Nu måste Annie Lööf ta ansvar för januariavtalet"/>
    <meta property="og:description" content="Jonas Sjöstedts hot om misstroendeförklaring är riktat mot januariavtalet. Centern bör ändå vara lyhörd för kritiken mot reformerna av arbetsförmedlingen."/>
  </head>
  <body>
    <article>
      <h1>Nu måste Annie Lööf ta ansvar för januariavtalet</h1>
      <address><time datetime="2019-11-23T05:00:00+00:00">23 Nov 2019, 05:00</time> by <a rel="author" href="https://www.dn.se/av/dn-s-ledarredaktion/" target="_blank">DN:s ledarredaktion</a></address>
      <p>
        <b>DN 23/11 2019. Januariavtalet attackeras av dem som vill smula sönder det. Centerpartiet bör försvara det genom att vara lyhört för saklig kritik.</b>
      </p>
      <p>Politics makes strange bedfellows, politiken skapar underliga sängkamrater. Det gamla engelska talesättet är nu på väg att med eftertryck bekräftas i den svenska riksdagskammaren. Jonas Sjöstedt förklarar att han är redo att dela säng med Ulf Kristersson<a href="https://www.aftonbladet.se/nyheter/samhalle/a/rA4Ldl/moderaterna-oppnar-for-att-hjalpa-jonas-sjostedt">, som inte tycks ohågad</a>. Vid sänggaveln står <a href="https://www.di.se/nyheter/sd-hakar-pa-v-om-af-hotar-avsatta-s-ministern/">Jimmie Åkesson, rödblossande av iver</a> att också han få krypa in under täcket.</p>
      <p><b>Vad för dem samman?</b> Den djupt kända oron för rikets arbetslösa som går ett ovisst öde till mötes när Arbetsförmedlingen stänger sina dörrar. Det skulle kunna vara rörande att se hur partier vid var sin kortsida av det politiska fältet sätter ideologi och gammalt groll åt sidan i gemensam omsorg om utsatta grupper. </p>
      <p>Men nu kan man misstänka att det också finns ett annat, väl så starkt skäl, till att V och M har funnit varandra: Fiendens fiende är min vän. </p>
      <p>Den fiende Moderaterna har gemensam med Vänsterpartiet, och båda delar med Sverigedemokraterna, är<a href="https://www.svt.se/nyheter/inrikes/detta-vet-vi-om-s-mp-l-och-c-uppgorelsen"> januariavtalet;</a> överenskommelsen som garanterar att Vänsterpartiet inte ska ha något inflytande över politiken under mandatperioden och samtidigt hindrar Ulf Kristersson från att bli statsminister med Jimmie Åkesson som consigliere.</p>
      <p><b>Den inrikespolitiska hösten</b> har hittills ägnats en enda fråga: kriminaliteten. Det har fått den politiska debatten att anta en motsägelsefull dubbelnatur. Å ena sidan febrig upphetsning (Gör något! Nu!). Å andra sidan tomhet och tystnad, som om det inte längre fanns några andra frågor att ha olika uppfattningar om.</p>
      <p>Tiden tycks dock nu ha kommit för en bredare upplagd politisk konfrontation. Det knakar och gnisslar här och där i januariavtalets reformmaskineri samtidigt som somliga av maskinisterna inte har sina bästa dagar på jobbet. Det är gynnsamt läge för ett samlat anfall.</p>
      <blockquote>Att se över tidtabellen för en i sig välmotiverad reform av Arbetsförmedlingen behöver inte underminera januariavtalet,</blockquote>
      <p> Socialdemokraterna läcker väljare till SD, partistyrelsen <a href="https://www.dn.se/nyheter/politik/s-toppen-om-opinionskrisen-skapas-en-bunkermentalitet/">håller ”krismöte”</a> och Stefan Löfven själv hånas för sin oförmåga att svara på frågor. Då är det inte lätt för honom att övertyga sina aktivister om att liberala reformer är bra inte bara för Sverige utan också för det egna partiet. Han är hårt ansatt av interna kritiker som ser januariavtalet som en politisk fotboja.  </p>
      <p><b>Socialdemokraternas tilltagande splittring</b> och svaghet är en av orsakerna till att januariavtalets fiender har slagläge. Men till den för dessa krafter gynnsamma situationen bidrar också andra faktorer. Det finns en berättigad kritik mot hur ett par av januariavtalets flaggskepp är tänkta att sjösättas och lika berättigade frågor kring deras sjö- och driftssäkerhet. Just nu står<a href="https://www.dn.se/ledare/vand-inte-upp-och-ner-pa-arbetsformedlingen/"> förändringarna av Arbetsförmedlingen</a> i fokus. Men också höghastighetstågen kan tjäna som argument för alla som ivrar för att den svenska politiken snarast ska växla in på ett helt annat spår.</p>
      <p>Kanonaden mot Löfven har varit intensiv den gångna veckan. Nu är det sannolikt Annie Lööfs tur att hamna i skottlinjen. Reformeringen av Arbetsförmedlingen är Centerns projekt. Och det är Centern som vill öka tempot kring höghastighetstågen samtidigt som <a href="https://www.dn.se/ekonomi/riksrevisionen-sagar-planer-for-hoghastighetstag/">Riksrevisionen uppmanar till paus</a> och omtag. </p>
      <p>Att Jonas Sjöstedt under hänvisning till problemen kring Arbetsförmedlingen <a href="https://www.dn.se/nyheter/politik/v-hotar-med-misstroende-mot-arbetsmarknadsministern/">hotar med misstroendeförklaring mot arbetsmarknadsminister Eva Nordmark (S)</a> är i detta sammanhang mest att betrakta som en pinsam parentes, och som sådan snarast en bekräftelse på att januariavtalet håller vad det lovar; Sjöstedt har verkligen berövats sitt politiska inflytande.</p>
      <p>Det är lätt att ironisera över hans utpressningsteater, liksom över den fördomsfrihet Moderaterna visar genom att förhålla sig öppna till Vänsterpartiets inviter.</p>
      <p><b>Från liberala utgångspunkter </b>framstår det dock nu som mer angeläget att mana Centern till ödmjukhet inför den sakligt grundade kritik som formulerats mot delar av januariavtalets reformagenda. Principfasthet och flexibilitet är inte nödvändigtvis varandra uteslutande dygder. Att se över tidtabellen för en i sig välmotiverad reform av Arbetsförmedlingen behöver inte underminera januariavtalet, utan kan tvärtom stärka det.</p>
      <p>Centerpartiet har ett ansvar att axla här. Att värna januariavtalet är av stor vikt. Alternativet är en högerkonservativ regering med kraftig sverigedemokratisk slagsida – och en framtid där samarbeten över den tidigare blockgränsen, ett samarbete mellan S och de liberala partierna, omöjliggjorts av ett gemensamt misslyckande och en av detta skapad ömsesidig misstro. Ett dystert scenario för alla som vill se ett öppet och liberalt svenskt samhälle.</p>
      <p><b>När Jonas Sjöstedt spela</b>r teater och Jimmie Åkesson sväller av självförtroende på partidagarna i Örebro gäller det därför för Annie Lööf att visa att hon är både modig och klok.</p>
    </article>
  </body>
</html>