<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/risultato-libere-eprix-diriyah-2-da-costa-vola-vergne-crash-468807.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T05:50:34+00:00"/>
    <meta property="og:title" content="ePrix Diriyah/2: Da Costa vola nelle libere, Vergne ko"/>
    <meta property="og:description" content="Miglior tempo per Da Costa (DS Techeetah) nelle libere del secondo ePrix Diriyah di Formula E. Bird 2°, Sims 3°. Massa 14°. Crash per Vergne"/>
  </head>
  <body>
    <article>
      <h1>ePrix Diriyah/2: Da Costa vola nelle libere, Vergne ko</h1>
      <h2>Il portoghese di casa Techeetah ha preceduto la Virgin di Sam Bird e la Bmw di Alexander Sims. Prosegue invece il weekend nero del francese campione in carica, finito a muro. Nelle retrovie per il momento Porsche e Mercedes</h2>
      <address><time datetime="2019-11-23T05:50:34+00:00">23 Nov 2019, 05:50</time> by <a rel="author">Matteo Sala</a></address>
      <p><b>Antonio Felix Da Costa</b> è stato il più veloce nella prima (e unica) sessione di prove libere del secondo ePrix di Diriyah. Su una pista molto più pulita rispetto al venerdì, tempi in caduta libera, con ben 17 piloti scesi sotto il record (1’12”591) fissato da Lotterer in gara un anno fa.</p>
      <p>Il portoghese di casa Techeetah ha fermato il cronometro sull’<b>1’11”084</b>, precedendo di soli 22 millesimi il leader di campionato Sam <b>Bird</b>. Terzo, a 93 millesimi, Alexander <b>Sims</b>, deciso a mettersi subito alle spalle la “<i>disastrosa</i>” gara di <a href="https://www.formulapassion.it/motorsport/formula-e/risultato-eprix-diriyah-vince-bird-virgin-podio-per-lotterer-porsche-vandoorne-mercedes-468758.html">ieri</a>.</p>
      <p>Più staccato il resto del gruppo. Quarto Oliver Rowland a 0”409 (12° l’altra Nissan di Buemi, a 1”087). Quinto Pascal Wehrlein con Mahindra, a precedere Frijns, Abt, Di Grassi, Gunther ed Evans. 13° e 14° posto per le Venturi di Mortara e Massa. Lontani anche due protagonisti del podio di ieri: 15° <b>Lotterer</b> con Porsche (+1”155), ancora nettamente più veloce di Neel Jani (22° a 2”); 16° <b>Vandoorne</b>, con l’altra Mercedes di de Vries in piazza 19.</p>
      <figure>
        <iframe data-src="https://twitter.com/FIAFormulaE/status/1198119034702700544?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Non parla di disastro, ma fin qui la trasferta saudita si è rivelata nerissima per il campione uscente, Jean-Eric <b>Vergne</b>. Dopo un venerdì pessimo (11° in qualifica, ritirato in gara per un problema allo sterzo), anche la giornata odierna è iniziata nel peggiore dei mondi per l’alfiere Techeetah, finito a muro con la sua DS E-TENSE FE20. “È stato <b><i>un errore stupido</i></b>”, ha spiegato. “<i>Sono finito sullo sporco in curva 16, e a quel punto ero giusto un passeggero</i>”. <b>Sospensione posteriore sinistra ko</b>, e sessione finita anzitempo per il due volte campione di Formula E, nonostante i meccanici Techeetah avessero tentato una riparazione in tempo record.</p>
      <p>Da registrare anche un lungo di Turvey senza alcuna conseguenza per la sua NIO 333, mentre Massa ha pizzicato le barriere con l’anteriore destra della sua Mercedes-Venturi. Sospensione sinistra danneggiata anche per James Calado, al secondo <i>crash</i> in due giorni dopo l’errore di ieri in qualifica. Un esordio complicato per il campione del mondo tra le GTE nel 2017 con Ferrari, chiamato subito al riscatto fin dalle <b>qualifiche</b> che scattano alle 9.00 italiane.</p>
      <p>
        <b>Formula E – ePrix Diriyah/2 – Prove libere</b>
      </p>
      <figure>
        <img src="https://pbs.twimg.com/media/EKCejTWWwAA-wzZ?format=jpg&amp;name=small"/>
      </figure>
      <footer>RIPRODUZIONE RISERVATA</footer>
    </article>
  </body>
</html>