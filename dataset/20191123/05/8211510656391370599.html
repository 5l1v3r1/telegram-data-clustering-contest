<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/altrisport/edicola-oggi-sport-23-11-2019-franco-smith-rugby-nuovo-ct-sudafrica-468602.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T05:45:24+00:00"/>
    <meta property="og:title" content="Il meglio dello sport di oggi, 23 novembre 2019"/>
    <meta property="og:description" content="I fatti più importanti: la furia di De Laurentiis, il nuovo ct per la nazionale di rugby, il ciclismo in pericolo sulle strade, un episodio di razzismo sul parquet e il calcio cileno dentro le proteste"/>
  </head>
  <body>
    <article>
      <h1>Il meglio dello sport di oggi, 23 novembre 2019</h1>
      <h2>I fatti più importanti: la furia di De Laurentiis, il nuovo ct per la nazionale di rugby, il ciclismo in pericolo sulle strade, un episodio di razzismo sul parquet e il calcio cileno dentro le proteste</h2>
      <address>
        <time datetime="2019-11-23T05:45:24+00:00">23 Nov 2019, 05:45</time>
      </address>
      <p><b>[Rassegna stampa]</b> – Ecco le notizie di sport più interessanti dall’Italia e dal mondo in edicola oggi, 23 novembre 2019.</p>
      <p><b>De Laurentiis congela gli stipendi al Napoli</b><br/>[Calcio] – L’ammutinamento costa caro ai giocatori del Napoli, con il presidente che li colpisce nel portafoglio. “<i>Aurelio De Laurentiis è intenzionato a punire tutti per l’ammutinamento del 5 novembre scorso, quando la squadra in blocco si rifiutò di andare in ritiro dopo il pareggio con il Salisburgo. Lunedì partiranno le raccomandate della società e si profila una battaglia legale, visto che la sosta di campionato non è servita a riavvicinare le parti. È il periodo più difficile nei 15 anni dell’era De Laurentiis, in campo e fuori. Il 7° posto in classifica è una minaccia anche per il futuro del club azzurro, che ha bisogno della qualificazione in Champions per autofinanziarsi e rimanere ad alti livelli. Ma i cocci sono sparpagliati ovunque: perfino la squadra Primavera è ultima</i>“.<br/><b>Marco Azzi</b>, <i>La Repubblica</i>, 23 novembre 2019</p>
      <p><b>Franco Smith, aria nuova per la Nazionale</b><br/>[Rugby] – Sarà Franco Smith a guidare l’italia nel prossimo Sei Nazioni. “<i>Per molti aspetti è una buona notizia. Il tecnico sudafricano ci conosce (ha giocato a Bologna e Treviso e a Treviso ha pure allenato), parla l’italiano e sa cosa lo aspetta. Ogni sudafricano che si rispetti, quando deve mettere su una squadra di rugby, si preoccupa nell’ordine di: placcaggi, mischia e gioco al piede, insomma le basi. Negli ultimi anni si è tentato di far credere che il rugby del Pacifico fosse l’unico possibile e pure gli Springboks hanno tentato di cambiare stile di gioco collezionando figuracce epocali. L’Italia, nel suo piccolo, ha dato il meglio quando aveva una mischia forte, un buon piede e placcava. Con Smith si spera di rivedere una Nazionale di buon senso, una squadra che difende, prende pochi rischi e pochi punti. Se il c.t. a interim avrà successo, sostituirlo non sarebbe sbagliato, sarebbe folle</i>“.<br/><b>Domenico Calcagno</b>, <i>Corriere della Sera</i>, 23 novembre 2019</p>
      <p><b>Episodio di razzismo a Biella</b><br/>[Pallacanestro] – Insultato per il colore della pelle, il 26enne Eric Lombardi ha raccontato la sua verità. “<i>Eric è nato a Torino ed è cresciuto a Biella con i genitori adottivi. Nell’armadio dei ricordi ha la canotta azzurra dell’Italia juniores con cui nel 2013 ha vinto gli Europei. E ha la pelle scura. Giovedì era in campo nel turno infrasettimanale di A2, girone Ovest: la sua Edilnol Biella capolista ha battuto Treviglio. Lui ha vinto, ha festeggiato, è tornato a casa e, quasi 24 ore dopo, ha raccontato quello che ha sentito dagli spalti: quel «negher» gridato più volte. «Lo hanno detto in dialetto, forse sperando che non capissi, ma ho giocato a Brescia e a Treviso. E li ho sentiti molto bene. Mi paragonavano a Mario Balotelli. Mi avessero dato del cretino sarebbe stato un semplice insulto. Ma hanno usato quella parola, per discriminare. Ho deciso di non fare scenate in campo. Ma alla fine, quando abbiamo vinto, li ho cercati con lo sguardo, per far capire che non mi avevano fermato».</i>”<br/><b>La Stampa</b>, 23 novembre 2019</p>
      <p><b>Ogni allenamento, il rischio di morire</b><br/>[Ciclismo] – Travolte Letizia Paternoster e Vittoria Bussi, atlete delle nazionale. Entrambe hanno rimediato delle fratture. “<i>Paternoster, ventenne trentina, stella emergente sia in pista che su strada, è stata investita da un’auto che si stava immettendo su una rotonda mentre pedalava sulle strade di Riva del Garda. Si è fratturata un polso e rotto un dente: ora dovrà portare il gesso al braccio per un mese. A Moncalieri, in provincia di Torino, l’incubo in strada ha preso forma invece ai danni di Vittoria Bussi, 32enne detentrice dallo scorso anno del record del mondo dell’ora femminile. Mentre si stava allenando, è stata investita. Trasportata all’ospedale, l’atleta è stata ricoverata per una sospetta frattura della clavicola sinistra. Questi due incidenti seguono di pochi giorni il veemente sfogo dell’azzurro Alessandro De Marchi, dopo aver rischiato a sua volta di esser investito in allenamento</i>“.<br/><b>Angelo Costa</b>, <i>Il Resto del Carlino</i>, 23 novembre 2019</p>
      <p><b>In Cile il derby si ferma</b><br/>[Calcio] – Le tifoserie nemiche di Colo Colo e Universidad de Chile hanno protestato insieme per le strade di Santiago e contro il governo Piñera. “<i>Nella Primera División, il campionato del Cile, ci sono sei squadre di Santiago e due si detestano. Hanno storie di rivalità, divisioni politiche, accuse, odio: il Colo Colo da una parte, la Universidad de Chile dall’altra; gli autoproclamati discendenti del capo mapuche contro quelli che hanno preferito farsi rappresentare da un gufo per mostrare la loro purezza d’animo. […] Le due barras bravas del Colo Colo (la Garra Blanca) e della Universidad de Chile (Los de Abajo) quando c’è una partita si armano delle ‘spade di quartiere’ e si fanno la guerra nel vero senso della parola. Negli anni questa partita è sempre stata un incrocio di fatti violenti gravissimi. Tranne da un mese a questa parte: le due tifoserie hanno allargato l’idea alla base delle loro squadre, ora ‘spade della nazione’. Il nemico è un altro: è il presidente Piñera che ha deriso i manifestanti e ha chiesto scusa ma troppo tardi</i>“.<br/>Fulvio Paglialunga, Il Foglio Quotidiano, 23 novembre 2019</p>
      <footer>RIPRODUZIONE RISERVATA</footer>
    </article>
  </body>
</html>