<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1031726/poies-e-apodeixeis-tha-metroyn-stin-eforia"/>
    <meta property="og:site_name" content="Newsbomb"/>
    <meta property="article:published_time" content="2019-11-23T05:10:00+00:00"/>
    <meta property="og:title" content="Ποιες e-αποδείξεις θα μετρούν στην εφορία"/>
    <meta property="og:description" content="Φορολογία: Σε περίπτωση μη κάλυψης του απαιτούμενου ποσοστού, το ακάλυπτο ποσό θα φορολογείται με συντελεστή 22%."/>
  </head>
  <body>
    <article>
      <h1>Ποιες e-αποδείξεις θα μετρούν στην εφορία</h1>
      <h2>Φορολογία: Σε περίπτωση μη κάλυψης του απαιτούμενου ποσοστού, το ακάλυπτο ποσό θα φορολογείται με συντελεστή 22%.</h2>
      <address><time datetime="2019-11-23T05:10:00+00:00">23 Nov 2019, 05:10</time> by <a rel="author">Newsroom</a></address>
      <p>Κάθε φυσικό πρόσωπο πρέπει από το 2020 να εξοφλεί με πλαστικό χρήμα ή με άλλα ηλεκτρονικά μέσα πληρωμής δαπάνες αγοράς αγαθών και παροχής υπηρεσιών <b>συνολικής αξίας έως 30% του συνολικού ποσού του ετήσιου πραγματικού εισοδήματός του,</b> εφόσον το ποσό αυτό προέρχεται από μία ή περισσότερες εκ των πέντε βασικών πηγών εισοδήματος, δηλαδή από μισθούς, συντάξεις, επιχειρηματικές δραστηριότητες, αγροτικές ή κτηνοτροφικές εκμεταλλεύσεις και μισθώματα ακινήτων.</p>
      <p>Σε περίπτωση μη κάλυψης του απαιτούμενου ποσοστού, το ακάλυπτο ποσό θα φορολογείται με συντελεστή 22%.<b> Οι <a href="https://www.newsbomb.gr/tags/tag/25436/forologoymenoi">φορολογούμενοι</a> που αποκτούν και εισοδήματα προερχόμενα από τόκους καταθέσεων, εντόκων γραμματίων, ομολόγων και ρέπος ή από κέρδη λόγω επενδύσεων σε μετοχές και άλλα χρηματοοικονομικά προϊόντα</b> δεν έχουν την παραπάνω υποχρέωση για τα εισοδήματά τους αυτά.</p>
      <p>Για φορολογουμένους που ανήκουν σε ορισμένες <b>ευπαθείς κοινωνικές ομάδες, όπως οι ηλικιωμένοι, οι ανάπηροι και μακροχρονίως νοσηλευόμενοι,</b> καθώς και για ορισμένες άλλες ομάδες πολιτών θα ισχύει εξαίρεση από την υποχρέωση εξόφλησης δαπανών έως 30% του ετήσιου εισοδήματος με κάρτες ή άλλα ηλεκτρονικά μέσα πληρωμής. Για τις περιπτώσεις των φορολογουμένων αυτών δεν θα ισχύει καν η υποχρέωση συλλογής και διακράτησης αποδείξεων λιανικών συναλλαγών αξίας έως 30% του ετήσιου εισοδήματος.</p>
      <p>
        <b>Σύμφωνα, ειδικότερα, με τις διατάξεις του άρθρου 7 του φορολογικού νομοσχεδίου:</b>
      </p>
      <p>1. Κάθε φορολογούμενος με ετήσιες απολαβές προερχόμενες εκ μίας ή περισσοτέρων από <b>τις 5 βασικές πηγές εισοδήματος,</b> δηλαδή από μισθούς, συντάξεις, επιχειρηματική δραστηριότητα, αγροτικές εκμεταλλεύσεις και ενοίκια ακινήτων, θα πρέπει να πραγματοποιήσει εντός του έτους <b>2020 δαπάνες για αγορές αγαθών και παροχή υπηρεσιών συνολικού ύψους ίσου με το 30% του ετήσιου ατομικού πραγματικού εισοδήματός του από τις πηγές αυτές.</b></p>
      <p>Για να αναγνωριστούν, οι δαπάνες αγοράς αγαθών και παροχής υπηρεσιών θα πρέπει να εξοφληθούν με πιστωτικές ή χρεωστικές κάρτες ή με άλλα ηλεκτρονικά μέσα πληρωμής (προπληρωμένες κάρτες, πληρωμές μέσω e-banking κ.λπ.).</p>
      <p>Στο εισόδημα που θα λαμβάνεται υπ’ όψιν για τον υπολογισμό του 30% <b>δεν θα περιλαμβάνεται η <a href="https://www.newsbomb.gr/tags/tag/42145/eisfora-allhleggyhs">Ειδική Εισφορά Αλληλεγγύης</a>, θα περιλαμβάνεται όμως ο φόρος εισοδήματος.</b></p>
      <p>Επιπλέον, στο εισόδημα από μισθωτή εργασία που θα λαμβάνεται υπ’ όψιν θα περιλαμβάνονται και αφορολόγητα ποσά επιδομάτων και άλλων παροχών, όπως π.χ. το<b> επίδομα επικίνδυνης εργασίας</b>, το οικογενειακό επίδομα που χορηγείται από τον <a href="https://opeka.gr/"><b>ΟΠΕΚΑ</b></a> και το <b><a href="https://www.epidomastegasis.gr/pub/Home/Index">επίδομα στέγασης</a>.</b> Τεκμαρτά εισοδήματα προσδιοριζόμενα με βάση τα τεκμήρια διαβίωσης και απόκτησης περιουσιακών στοιχείων δεν θα λαμβάνονται υπ’ όψιν.</p>
      <figure>
        <img src="https://nb.bbend.net/media/news/2019/11/18/1030466/Capture-5.jpg"/>
      </figure>
      <p>2. Από την κάλυψη του ποσοστού 30% εξαιρούνται οι έχοντες εισοδήματα άνω των 66.667 ευρώ. Για τους φορολογουμένους αυτούς θα προβλέπεται ανώτατο όριο 20.000 ευρώ στο ποσό των δαπανών που θα πρέπει να πραγματοποιούν με ηλεκτρονικά μέσα πληρωμής<b>. Δηλαδή όσοι φορολογούμενοι έχουν ετήσιο πραγματικό εισόδημα άνω των 66.667 ευρώ θα αρκεί να καλύψουν ποσό δαπανών 20.000 ευρώ, το οποίο αντιστοιχεί σε ποσοστά χαμηλότερα του 30%.</b></p>
      <p>3. Από την υποχρέωση να έχουν καλύψει το πολύ υψηλό ποσοστό του 30% του ετήσιου πραγματικού εισοδήματος με δαπάνες για αγορές αγαθών και παροχή υπηρεσιών εξοφληθείσες με ηλεκτρονικά μέσα πληρωμής θα εξαιρεθούν επίσης και όσοι φορολογούμενοι θα έχουν πραγματοποιήσει το 2020 δαπάνες για πληρωμές φόρου εισοδήματος φυσικών προσώπων και<a href="https://www.aade.gr/polites/akinita/dilosi-e9-enfia"> <b>ΕΝΦΙΑ,</b></a> για τοκοχρεολυτικές δόσεις δανείων και για ενοίκια, οι οποίες υπερβαίνουν αθροιστικά το 60% του ετήσιου πραγματικού εισοδήματος.<b> Οι φορολογούμενοι αυτοί θα πρέπει να καλύψουν ποσοστό 20% του ετήσιου πραγματικού εισοδήματος με δαπάνες για αγορές αγαθών και παροχή υπηρεσιών εξοφληθείσες με ηλεκτρονικά μέσα πληρωμής</b>. Προϋπόθεση όμως για να ισχύσει αυτό το μειωμένο ποσοστό είναι οι δαπάνες για φόρους, δάνεια και ενοίκια να έχουν εξοφληθεί με ηλεκτρονικά μέσα πληρωμής.</p>
      <p>4. Σε κάθε φορολογούμενο του οποίου έχει κατασχεθεί ο τραπεζικός λογαριασμός, το απαιτούμενο όριο δαπανών θα περιορίζεται στις <b>5.000 ευρώ.</b></p>
      <p>5. Σε κάθε περίπτωση φορολογουμένου ο οποίος δεν θα έχει καταφέρει να πραγματοποιήσει το απαιτούμενο συνολικό ποσό δαπανών, το «ακάλυπτο» ποσό θα φορολογείται με 22%. <b>Π.χ. σε περίπτωση που το ετήσιο ατομικό εισόδημα ανέρχεται σε 10.000 ευρώ, το απαιτούμενο ποσό δαπανών έτους 2020 ανέρχεται σε 3.000 ευρώ (30% των 10.000 ευρώ)</b>. Αν ο φορολογούμενος που έχει αυτό το εισόδημα πραγματοποιήσει συνολικό ποσό δαπανών 1.000 ευρώ, τότε θα χρεωθεί με επιπλέον φόρο 22% επί της «ακάλυπτης» διαφοράς των 2.000 ευρώ, δηλαδή θα κληθεί να καταβάλει επιπλέον φόρο 440 ευρώ (2.000 ευρώ Χ 22%).</p>
      <p>6. Στις δαπάνες που θα λαμβάνονται υπ’ όψιν για την κάλυψη του ποσοστού αυτού περιλαμβάνονται τα περισσότερα από τα καθημερινά, μηνιαία και ετήσια έξοδα κάθε νοικοκυριού, όπως οι δαπάνες για αγορές τροφίμων, ποτών, ρούχων, παπουτσιών, κλινοσκεπασμάτων, χαρτικών ειδών, τσιγάρων, ειδών υγιεινής και καθαριότητος, για αγορές ηλεκτρικών, ηλεκτρονικών συσκευών, επίπλων και άλλων διαρκών ειδών οικιακής χρήσης, οι δαπάνες για παντός είδους υπηρεσίες επισκευών, καθώς και τα <b>έξοδα για πληρωμές λογαριασμών ΔΕΚΟ</b> και κοινοχρήστων, για δίδακτρα, ιατρικές επισκέψεις, ιατρικές εξετάσεις, νοσήλια και ασφάλιστρα. Εξαιρούνται οι πληρωμές για ενοίκια, δάνεια, φόρους και τέλη υπέρ του Δημοσίου, καθώς και οι δαπάνες για αγορές ακινήτων, αυτοκινήτων, δικύκλων (πλην ποδηλάτων), σκαφών, αεροπλάνων, αεροσκαφών, αποταμιευτικών και επενδυτικών προϊόντων (μετοχών, ομολόγων κ.λπ.).</p>
      <figure>
        <img src="https://nb.bbend.net/media/news/2019/11/18/1030466/3-7.jpg"/>
      </figure>
      <h3>Κατηγορίες φορολογουμένων που εξαιρούνται πλήρως</h3>
      <p>Από την υποχρέωση να καλύψουν το 30% του ετήσιου πραγματικού εισοδήματος με δαπάνες αγοράς αγαθών και παροχής υπηρεσιών εξοφληθείσες με ηλεκτρονικά μέσα πληρωμής θα εξαιρούνται πλήρως:</p>
      <p>α) Φορολογούμενοι 70 ετών και άνω.</p>
      <p>β) Ατομα με ποσοστό αναπηρίας 80% και άνω.</p>
      <p>γ) Φορολογούμενοι που βρίσκονται σε δικαστική συμπαράσταση.</p>
      <p>δ) Φορολογικοί κάτοικοι της Ε.Ε. ή του ΕΟΧ, που υποχρεούνται σε υποβολή δήλωσης στην Ελλάδα.</p>
      <p>ε) Δημόσιοι λειτουργοί και δημόσιοι υπάλληλοι που υπηρετούν στην αλλοδαπή, καθώς και φορολογικοί κάτοικοι Ελλάδας που διαβιούν ή εργάζονται στην αλλοδαπή.</p>
      <p>στ) Ανήλικοι που υποχρεούνται σε υποβολή δήλωσης φορολογίας εισοδήματος.</p>
      <p>ζ) Oι υπηρετούντες την υποχρεωτική στρατιωτική τους θητεία.</p>
      <p>η) Φορολογούμενοι που κατοικούν μόνιμα σε χωριά με πληθυσμό έως 500 κατοίκους και σε νησιά με πληθυσμό κάτω των 3.100 κατοίκων, σύμφωνα με την τελευταία απογραφή, εκτός αν πρόκειται για τουριστικούς τόπους.</p>
      <p>θ) Οι φορολογούμενοι που είναι δικαιούχοι Κοινωνικού Εισοδήματος Αλληλεγγύης (ΚΕΑ).</p>
      <p>ι) Οι φορολογούμενοι που βρίσκονται σε κατάσταση μακροχρόνιας νοσηλείας (πέραν των 6 μηνών).</p>
      <p>ια) Οσοι διαμένουν σε οίκο ευγηρίας και σε ψυχιατρικό κατάστημα.</p>
      <p>ιβ) Οι φυλακισμένοι.</p>
      <p>Κάθε φορολογούμενος που υπάγεται σε μία ή περισσότερες από τις παραπάνω 12 περιπτώσεις «εξαιρέσεων» δεν θα οφείλει καν να συγκεντρώσει και να διαφυλάξει χάρτινες αποδείξεις δαπανών αξίας 30% του συνολικού ετήσιου πραγματικού εισοδήματος.</p>
      <h3>Αγαθά και υπηρεσίες</h3>
      <p>Πιο αναλυτικά, θα αναγνωρίζονται δαπάνες που αφορούν σε αγαθά και υπηρεσίες των παρακάτω κατηγοριών:</p>
      <p><b>Διατροφή και μη αλκοολούχα ποτά</b>:Ψωμί, δημητριακά, ρύζι, ζυμαρικά, κρέας, ψάρια, αλλαντικά, γαλακτοκομικά, έλαια, φρούτα, λαχανικά, σοκολάτες, γλυκά, παγωτά, χυμοί, νερό, αναψυκτικά κ.λπ.</p>
      <p><b>Αλκοολούχα ποτά και καπνός</b>:Αλκοολούχα, οινοπνευματώδη ποτά, κρασιά, μπίρες, καπνός, τσιγάρα, πούρα, πουράκια.</p>
      <p><b>Eνδυση και υπόδηση</b>: Υφάσματα, ενδύματα, καθαρισμός και μεταποίηση ενδυμάτων, παπούτσια, επιδιορθώσεις υποδημάτων.</p>
      <p><b>Στέγαση</b>:Ηλεκτρικό ρεύμα, ύδρευση, φυσικό αέριο, υγραέριο, πετρέλαιο θέρμανσης, αποχέτευση, κοινόχρηστα, δημοτικά τέλη, επισκευή και συντήρηση κατοικίας, εργασίες υδραυλικού, ηλεκτρολόγου, ελαιοχρωματιστή κ.λπ., υπηρεσίες για τη συντήρηση πολυκατοικιών. Περιλαμβάνονται δηλαδή όλες οι δαπάνες για την πληρωμή λογαριασμών ΔΕΚΟ και κοινοχρήστων, καθώς και όλα τα έξοδα επισκευής και συντήρησης κατοικιών.</p>
      <p><b>Διαρκή αγαθά, είδη νοικοκυριού και υπηρεσίες</b>: Επιπλα, διακοσμητικά είδη, έπιπλα κήπου, φωτιστικά, χαλιά, μοκέτες, κουρτίνες, κλινοσκεπάσματα, οικιακές συσκευές, ψυγεία, πλυντήρια, ηλεκτρικές κουζίνες, κλιματιστικά, συσκευές θέρμανσης, εργαλεία, υπηρεσίες καθαρισμού, είδη καθαρισμού κ.λπ., καθώς και επισκευές όλων αυτών των ειδών.</p>
      <p><b>Μεταφορές</b>:Ποδήλατα, ανταλλακτικά και αξεσουάρ αυτοκινήτου, καύσιμα, λιπαντικά, μίσθωση γκαράζ και χώρων στάθμευσης, μαθήματα οδήγησης, εισιτήρια τρένων, λεωφορείων, ταξί, αεροπλάνων και πλοίων.</p>
      <p><b>Επικοινωνίες:</b>Κινητή και σταθερή τηλεφωνία, σύνδεση Internet, ταχυδρομικές υπηρεσίες.</p>
      <p><b>Αναψυχή, πολιτιστικές δραστηριότητες:</b> Υπολογιστές, κάμερες, μουσικά όργανα, άνθη, κατοικίδια ζώα, αθλητικές δραστηριότητες, θέατρα, κινηματογράφοι, συναυλίες, μουσεία, βιβλία, εφημερίδες, περιοδικά, πακέτα διακοπών.</p>
      <p><b>Εκπαίδευση:</b>Δίδακτρα για προσχολική, Πρωτοβάθμια, Δευτεροβάθμια και Τριτοβάθμια Εκπαίδευση.</p>
      <p>Ξενοδοχεία, καφέ, εστιατόρια, κυλικεία.<br/><br/><b>Υγεία:</b>Εξοδα ιατρικής και φαρμακευτικής περίθαλψης (πληρωμές για αμοιβές γιατρών κατόπιν επισκέψεων, έξοδα για νοσήλια, εξετάσεις σε διαγνωστικά κέντρα, φάρμακα, φαρμακευτικά είδη κ.λπ.). Περιλαμβάνονται επίσης: Φακοί επαφής και υγρά καθαρισμού, τεστ εγκυμοσύνης, προφυλακτικά, οινόπνευμα καθαρό, ιατρικά προϊόντα, γυαλιά μυωπίας, πατερίτσες, πιεσόμετρα, ζώνες παθήσεων, θεραπευτικές συσκευές και εξοπλισμός, οδοντιατρικές υπηρεσίες (σφράγισμα, λεύκανση, καθαρισμός δοντιών, τοποθέτηση θήκης), μικροβιολογικές εξετάσεις, υπηρεσίες φυσικοθεραπείας κ.λπ.</p>
      <p><b>Aλλα αγαθά και υπηρεσίες</b>:Κουρεία, κομμωτήρια, κοσμήματα, ρολόγια, είδη για μωρά, οίκοι ευγηρίας και ιδρύματα για άτομα με ειδικές ανάγκες, υπηρεσίες για βοήθεια στο σπίτι, ασφάλιστρα κατοικίας, ασφάλιστρα ζωής και υγείας, ασφάλιστρα οχημάτων.</p>
      <p>Με πληροφορίες από εφημερίδα "Ελεύθερος Τύπος"</p>
      <p>
        <i><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><a href="https://www.newsbomb.gr/"><b>Newsbomb</b><b>.</b><b>gr</b></a></i>
      </p>
      <related>
        <a href="https://www.newsbomb.gr/oikonomia/story/1031710/aythaireta-teleytaia-eykairia-gia-taktopoiisi-pote-ligei-i-prothesmia"/>
        <a href="https://www.newsbomb.gr/oikonomia/story/1031468/opeka-antistrofi-metrisi-gia-tin-pliromi-toy-kea"/>
        <a href="https://www.newsbomb.gr/oikonomia/story/1031163/doro-xristoygennon-2019-pote-tha-dothei-poioi-einai-oi-dikaioyxoi-ypologiste-edo-to-poso"/>
      </related>
    </article>
  </body>
</html>