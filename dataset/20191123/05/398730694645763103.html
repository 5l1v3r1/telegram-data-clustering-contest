<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/amanda-johansson-murie-hur-i-hela-friden-kan-det-lona-sig-att-skeppa-lok-over-halva-jordklotet/"/>
    <meta property="og:site_name" content="DN.SE"/>
    <meta property="article:published_time" content="2019-11-23T05:13:00+00:00"/>
    <meta property="og:title" content="Amanda Johansson-Murie: Hur i hela friden kan det löna sig att skeppa lök över halva jordklotet?"/>
    <meta property="og:description" content="Bromma 12.25."/>
  </head>
  <body>
    <article>
      <h1><a href="https://www.dn.se/av/amanda-johansson-murie/">Amanda Johansson-Murie:</a> Hur i hela friden kan det löna sig att skeppa lök över halva jordklotet?</h1>
      <address><time datetime="2019-11-23T05:13:00+00:00">23 Nov 2019, 05:13</time> by <a rel="author" href="https://www.dn.se/av/amanda-johansson-murie/" target="_blank">Amanda Johansson-Murie</a></address>
      <p>
        <b>Bromma 12.25.</b>
      </p>
      <p>Ledig vardag och vi passar på att storhandla. Att ha möjlighet att susa fram längs mathyllorna utan att spela bumpercars med andra familjer är en av fördelarna med att jobba skift (priset man betalar är att jobba helger, men det talar vi inte om nu).</p>
      <p>Väl inne på grönsaksavdelningen ser vi något nytt: Lådor med frukt och grönt som inte anses tillräckligt fint för att säljas på de vanliga hyllorna. För några tior kan man komma över en låda med rättika, vindruvor och champinjoner. Eller sötpotatis, salladslök och bananer. </p>
      <p><b>Vi väljer och vrakar</b>, och pratar om hur mycket vi gillar initiativet. Det slängs som bekant oerhörda mängder mat varje dag i Sverige, helt i onödan. Bananerna säljs gröna, avokador stenhårda och gud förbjude den morot som avviker från formnormen. Det som är övermoget, kantstött eller bara fult hamnar obönhörligen i soptunnan. </p>
      <p>
        <a href="https://www.dn.se/mat-dryck/fem-tips-for-att-ata-mer-klimatsmart/">Läs mer: Fem tips för att äta mer klimatsmart</a>
      </p>
      <p>Glada i hågen väljer vi ut en låda som innehåller flera saker som vi ändå tänkt köpa, medan vi gör upp planer för det som blir över. Vår välvilja mot butiken är på topp – men det går snart över.</p>
      <p><b>Framme vid lökstationen</b> punkteras min lilla glädjebubbla. Gul lök. 12.90 kronor kilot. Från Nya Zeeland. </p>
      <p>Hur är det möjligt? Lök, en av de billigaste grönsakerna som finns, från andra sidan jordklotet. Ilskan bubblar inom mig, det är något allvarligt fel på våra konsumtionsvanor och klimattänk om det ska vara billigare att köpa in gul lök som skeppats tiotusentals kilometer än att välja en produkt från närliggande land (eller tänka sig, Sverige).</p>
      <p>Jag knyter näven i fickan och protesterar på det enda sätt som jag egentligen kan: Genom att låta bli att köpa. Men vreden finns kvar. Och frågorna. </p>
      <p>
        <a href="https://www.dn.se/ekonomi/matsvinn-storsta-klimathotet-experternas-basta-rad-om-forpackningar/">Läs mer: Matsvinn största klimathotet – experternas bästa råd om förpackningar</a>
      </p>
      <p>
        <a href="https://www.dn.se/klimatet-just-nu/">DN:s specialsajt – Klimatet just nu</a>
      </p>
      <p>
        <i>Amanda Johansson-Murie är nyhetsredaktör på DN.se och saknar svar – men försöker köpa lokalt. Läs även hennes krönikor om </i>
        <a href="https://www.dn.se/sthlm/amanda-johansson-murie-har-star-jag-med-ranarluva-och-kniv-och-dar-ar-kungen/">
          <i>ett oväntat möte med kungen </i>
        </a>
        <i>och </i>
        <a href="https://www.dn.se/sthlm/amanda-johansson-murie-han-var-den-mest-korkade-katten-jag-nagonsin-traffat/">
          <i>en fråga som fick luften att gå ur. </i>
        </a>
      </p>
    </article>
  </body>
</html>