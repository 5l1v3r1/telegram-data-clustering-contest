<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/diethni/article/1417571/telos-epohis-akyrothike-i-epideixi-tis-victorias-secret"/>
    <meta property="og:site_name" content="+PLUS.gr"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="Τέλος εποχής: Ακυρώθηκε η επίδειξη της Victoria's Secret"/>
    <meta property="og:description" content="Η αμερικανική εταιρεία εσωρούχων Victoria's Secret, αντιμέτωπη με οικονομικές δυσκολίες και διαμάχες, επιβεβαίωσε ότι ακυρώνει το θεαματικό σόου εσωρούχων με πρωταγωνιστές τους εντυπωσιακούς «Αγγέλους» της."/>
  </head>
  <body>
    <article>
      <h1>Τέλος εποχής: Ακυρώθηκε η επίδειξη της Victoria's Secret</h1>
      <h2>Η αμερικανική εταιρεία εσωρούχων Victoria's Secret, αντιμέτωπη με οικονομικές δυσκολίες και διαμάχες, επιβεβαίωσε ότι ακυρώνει το θεαματικό σόου εσωρούχων με πρωταγωνιστές τους εντυπωσιακούς «Αγγέλους» της.</h2>
      <address><time datetime="2019-11-23T05:00:00+00:00">23 Nov 2019, 05:00</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Οι φήμες κυκλοφορούσαν από το καλοκαίρι, έπειτα από πολλά χρόνια πτώσης της τηλεθέασης της επίδειξης -που ξεκίνησε το 1995 και προβαλλόταν σε ολόκληρο τον κόσμο.</p>
      <p>Το 2014, οι άκρως αισθησιακοί «Άγγελοι», το προσωνύμιο,θυμίζουμε, που είχε δοθεί στα μοντέλα της εταιρείας, τα οποία σάρωναν την πασαρέλα, φορώντας φτερά αγγέλου στην πλάτη τους, κατάφεραν να προσελκύσουν το ενδιαφέρον περισσότερων από 9 εκατομμυρίων τηλεθεατών στις ΗΠΑ. Τον Δεκέμβριο του 2018, ο αριθμός αυτός δεν υπερέβη τα 3,3 εκατομμύρια.</p>
      <p>Η απόφαση επιβεβαιώθηκε κατά τη διάρκεια μιας τηλεφωνικής συνέντευξης Τύπου της ηγετικής ομάδας της μητρικής εταιρείας, L.Brands, με οικονομικούς αναλυτές, σχετικά με τα απογοητευτικά οικονομικά αποτελέσματα της εταιρείας για το τρίμηνο.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>«Θα επικοινωνήσουμε με τους πελάτες μας, όμως δεν θα γίνει τίποτα τόσο σημαντικό, όπως η επίδειξη», ανακοίνωσε ο οικονομικός διευθυντής, Στιούαρτ Μπαργκντούερφερ.</p>
      <p>Ο ίδιος επιβεβαίωσε ότι η Victoria's Secret, που ενσάρκωνε τον αισθησιασμό μέσω της συνεργασίας της με τα πλέον δημοφιλή μοντέλα παγκοσμίως, όπως τη Ζιζέλ Μπούντχεν ή τη Ναόμι Κάμπελ, δεν θα καταφέρει, παρά τις πρόσφατες αλλαγές στην ηγεσία της, να ανασυνταχθεί με ευκολία.</p>
      <p>Οι πωλήσεις μόλις που υπερέβησαν το ένα δισεκατομμύριο δολάρια στο τρίτο τρίμηνο του 2019, ήτοι μια πτώση 7% σε σύγκριση με την ίδια περίοδο το 2018, και καμιά τριανταριά καταστήματα έκλεισαν από τον Φεβρουάριο.</p>
      <p>Μια αρνητική επίδοση που συνέβαλε στο να "βουτήξουν" τα αποτελέσματα τριμήνου της L.Brands, της οποίας η Victoria’s Secret ήταν το διαμάντι της, σημειώνοντας καθαρές ζημίες ύψους 252 εκατομμυρίων δολαρίων.</p>
      <p>Αιτία, μια στρατηγική μάρκετινγκ, που πρέπει να επανεξεταστεί, σύμφωνα με την ηγεσία.</p>
      <p>Εξάλλου, η Victoria’s Secret φαίνεται πως πληρώνει το τίμημα μιας σειράς διαμαχών που συνέβαλαν στο να θεωρηθεί ότι η εταιρεία προβάλει «τη γυναίκα-αντικείμενο», σε αντιδιαστολή μια ολοένα και αυξανόμενη ζήτηση μεγαλύτερης ποικιλομορφίας στις πασαρέλες και μιας συνειδητοποίησης των πολλαπλών περιστατικών σεξουαλικών επιθέσεων εναντίον μοντέλων.</p>
      <p>Η εταιρεία προσπάθησε να ανταποκριθεί στα νέα δεδομένα, στο ντεφιλέ που οργάνωσε τον Δεκέμβριο του 2018, με μια πιο κοσμοπολίτικη διανομή.</p>
      <p>Όμως, λίγες μέρες αργότερα, ο διευθυντής μάρκετινγκ Εν Ράζεκ πυροδότησε μια έντονη διαμάχη, απορρίπτοντας το ενδεχόμενο να ενταχθούν στο δυναμικό της εταιρείας διεμφυλικά μοντέλα, αλλά και καλλονές με μεγαλύτερες καμπύλες. Με αυτόν τον τρόπο, γύρισε την πλάτη σε μια ισχυρή τάση της αμερικανικής μόδας, όπως διαγράφεται τα τελευταία χρόνια. Εντέλει, αναγκάστηκε να δώσει δημοσίως εξηγήσεις.</p>
      <p>Σοβαρότερο, ίσως, είναι το γεγονός ότι το όνομα της εταιρείας επανερχόταν, τους τελευταίους μήνες, σε σχέση με την υπόθεση του Νεοϋορκέζου χρηματιστή Τζέφρι Έπσταϊν, που πέθανε στη φυλακή, αφού κατηγορήθηκε για σεξουαλικές επιθέσεις εναντίον ανήλικων κοριτσιών.</p>
      <p>Ο Έπσταϊν είχε στενές σχέσεις με τον Λέσλι Ουέξνερ, τον επικεφαλής της L.Brands, ο οποίος τον βοήθησε να εισέλθει στο διεθνές τζετσετ, αλλά και στις επιδείξεις της Victoria’s Secret.</p>
      <p>Αν και ο Ουέξνερ επιβεβαίωσε ότι διέκοψε τις σχέσεις του με τον Έπσταϊν, πριν από 10 και πλέον χρόνια, η L.Brands ανέφερε τον Ιούλιο, μετά την απαγγελία των κατηγοριών σε βάρος του χρηματιστή, ότι ζήτησε από τους δικηγόρους να ερευνήσουν όλες τις πιθανές διασυνδέσεις με εκείνον.</p>
      <p>Την εποχή του κινήματος #MeToo, όλο αυτό δεν μπορούσε παρά να λειτουργήσει εις βάρος της εταιρείας.</p>
      <p>Η οργάνωση προάσπισης των μοντέλων Model Alliance χαιρέτισε στο Twitter τη ματαίωση της επίδειξης. Και υπογραμμίζει ότι περισσότερα από 100 μοντέλα της υπέγραψαν μια επιστολή, με την οποία ζητούσαν από τη Victoria’s Secret να υιοθετήσει το πρόγραμμα Respect, που στοχεύει στην πρόληψη των σεξουαλικών επιθέσεων και στο να εγγυηθεί ίσες εργασιακές συνθήκες.</p>
    </article>
  </body>
</html>