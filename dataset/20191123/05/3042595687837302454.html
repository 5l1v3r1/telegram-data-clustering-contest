<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/to-pagrepet-etter-vold-mot-familiefar/71852612"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T05:25:46+00:00"/>
    <meta property="og:title" content="To pågrepet etter vold mot familiefar"/>
    <meta property="og:description" content="En familiefar i 40-åra ble sparket og slått av tre unge menn som oppsøkte sønnen i huset natt til lørdag."/>
  </head>
  <body>
    <article>
      <h1>To pågrepet etter vold mot familiefar</h1>
      <h2>En familiefar i 40-åra ble sparket og slått av tre unge menn som oppsøkte sønnen i huset natt til lørdag.</h2>
      <address><time datetime="2019-11-23T05:25:46+00:00">23 Nov 2019, 05:25</time> by <a rel="author">Torun Støbakk</a></address>
      <p>To menn på 18 og 19 år er pågrepet, og en er fortsatt på frifot, etter at tre menn skal ha gått til angrep på en mann i 40-åra i et boligområde i Lillehammer sentrum natt til lørdag.</p>
      <p>De tre mennene skal ha oppsøkt en jevngammel mann i en bolig natt til lørdag, da det oppsto krangel.</p>
      <p>Da faren til ungdommen som bodde i huset gikk ut for å roe situasjonen, skal ungdommene ha gått løs på ham.</p>
      <h3>- Oppsto en krangel</h3>
      <p>«Han ble sparket og slått mens han lå på bakken», skriver politiet på twitter.</p>
      <p>
        <b>- Det oppsto en krangel og da kom faren til ungdommen i huset ut. Han kom ut for å be dem dempe seg da han ble slått ned, forteller operasjonsleder Dyre Antonsen i Innlandet politidistrikt til NTB.</b>
      </p>
      <p>Familiefaren skal ha fått kutt i hodet og smerter i bein, og er sendt til sykehuset.</p>
      <p>Klokka 06.15 pågrep politiet den ene av mennene. Lørdag ettermiddag, litt etter klokka 13, pågrep de en til.</p>
      <h3>Jakter tredjemann</h3>
      <p>De to mennene er siktet for vold mot familiefaren, og vil bli avhørt. Den tredje mannen er fortsatt på frifot.</p>
      <p>
        <b>- Vi sitter ikke med veldig mange opplysninger om tredjemann, så vi får se om det blir en pågripelse til etterhvert, sier operasjonsleder Haagen Løvseth i Innlandet politidistrikt.</b>
      </p>
      <p>Han vet ikke om de unge mennene er avhørt ennå, og hva de i så fall har forklart.</p>
      <p>- Saken etterforskes på ordinær måte, og vi tar avhør av de involverte. Så får vi se hva det fører til, sier Løvseth.</p>
    </article>
  </body>
</html>