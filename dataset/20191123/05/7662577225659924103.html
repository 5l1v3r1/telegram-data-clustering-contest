<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/nazory/hudema-zpatky-v-cervenem-britsti-labouriste-zatocili-ostre-doleva.A191122_213519_ln_nazory_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="HUDEMA: Zpátky v červeném. Britští labouristé zatočili ostře doleva"/>
    <meta property="og:description" content="Když se filmaři rozhodli obnovit kultovní britský sci-fi seriál Červený trpaslík, zahájili další sérii trojdílnou epizodou Zpátky v Červeném. V té se vrátili do minulosti, pokusili se obnovit to, co bylo zničeno, aby se nakonec hrdinové dostali pod vliv psychotropních látek a padaly z nich nesmysly. A stejně se dá popsat i program britské Labour Party, se kterým míří její šéf Jeremy Corbyn do prosincových voleb."/>
  </head>
  <body>
    <article>
      <h1>HUDEMA: Zpátky v červeném. Britští labouristé zatočili ostře doleva</h1>
      <address><time datetime="2019-11-23T05:00:00+00:00">23 Nov 2019, 05:00</time> by <a rel="author">Marek Hudema</a></address>
      <p>
        <b>Když se filmaři rozhodli obnovit kultovní britský sci-fi seriál Červený trpaslík, zahájili další sérii trojdílnou epizodou Zpátky v Červeném. V té se vrátili do minulosti, pokusili se obnovit to, co bylo zničeno, aby se nakonec hrdinové dostali pod vliv psychotropních látek a padaly z nich nesmysly. A stejně se dá popsat i program britské Labour Party, se kterým míří její šéf Jeremy Corbyn do prosincových voleb.</b>
      </p>
      <related>
        <a href="https://www.lidovky.cz/svet/corbyn-by-pry-pri-novem-referendu-o-brexitu-zustal-neutralni.A191122_211258_ln_zahranici_ele"/>
      </related>
      <p>Nejsilnější britská opoziční politická strana se vrací v tento týden zveřejněném programu ke svým marxistickým kořenům. Nebo, jak napsal list Financial Times, k plánu na zavedení socialismu v jedné zemi. Či minimálně k anulaci privatizace a reforem, které zavedla v Británii vláda Margaret Thatcherové v osmdesátých letech minulého století. Labouristé chtějí zestátnit dráhy, energetiku, vodárny a podle Corbyna i další firmy. Podniky i boháči mají platit daně jak mourovatí, ostatním se mají zvýšit platy a o všechny se má postarat velký sociální stát. Od školáků po důchodce. Program Labour je zkrátka pro pracující, ne pro bankéře, milionáře a jiné boháče.</p>
      <p>Ale do minulosti se úplně vrátit nelze. Corbyn proto nehodlá zavést skutečný socialismus, jak jsme ho znali třeba v bývalém Československu. Zestátňovat chce za náhradu a v menším rozsahu, než ještě nedávno tvrdil. A jeho vymezování se vůči establishmentu má spíš chuť populismu než komunismu. Jakkoliv on sám komunistou v jádru je. Navíc vše spojuje s moderními hesly jako zelená ekonomika či boj s nerovností a za sociální spravedlnost. A zde zároveň začíná i Corbynův halucinogenní trip. Labouristé tvrdí, že zavádění zelené ekonomiky zvýší v Británii produktivitu, posílí ekonomiku, že nerovnosti se sníží podporou boje proti sexuálně přenosným chorobám a obezitě atd. atd. A hlavně že na všechny plánované výdaje bude dost peněz z vyšších daní a půjček.</p>
      <related>
        <a href="https://www.lidovky.cz/svet/corbyn-je-pomstychtivy-jako-stalin-nebral-si-servitky-britsky-premier-johnson.A191106_224448_ln_zahranici_rkj"/>
      </related>
      <p>Ekonomové ale tvrdí: nebude a je to cesta k ekonomickému úpadku. Což labouristům nevadí, protože co skutečně bude, se uvidí až po volbách. Jenže ty jim jasný apel na levicovost a „lidi práce“ může pomoci vyhrát. Stejně jako by přiznané zaměření na učitele, zdravotní sestry a další hůř placené profese asi pomohlo dalším evropským levicovým stranám včetně naší sociální demokracie.</p>
    </article>
  </body>
</html>