<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/170655/mihi-presadjena-kostana-srz-mesec-dana-sinisu-ceka-najveci-izazov-tokom-lecenja"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T05:11:00+00:00"/>
    <meta property="og:title" content="MIHI PRESAĐENA KOŠTANA SRŽ: Za mesec dana Sinišu čeka najveći izazov tokom lečenja!"/>
    <meta property="og:description" content="Siniša Mihajlović (50) nastavlja veliku borbu sa zlokobnom akutnom leukemijom, a sve su veće šanse da će trener Bolonje izaći kao pobednik u najvažnijoj životnoj utakmici! Iako je lečenje Srbina u čuvenoj bolnici &quot;Sveta Ursula&quot; u gradu na severu Italije obavijeno velom tajne, i to na zahtev porodice nekadašnjeg proslavljenog fudbalera, konačno je do javnosti došla zvanična informacija iz ove zdravstvene ustanove."/>
  </head>
  <body>
    <article>
      <h1>MIHI PRESAĐENA KOŠTANA SRŽ: Za mesec dana Sinišu čeka najveći izazov tokom lečenja!</h1>
      <h2>Siniša Mihajlović (50) nastavlja veliku borbu sa zlokobnom akutnom leukemijom, a sve su veće šanse da će trener Bolonje izaći kao pobednik u najvažnijoj životnoj utakmici! Iako je lečenje Srbina u čuvenoj bolnici "Sveta Ursula" u gradu na severu Italije obavijeno velom tajne, i to na zahtev porodice nekadašnjeg proslavljenog fudbalera, konačno je do javnosti došla zvanična informacija iz ove zdravstvene ustanove.</h2>
      <address><time datetime="2019-11-23T05:11:00+00:00">23 Nov 2019, 05:11</time> by <a rel="author">Danijel KOKANOVIĆ</a></address>
      <p>Naime, kao što je Srpski telegraf i najavljivao, Mihi je uspešno presađena koštana srž od nepoznatog donora, a prema ekskluzivnim saznanjima našeg lista, za oko mesec dana uslediće i ključna transplantacija matičnih ćelija, pa su šanse za konačnim izlečenjem veće nego ikada pre!</p>
      <h3>PRVA POBEDA</h3>
      <p>Mihajlović je u četvrtak uveče usled poboljšanja zdravstvenog stanja, koje je prijatno iznenadilo lekarski tim, otpušten iz bolnice u Bolonji, u kojoj se od letos leči od akutne leukemije, što je i te kako obradovalo njegovu porodicu. Trener italijanskog prvoligaša oseća se znatno bolje i vitalnije nego ranije.</p>
      <p>- Siniša je otpušten sa Instituta za hematologiju nakon što mu je urađena transplantacija koštane srži od nepoznatog donora 29. oktobra 2019. godine. Stanje pacijenta i njegovi hematološki nalazi su zadovoljavajući - stoji u saopštenju bolnice "Sveta Ursula", koje je na svoj sajt objavila Bolonja, koju trenira nekadašnji reprezentativac SR Jugoslavije.</p>
      <p>Kako iz dobro upućenih izvora saznaje Srpski telegraf, Miha je prema prvobitnom planu trebalo da bude hospitalizovan do sredine decembra, ali je njegov sportski organizam odlično reagovao na hemioterapije i novu koštanu srž, pa je to nateralo doktore da ga čak tri nedelje ranije puste kući.</p>
      <p>- Doktori su prezadovoljni, a porodica presrećna kako je proteklo presađivanje koštane srži. Lekarski tim je fasciniran brzinom oporavka i načinom na koji je Sinišin organizam odreagovao. Miha se oseća odlično, ali i dalje mora da se pazi od virusa jer mu je oslabljen imunitet. Nisu mu preporučeni veliki napori, ali znate kakav je on - poručio je izvor blizak Mihajloviću za naš list.</p>
      <figure>
        <img src="https://www.republika.rs/data/images/2019-11-11/123182_4401-sinisa-mihajlovic-1-foto-profimedia_f.jpg?1574453184"/>
        <figcaption>
          <cite>
            <a href="http://www.profimedia.rs/">www.profimedia.rs</a>
          </cite>
        </figcaption>
      </figure>
      <h3>NAJVAŽNIJA BITKA</h3>
      <p>Nekadašnjem asu sredinom juna dijagnostikovano je oboljenje akutne leukemije, a nakon hemioterapije i uspešnog presađivanja koštane srži, uslediće terapija matičnim ćelijama. Reč je o osnovnim ćelijama ljudskog organizma, od kojih nastaju sva tkiva u našem organizmu: kosti, koža, mišići, itd. Ove ćelije u ljudskom organizmu tokom čitavog života služe za obnavljanje oštećenog tkiva, a presađivanje matičnih ćelija zapravo je sličan proces transfuziji krvi. Proces traženja i pronalaženja podudarnog nesrodnog davaoca iz banke davalaca je često veoma dug i zato je važno to što je Miha pronašao kompatibilnog donora ćelija koštane srži. Ipak, kako mu je imuni sistem opao, ključno je da ga virusi zaobiđu i, ukoliko se matične ćelije adekvatno prime, Srbin bi mogao da bude stoprocentno izlečen.</p>
      <h3>Siniša na klupi protiv Parme?</h3>
      <p>Italijanski mediji koji pomno prate svaki Mihajlovićev korak ipak ostavljaju prostora da Srbin bude na klupi Bolonje u meču sa Parmom. Ta utakmica zakazana je za nedelju od 12.30, ali i dalje nema preciznih informacija da li će Siniša dobiti dozvolu lekarskog tima da bude uz igrače.</p>
      <related>
        <h4>Pročitajte još:</h4>
        <a href="http://republika.rs/sport/fudbal/170610/VIDEO-Ovako-protekao-prvi-Mihin-trening-izlasku-bolnice-Detalj-kraja-snimka-salje-posebnu-poruku"/>
        <a href="http://republika.rs/sport/fudbal/170647/Milosevic-Sramota-sto-sam-trener-Partizana"/>
        <a href="http://republika.rs/sport/fudbal/170640/Kisa-golova-Humskoj-Partizan-neumoljiv-Javor-nastradao-het-trik-Sadika-sjajna-uvertira"/>
        <a href="http://republika.rs/sport/fudbal/170534/Sinisa-sjajno-oporavlja-presadjena-kostana-srz"/>
      </related>
    </article>
  </body>
</html>