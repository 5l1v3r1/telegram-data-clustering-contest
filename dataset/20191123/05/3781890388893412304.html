<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743166"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T05:45:00+00:00"/>
    <meta property="og:title" content="รถตู้กทม.-จันทบุรีอัดท้าย18ล้อ โชเฟอร์ดับคาที่-นร.เจ็บ6"/>
    <meta property="og:description" content="เกิดอุบัติเหตุรถตู้โดยสารชนท้ายรถ 18 ล้อ คนขับเสียชีวิตคาที่ ขณะที่นักเรียนที่โดยสารมากับรถตู้เจ็บระนาว 6 คน ส่วนสาเหตุคาดว่าเกิดจากคนขับรถตู้หลับใน"/>
  </head>
  <body>
    <article>
      <h1>รถตู้กทม.-จันทบุรีอัดท้าย18ล้อ โชเฟอร์ดับคาที่-นร.เจ็บ6</h1>
      <address>
        <time datetime="2019-11-23T05:45:00+00:00">23 Nov 2019, 05:45</time>
      </address>
      <p>
        <b>เกิดอุบัติเหตุรถตู้โดยสารชนท้ายรถ 18 ล้อ คนขับเสียชีวิตคาที่ ขณะที่นักเรียนที่โดยสารมากับรถตู้เจ็บระนาว 6 คน ส่วนสาเหตุคาดว่าเกิดจากคนขับรถตู้หลับใน</b>
      </p>
      <p>เมื่อเวลา 06.00 น.วันที่ 23 พ.ย. พ.ต.ท.สุวิจักขณ์  มีแย้ม สารวัตรเวร สถานีตำรวจทางหลวงเขาดิน สังกัด ส.ทล.1 กก.8 บก.ทล. รับแจ้งอุบัติเหตุรถชนกันมีผู้เสียชีวิตและได้รับบาดเจ็บหลายราย บนถนนมอเตอร์เวย์ หลักกิโลเมตรที่ 68+800 หมู่ 4 ต.นาป่า อ.เมือง จ.ชลบุรี จึงรุดไปที่ตรวจสอบพร้อมอาสาสมัครกู้ภัยมูลนิธิไตรคุณธรรม ในเกิดเหตุพบรถตู้โดยสารสีขาว สายกรุงเทพฯ (จตุจักร) - แกลง – จันทบุรี ทะเบียน 15-8040 กรุงเทพมหานคร ชนท้ายรถบรรทุก 18 ล้อ ทะเบียน 82-8274 สมุทรปราการ ซึ่งบรรทุกเหล็กราวกันตกมาเต็มท้ายรถ โดยมี นายสมถิ่น วิลาวัลย์ อายุ 48 ปีเป็นคนขับ<br/><br/>จากการตรวจสอบภายในรถตู้โดยสาร พบผู้ได้รับบาดเจ็บเป็นหญิงทั้งหมด จำนวน 6 คน จึงช่วยกันนำตัวส่งโรงพยาบาล นอกจากนี้ ยังพบร่าง นายสาโรจน์ คลับคล้าย อายุ 33 ปี คนขับรถตู้ พนักงานของบริษัท หัวหิน-ปราณทัวร์ จำกัด เสียชีวิตคาที่นั่งคนขับ</p>
      <figure>
        <img src="https://www.dailynews.co.th/admin/upload/20191123/news_VGNOEQrMzi122139_533.jpg?v=201911232110?v=8248"/>
      </figure>
      <p>สอบสวน นายสมถิ่น คนขับรถบรรทุก 18 ล้อ ให้การว่า มารับเหล็กราวกันตกที่ อ.บ้านบึง จ.ชลบุรี และกำลังจะไปส่งของที่ อ.พระประแดง จ.สมุทรปราการ โดยขับด้วยความเร็วประมาณ 40 กิโลเมตรต่อชั่วโมง เมื่อมาถึงที่เกิดเหตุก็ได้ยินเสียงคล้ายรถถูกชนท้าย จึงได้จอดรถลงมาดู ก็พบว่ารถตู้โดยสารคันดังกล่าวชนท้ายอย่างแรง จึงได้แจ้งทางตำรวจ ทั้งนี้ ทางเจ้าหน้าที่สันนิษฐานว่า สาเหตุอาจเกิดจากคนขับรถตู้มีอาการหลับใน อย่างไรก็ตาม จะเร่งสอบปากคำผู้โดยสารบนรถตู้ทั้งหมด เพื่อหาสาเหตุที่แท้จริงต่อไป<br/> </p>
    </article>
  </body>
</html>