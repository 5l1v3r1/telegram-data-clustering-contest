<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/kirosis-tis-ouasington-ston-ip-enimerosis-tou-iran-gia-to-mplokarisma-tou-diadiktiou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T05:30:35+00:00"/>
    <meta property="og:title" content="Κυρώσεις της Ουάσινγκτον στον υπ. Ενημέρωσης του Ιράν για το μπλοκάρισμα του Διαδικτύου"/>
    <meta property="og:description" content="Οι ΗΠΑ επέβαλαν χθες Παρασκευή κυρώσεις στον υπουργό Ενημέρωσης του Ιράν για τον ρόλο του «στην ευρεία λογοκρισία του Διαδικτύου», αφού οι αρχές του Ιράν είχαν μπλοκάρει επί πέντε ημέρες την πρόσβαση στο Ίντερνετ με στόχο να περιορίσουν τις διαδηλώσεις που είχαν ξεσπάσει στη χώρα μετά την ανακοίνωση της αύξησης της τιμής της βενζίνης."/>
  </head>
  <body>
    <article>
      <h1>Κυρώσεις της Ουάσινγκτον στον υπ. Ενημέρωσης του Ιράν για το μπλοκάρισμα του Διαδικτύου</h1>
      <address>
        <time datetime="2019-11-23T05:30:35+00:00">23 Nov 2019, 05:30</time>
      </address>
      <p>Οι ΗΠΑ επέβαλαν χθες Παρασκευή κυρώσεις στον υπουργό Ενημέρωσης του Ιράν για τον ρόλο του «στην ευρεία λογοκρισία του Διαδικτύου», αφού οι αρχές του Ιράν είχαν μπλοκάρει επί πέντε ημέρες την πρόσβαση στο Ίντερνετ με στόχο να περιορίσουν τις διαδηλώσεις που είχαν ξεσπάσει στη χώρα μετά την ανακοίνωση της αύξησης της τιμής της βενζίνης.</p>
      <p>Ο υπουργός Ενημέρωσης Μοχαμάντ Τζαβάντ Αζαρί- Τζαχρομί προώθησε την πολιτική «της κατασταλτικής λογοκρισίας του Διαδικτύου» που ακολούθησε η Τεχεράνη, σύμφωνα με το υπουργείο Οικονομικών των ΗΠΑ, το οποίο τον χαρακτηρίζει πρώην αξιωματούχο των υπηρεσιών Πληροφοριών ο οποίος εμπλεκόταν στην παρακολούθηση ακτιβιστών της αντιπολίτευσης.</p>
      <p>«Οι ηγέτες του Ιράν γνωρίζουν ότι ένα ελεύθερο και ανοικτό Ίντερνετ εκθέτει τη νομιμότητά τους, οπότε προσπαθούν να λογοκρίνουν την πρόσβαση στο Διαδίκτυο για να καταστείλουν τις αντικυβερνητικές διαδηλώσεις», επεσήμανε ο υπουργός Οικονομικών Στίβεν Μνούτσιν σε ανακοίνωσή του.</p>
      <p>Βάσει των κυρώσεων που του επιβλήθηκαν, οι ΗΠΑ παγώνουν όλα τα περιουσιακά στοιχεία του Αζαρί- Τζαχρομί στη χώρα.</p>
      <p>«Δεν είμαι το μόνο μέλος του κλαμπ των προσώπων εναντίον των οποίων έχουν επιβληθεί κυρώσεις (με βάση τα παραμύθια του Τραμπ). Πριν από εμένα ήταν οι ιρανικές νεοφυείς επιχειρήσεις, οι πάσχοντες από καρκίνο, τα παιδιά που πάσχουν από πομφολυγώδη επιδερμόλυση. Θα συνεχίσω να μάχομαι για την πρόσβαση στο Ίντερνετ και δεν θα επιτρέψω στις ΗΠΑ να απαγορεύσουν την ανάπτυξη του Ιράν. #ΟικονομικήΤρομοκρατία», απάντησε μέσω Twitter ο Αζαρί- Τζαχρομί.</p>
      <p>Την Πέμπτη τα ιρανικά μέσα ενημέρωσης είχαν μεταδώσει ότι το Εθνικό Συμβούλιο Ασφαλείας, που είχε ζητήσει το μπλοκάρισμα του Ίντερνετ στη χώρα, ενέκρινε τη σταδιακή αποκατάστασή του σε κάποιες περιοχές.</p>
      <p>Ο Αζαρί- Τζαχρονί είχε εξηγήσει σε τοπικά μέσα ενημέρωσης ότι το μπλοκάρισμα του Ίντερνετ ζητήθηκε από το Συμβούλιο, πιθανόν για να αποφευχθούν οι δημόσιες επικρίσεις, όμως πρόσθεσε ότι η κίνηση ήταν σημαντική για λόγους ασφαλείας.</p>
      <p>Διαδηλώσεις ξέσπασαν την προηγούμενη εβδομάδα στο Ιράν μετά την ανακοίνωση της κυβέρνησης την Παρασκευή για την αύξηση της τιμής της βενζίνης κατά τουλάχιστον 50%. Η Τεχεράνη έχει αποδώσει τις διαδηλώσεις σε πράκτορες του εξωτερικού, κυρίως τις ΗΠΑ, το Ισραήλ και τη Σαουδική Αραβία.</p>
      <p>Οι κινητοποιήσεις αυτές σημειώθηκαν την ώρα που η ιρανική οικονομία έχει υποστεί μεγάλο πλήγμα μετά την επαναφορά των οικονομικών κυρώσεων από τις ΗΠΑ το 2018, αφού ο πρόεδρος Ντόναλντ Τραμπ αποφάσισε να αποσύρει μονομερώς τη χώρα του από τη διεθνή συμφωνία του 2015 για το πυρηνικό πρόγραμμα της Τεχεράνης.</p>
      <p>Πηγή: ΑΠΕ</p>
    </article>
  </body>
</html>