<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191123-rizdvyanyj-pist-2019-koly-i-shho-mozhna-yisty/"/>
    <meta property="og:site_name" content="ФАКТИ"/>
    <meta property="article:published_time" content="2019-11-23T05:40:42+00:00"/>
    <meta property="og:title" content="Різдвяний піст 2019: коли і що можна їсти"/>
    <meta property="og:description" content="28 листопада у православних християн починається Різдвяний піст, який триває 40 днів і завершиться на Різдво, 7 січня."/>
  </head>
  <body>
    <article>
      <h1>Різдвяний піст 2019: коли і що можна їсти</h1>
      <address>
        <time datetime="2019-11-23T05:40:42+00:00">23 Nov 2019, 05:40</time>
      </address>
      <p>28 листопада у православних християн починається Різдвяний піст, який триває 40 днів і завершиться на Різдво, 7 січня.</p>
      <p>У порівнянні з Великим постом, Різдвяний піст вважають нестрогим – можна їсти варену їжу з олією, а також рибу та вино.</p>
      <p>Якщо немає жодних свят, то в понеділок, середу та п’ятницю можна вживати рослинну їжу без олії, а у вівторок і четвер – з олією, у суботу та неділю – аж до 2 січня – до них додається риба.</p>
      <p>Крім того, <b>риба дозволена й у великі свята</b> – Введення у храм Пресвятої Богородиці (4 грудня), День Миколи Чудотворця (19 грудня), а також у дні пам’яті деяких святих – апостолів Матвія (29 листопада), Андрія Первозванного (13 грудня) і князя Олександра Невського (6 грудня).</p>
      <p>
        <b>Читайте:</b>
        <a href="https://fakty.com.ua/ua/lifestyle/20191119-koly-svyatkuyut-katolytske-rizdvo-2019-v-ukrayini/"> Коли святкують католицьке Різдво 2019 в Україні</a>
      </p>
      <p>Суворість посту посилюється в останній тиждень перед Різдвом, <b>максимально строгий піст</b> припадає на Святвечір – 6 січня.</p>
      <p>Завершується Різдвяний піст після настання темряви, або появи на небі першої зірки, яка символізує зірку, що зійшла над Віфлеємом у момент народження Ісуса.</p>
      <h3>Особливості Різдвяного посту</h3>
      <p>Є ряд обставин, які дозволяють людині послаблювати піст. Це <b>хвороба, важка фізична праця, похилий вік, подорож</b>. Також від посту звільняються <b>вагітні жінки</b> та <b>малі діти. </b></p>
      <p>У піст <b>не можна вживати міцні алкогольні напої</b> (горілка, коньяк тощо). Лише у суботу та неділю, а також на свята дозволяється випити трохи вина.</p>
      <p>Під час посту <b>заборонене вінчання</b>, проте хрещення дітей проводиться незалежно від посту.</p>
      <figure>
        <img src="https://fakty.com.ua/wp-content/uploads/2017/11/21/apple-2127302_960_720-371x512.jpg?1542825194"/>
      </figure>
      <p>
        <i>Фото: pixabay.com</i>
      </p>
      <h3>Різдвяний піст розподіляється на 3 етапи:</h3>
      <ul>
        <li>28 листопада – 19 грудня;</li>
        <li>20 грудня – 1 січня;</li>
        <li>2 – 6 січня.</li>
      </ul>
      <h3>Що можна їсти з 28 листопада по 19 грудня</h3>
      <p><b>Понеділок</b>: гаряча їжа рослинного походження, але без олії.</p>
      <p><b>Вівторок, четвер, субота та неділя</b>: рослинна їжа з додаванням олії, наприклад, овочеві супи та каші, а також риба.</p>
      <p><b>Середа і п’ятниця</b>: продукти рослинного походження, які не піддавалася термообробці, – це так зване сухоїдіння. Допускаються фрукти, овочі, горіхи, хліб, мед і сухофрукти.</p>
      <p>У <b>суботу та неділю </b>можна вино.</p>
      <p>Під час свята <b>Введення в храм Пресвятої Богородиці</b> <b>(4 грудня)</b> дозволяється риба, гаряча їжа, рослинна олія та вино.</p>
      <h3>Що можна їсти з 20 грудня по 1 січня</h3>
      <p><b>Понеділок</b>: гаряча їжа рослинного походження, але без олії.</p>
      <p><b>Вівторок і четвер</b>: приготована на олії рослинна їжа.</p>
      <p><b>Середа і п’ятниця</b>: сухоїдіння.</p>
      <p><b>Субота та неділя</b>: гаряча їжа рослинного походження з олією, риба.</p>
      <h3>Що можна їсти з 2 по 6 січня</h3>
      <p><b>Понеділок, середа і п’ятниця</b>: сухоїдіння.</p>
      <p><b>Вівторок і четвер</b>: гаряча їжа без олії.</p>
      <p><b>На вихідних </b>можна додати до гарячої їжі рослинну олію.</p>
      <p><b>6 січня, на Святвечір,</b> забороняється їсти до сходження першої зірки. Після – розпочніть трапезу із куті – традиційної різдвяної страви з зерен пшениці або рису, підсолоджених медом, сухофруктами, родзинками, маком та горіхами.</p>
      <h3>Різдвяний піст у Новорічну ніч</h3>
      <p>Передусім слід сходити до храму на молебень та подякувати Богові за минулий рік і попросити на наступний рік благословіння.</p>
      <p>Під час святкування Нового року тим, хто постує, дозволено їсти рибу і випити трохи вина. Для святкового столу підійде також пісний плов з яблуками, гарбузом і сушеними фруктами.</p>
      <p>Надмірні веселощі під час посту небажані. За своєю значимістю Різдво і Новий рік не співставні свята.</p>
      <p>Раніше Факти ICTV розповідали про <a href="https://fakty.com.ua/ua/ukraine/20191110-vyhidni-na-novyj-rik-2020-skilky-vidpochyvatymut-ukrayintsi/">вихідні на Новий рік 2020</a>. Перед Новим роком 2020 рекомендують перенести робочі дні з 30 і 31 грудня на 21 і 28 грудня відповідно.</p>
    </article>
  </body>
</html>