<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/edicola-oggi-23-11-2019-conte-crisi-m5s-arcelormittal-alitalia-economia-italia-lagarde-468601.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T05:30:42+00:00"/>
    <meta property="og:title" content="L’edicola di oggi, 23 novembre 2019"/>
    <meta property="og:description" content="I fatti più importanti: riflessioni sul femminicidio, le trattative per l'ex Ilva, una soluzione per Alitalia, il discorso di Lagarde ai banchieri tedeschi e la crisi interna al Movimento 5 Stelle"/>
  </head>
  <body>
    <article>
      <h1>L’edicola di oggi, 23 novembre 2019</h1>
      <h2>I fatti più importanti: riflessioni sul femminicidio, le trattative per l'ex Ilva, una soluzione per Alitalia, il discorso di Lagarde ai banchieri tedeschi e la crisi interna al Movimento 5 Stelle</h2>
      <address>
        <time datetime="2019-11-23T05:30:42+00:00">23 Nov 2019, 05:30</time>
      </address>
      <p><b>[Rassegna stampa]</b> – Ecco le notizie più interessanti dall’Italia e dal mondo in edicola oggi, 23 novembre 2019.</p>
      <p><b>Violenza sulle donne, strage infinita</b><br/>Il 2019 non è ancora finito e ci sono stati già 94 femminicidi, con un episodio di stalking o maltrattamenti ogni quarto d’ora. “<i>Dal suo osservatorio, dalla prima linea della trincea che protegge le vittime e le aiuta a reinserirsi nella società, Lella Palladino lancia un monito pesante: «Le donne in Italia continuano a essere uccise perché le risposte istituzionali sono sempre di tipo normativo e non sociale». A cominciare dalla legge 209 del 2013 contro il femminicidio. Funziona? «Soltanto in parte. Inasprisce le pene, ma lascia sole le donne nel momento più fragile, dopo la denuncia». La violenza di genere è figlia di una cultura radicata e patriarcale mai sconfitta. Servono lavoro e cultura. Ripartendo dai nidi. «Abbiamo iniziato a fare prevenzione tra i piccolissimi. Insegnate ai maschi a cambiare i pannolini al bambolotto, lasciatelo libero di giocare con ciò che vuole, aiutate le bambine a non identificarsi già all’asilo nel lavoro di cura, e la strada è tracciata», racconta la Palladino</i>“.<br/><b>Maria Novella De Luca</b>, <i>La Repubblica</i>, 23 novembre 2019</p>
      <p><b>Mittal in piena trattativa</b><br/>Dopo il vertice con la multinazionale Giuseppe Conte pronto a chiedere un rinvio dei processi in caso di produzione industriale garantita. “<i>Un time out per provare a salvare l’Ilva. «Prendiamo atto della loro grande apertura, della mutata disponibilità – ha detto Conte – ma non abbiamo incassato ancora nulla. L’obiettivo di questo percorso è arrivare a un nuovo piano industriale che assicuri il massimo impegno nel risanamento ambientale». I commissari dell’azienda chiederanno al Tribunale di Milano di sospendere l’udienza fissata mercoledì per discutere il ricorso contro la procedura di recesso dal contratto avviata da Arcelor-Mittal. La trattativa ora cercherà di mettere nero su bianco le mediazioni. A cominciare dagli esuberi: l’azienda ha stimato in 5.000 unità il “taglio” strutturale necessario alla prosecuzione della produzione (che oggi è ferma a 4 milioni di tonnellate annue contro i 6 previsti dal piano industriale), oltre che al mantenimento degli impegni su bonifiche e risanamento ambientale</i>“.<br/><b>Marco Patucchi</b>, <i>La Repubblica</i>, 23 novembre 2019</p>
      <p><b>Alitalia, il destino</b><br/>L’analista di settore Gregory Alegi ha teorizzato una possibilità di salvataggio di Alitalia: la vendita a Lufthansa seguendo il modello FS. “<i>Le Ferrovie svolgono una duplice funzione. Sono sul mercato con l’Alta Velocità, e allo stesso tempo garantiscono i treni locali a condizioni non di mercato, attraverso i contratti di servizio sovvenzionati dalle Regioni. In modo analogo, nel trasporto aereo si potrebbe dividere Alitalia in due: per i collegamenti con l’estero, a condizioni di mercato, la compagnia potrebbe entrare in un network mondiale, ad esempio quello di Lufthansa, facendo qualche collegamento internazionale direttamente coi suoi aerei e per il resto alimentando gli hub della Lufthansa, mentre dentro ai confini italiani il servizio pubblico di collegare le isole e coprire le rotte non remunerative potrebbe essere affidato a una seconda Alitalia, interamente pubblica e sovvenzionata. Potrebbero essere usati quei soldi che oggi molti aeroporti danno alle compagnie low cost</i>“.<br/><b>Gregory Alegi</b>, <i>La Stampa</i>, 23 novembre 2019</p>
      <p><b>Il battesimo di fuoco di Lagarde</b><br/>L’erede di Draghi promette una politica espansiva della Bce. “<i>Nel suo primo discorso ufficiale come presidente della Banca centrale europea Christine Lagarde si è introdotta con passo felpato, ha usato il guanto di velluto, riuscendo così ad accontentare un po’ tutti: conferma della politica accomodante per i mercati, sprone agli Stati dell’euro a fare di più per la crescita e la competitività con maggiori investimenti e più sostegno alla domanda interna. Christan Sewing, ceo della Deutsche bank, ha detto che quello di Lagarde è stato uno dei discorsi più incoraggianti sull’Europa che abbia sentito negli ultimi anni. Ed è piaciuto il tono amichevole di Lagarde, che ha esordito con una frase in tedesco che ha subito scaldato gli animi. Lagarde, evitando di menzionare questo o quello Stato, ha ricordato che la spesa per investimenti in Europa non ha ancora raggiunto i livelli pre-crisi, e che la spesa produttiva va oltre le infrastrutture, mira a ricerca e sviluppo, innovazione, istruzione, digitalizzazione, ambiente e clima</i>“.<br/><b>Isabella Bufacchi</b>, <i>Il Sole 24 Ore</i>, 23 novembre 2019</p>
      <p><b>Il governo attende le mosse del M5S</b><br/>Il Movimento 5 Stelle in crisi potrebbe essere un limite per l’azione del governo bis di Giuseppe Conte. “<i>Sul piano politico, a preoccupare Palazzo Chigi e Nazareno è la tenuta del Movimento e il sospetto che Di Maio abbia architettato il voto sulla piattaforma Rousseau col segreto intento di terremotare il governo. Ma la lotta intestina che ne è scaturita ora minaccia di mettere fine alla sua leadership. Zingaretti e compagni sono in allarme e il premier, che condivide gli stessi timori, evita di entrare in un campo minato. «Dobbiamo dare un attimo di tempo al Movimento per completare la fase di transizione che attraversa», dice Conte. Chi è preoccupato e per nulla ottimista è Dario Franceschini. Reduce dalla cena di governo a base di carciofi, bufala e amatriciana, il capo delegazione del Pd si è confrontato con alcuni parlamentari. «È miope pensare di indebolire Di Maio, sperando magari di sostituirlo. Se fosse costretto a lasciare la guida del Movimento, il quadro diventerebbe definitivamente troppo fragile».</i>”<br/><b>Monica Guerzoni</b>, <i>Corriere della Sera</i>, 23 novembre 2019</p>
      <footer>RIPRODUZIONE RISERVATA</footer>
    </article>
  </body>
</html>