<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/manifestomotore/zoom/f1-duelli-fratricidi-468366.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T05:00:24+00:00"/>
    <meta property="og:title" content="F1 | Duelli fratricidi"/>
    <meta property="og:description" content="L'autoeliminazione ferrarista dall'ultimo Gran Premio del Brasile è solo l'ultima di tante battaglie 'casalinghe' sfociate nel peggiore dei modi"/>
  </head>
  <body>
    <article>
      <h1>F1 | Duelli fratricidi</h1>
      <h2>L'autoeliminazione ferrarista dall'ultimo Gran Premio del Brasile è solo l'ultima di tante battaglie 'casalinghe' sfociate nel peggiore dei modi</h2>
      <address><time datetime="2019-11-23T05:00:24+00:00">23 Nov 2019, 05:00</time> by <a rel="author">Simone Peluso</a></address>
      <p>L’incidente fratricida tra <b>Sebastian Vettel</b> e <b>Charles Leclerc</b> messo in scena la scorsa domenica a Interlagos ha fatto e continua a far discutere. Le battaglie tra due compagni di squadra sono sempre state un punto delicato fin dagli albori della Formula 1, capaci di infiammare e affascinare tantissime volte il pubblico grazie a un maggior livello di tensione e adrenalina in grado di essere percepito sia dagli spalti che davanti alla TV.</p>
      <p>Sono davvero tanti i casi in cui due macchine della stessa scuderia sono venute a contatto al termine di battaglie mozzafiato, compromettendo il risultato finale di una o addirittura di entrambe. La scelta è sempre difficile, ma le quattro riportate di seguito hanno probabilmente qualcosa in più da raccontare.</p>
      <p><b>Baku 2018.</b> Quando il Circus arriva in Azerbaijan, il Mondiale sembra nuovamente un affare tra Mercedes e Ferrari, con la <b>Red Bull</b> in agguato per sfruttare al meglio i bocconi in avanzo. Facendo corsa a sé ai piedi del podio virtuale, <b>Daniel Ricciardo</b> e <b>Max Verstappen</b> danno vita a una battaglia incredibile, a suon di sorpassi e controsorpassi al limite. La situazione, però, sfugge di mano a una decina di giri dal termine, quando nel tentativo di entrare all’interno di curva 1, l’australiano sperona alle spalle l’olandese che nel frattempo aveva cercato di chiudere tutti gli spazi.</p>
      <p>La reazione al muretto della Red Bull è furiosa, con Christian Horner e Helmut Marko che obbligheranno i piloti a scusarsi davanti a tutto lo staff della scuderia nel quartier generale di Milton Keynes.</p>
      <slideshow>
        <figure>
          <img src="https://www.formulapassion.it/wp-content/uploads/2018/04/Baku_Ricciardo_Verstappen_Crash_incidente_redBull.jpg"/>
        </figure>
        <figure>
          <img src="https://www.formulapassion.it/wp-content/uploads/2018/04/Verstappen-Ricciardo-incidente-Baku-Azerbaijan-2018_2.jpg"/>
        </figure>
      </slideshow>
      <p><b>Barcellona 2016.</b> Uno dei duelli più accesi di sempre è stato vissuto negli ultimi anni in casa <b>Mercedes</b>, quello tra <b>Lewis Hamilton</b> e <b>Nico Rosberg</b>. Nella nuova era ibrida dominata finora dalla Casa di Stoccarda, i due piloti hanno più volte avuto degli incontri ravvicinati, scatenando l’ira del team principal Toto Wolff. Il primo contatto risale al Gran Premio del Belgio 2014, quando in un tentativo di attacco da parte del tedesco dopo aver perso la posizione al via su Hamilton, tocca con la sua anteriore la posteriore sinistra dell’inglese forandola e causandone successivamente il ritiro.</p>
      <figure>
        <img src="https://www.formulapassion.it/wp-content/uploads/2014/08/Contatto-Hamilton-Rosberg-Spa.jpg"/>
      </figure>
      <p>L’apice, però, arriva in Spagna due anni dopo. Sempre al via, Rosberg brucia per l’ennesima volta in stagione Hamilton, che prova a rispondere due curve dopo sfruttando una mappatura errata del motore adottata dal compagno-rivale. Rosberg chiude bruscamente la porta in uscita di curva 3, così da costringere Hamilton ad andare sull’erba: il britannico perde il controllo della sua Mercedes, va in testacoda e travolge anche Nico, causando il ritiro di entrambi.</p>
      <slideshow>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-20169.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-201610.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-201611.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-201613.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-201614.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-201619-1.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-20162.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-20163.png"/>
        </figure>
        <figure>
          <img src="https://www.formulapassion.it/wp-content/uploads/2016/05/Hamilton-Rosberg_Moviolone_GP-Spagna-20164.png"/>
        </figure>
      </slideshow>
      <p>Non contenti di ciò, arriverà un nuovo incidente poche gare dopo in Austria, quando all’ultimo giro Rosberg, nel tentativo di difendere la prima posizione su Lewis, lo sperona rompendo l’alettone. In questo caso, però, il danno è minore, con Hamilton che vince e Nico che chiude quarto.</p>
      <p><b>Istanbul 2010.</b> Ancora <b>Red Bull</b>, ancora <b>Sebastian Vettel</b>. In Turchia, nel 2010, è una volata a quattro per la vittoria, con le due monoposto austriache e le due McLaren a contendersi i tre gradini del podio. In partenza scatta bene <b>Mark Webber</b>, che sembra gestire bene la situazione, mentre alle sue spalle Hamilton prova a inserirsi tra lui e Vettel, che però riesce a riprendersi la seconda posizione grazie a un’ottima strategia del suo muretto box.</p>
      <p>Quando iniziano a cadere piccole gocce di pioggia, il vice-campione del mondo 2009 prende coraggio e attacca il suo compagno di squadra, ma una leggera mossa verso l’interno per cercare di chiudere il sorpasso – da molti accostata a quanto visto quest’anno in Brasile – causa inevitabilmente il contatto con Webber. Vettel è costretto al ritiro, l’australiano continua e chiude terzo dopo aver cambiato il muso in un pit stop extra.</p>
      <slideshow>
        <figure>
          <img src="https://www.formulapassion.it/wp-content/uploads/2014/05/vettel-webber-gp-turchia-2010.jpg"/>
        </figure>
        <figure>
          <img src="https://www.formulapassion.it/wp-content/uploads/2018/06/Photo4_s.r.l._271596-Custom.jpg"/>
        </figure>
      </slideshow>
      <p><b>Suzuka 1989.</b> Il Gran Premio del Giappone 1989 è da molti considerato uno dei più iconici di tutta la storia della Formula 1. Come l’anno precedente, la stagione è dominata dalla <b>McLaren Honda</b>, con <b>Ayrton Senna</b> e <b>Alain Prost</b> a contendersi nuovamente l’iride. A differenza del 1988, alla penultima gara del campionato è il francese ad essere davanti in classifica, con la possibilità di chiudere i giochi prima del round finale di Adelaide.</p>
      <p>Al via si creano subito le condizioni ideali per Prost, con Senna che sbaglia la partenza e perde posizioni. Il brasiliano, però, non demorde e rimonta a suon di sorpassi prima di presentarsi alle spalle del compagno e tentare l’attacco all’ultima chicane. Il Professore chiude la porta senza pensarci due volte e il contatto è inevitabile: Prost si ritira subito, mentre Senna sarà squalificato dopo aver tagliato per primo il traguardo per aver tratto vantaggio dalla spinta dei commissari dopo l’incidente, rientrando in pista dalla via di fuga della chicane senza percorrerla correttamente.</p>
      <figure>
        <img src="https://www.formulapassion.it/wp-content/uploads/2017/01/Senna-Prost-McLaren-Imola-89.jpg"/>
      </figure>
      <p>Le polemiche infervoreranno poi i mesi successivi, con Senna che arrivò addirittura ad accusare il presidente (francese) della FIA Jean-Marie Balestre di difendere il pilota connazionale e lo stesso Prost che passerà alla Ferrari lasciando una squadra che non sentiva più sua.</p>
      <footer>RIPRODUZIONE RISERVATA</footer>
    </article>
  </body>
</html>