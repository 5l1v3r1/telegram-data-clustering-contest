<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200392/%D8%A7%D8%B6%D8%A7%D9%81%D9%87-%D8%B4%D8%AF%D9%86-%D9%85%D8%A8%D8%A7%D8%AD%D8%AB-%D8%A7%DB%8C%D9%85%D9%86%DB%8C-%D8%A8%D9%87-%DA%A9%D8%AA%D8%A8-%D8%AF%D8%B1%D8%B3%DB%8C-%D9%BE%D8%A7%DB%8C%D9%87-%D8%AF%D9%87%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T05:54:32+00:00"/>
    <meta property="og:title" content="اضافه شدن مباحث ایمنی به کتب‌ درسی پایه دهم"/>
    <meta property="og:description" content="سخنگوی سازمان آتش نشانی تهران با بیان اینکه امسال در کتاب آمادگی دفاعی پایه دهم متوسطه حدود هفت صفحه به مباحث و اصول ایمنی پرداخته شده است گفت: این میزان کافی نیست اما همین هم خبر خوبی است که به این نقطه رسیده‌ایم. امیدواریم به حجم مباحث درسی در حوزه ایمنی افزوده شود و ما نیز برنامه هایمان را در قالب دوره‌های آموزشی در مدارس دنبال کنیم."/>
  </head>
  <body>
    <article>
      <h1>اضافه شدن مباحث ایمنی به کتب‌ درسی پایه دهم</h1>
      <address><time datetime="2019-11-23T05:54:32+00:00">23 Nov 2019, 05:54</time> by <a rel="author">فاطمه اسماعیلی</a></address>
      <p>سخنگوی سازمان آتش نشانی تهران با بیان اینکه امسال در کتاب آمادگی دفاعی پایه دهم متوسطه حدود هفت صفحه به مباحث و اصول ایمنی پرداخته شده است گفت: این میزان کافی نیست اما همین هم خبر خوبی است که به این نقطه رسیده‌ایم. امیدواریم به حجم مباحث درسی در حوزه ایمنی افزوده شود و ما نیز برنامه هایمان را در قالب دوره‌های آموزشی در مدارس دنبال کنیم.</p>
      <p><b>به گزارش ایسنا، </b>جلال ملکی درباره ایمنی دانش آموزان در فصل زمستان اظهار کرد: مشکلات حوزه ایمنی به این برمی‌گردد که ایمنی را باور نداریم.</p>
      <p>وی افزود: علی‌رغم اقدامات و تلاش‌های انجام شده جهت پیشگیری از وقوع این حوادث باز هم شاهد آن هستیم که حتی در محیطی چون مدرسه به دلیل عدم رعایت مسائل ایمنی حوادثی رقم می‌خورد.</p>
      <p>سخنگوی سازمان آتش نشانی تهران با بیان اینکه بسیاری از ما تصور می‌کنیم حادثه فقط برای دیگران اتفاق می‌افتد گفت: باور نداریم حتی اگر من نوعی که کارشناس ایمنی هستم، غفلت کنم ممکن است دچار حادثه شوم. هرکسی که درگیر حادثه شده قطعا یک جایی در کارش بی احتیاطی کرده است.</p>
      <p>وی ادامه داد: غیر از مدارس، در حالت کلی برای اماکن تجمعی به دلیل حضور افراد و بالارفتن ریسک خطر، اولویت خاصی وجود دارد، به ویژه دبستان‌ها که کودکان هشت ـ نه ساله در آنجا حضور دارند و نیازمند رسیدگی و فراهم شدن محیط امن توسط بزرگترها هستند، به طور ویژه‌تری مورد توجه‌اند.</p>
      <p>سخنگوی آتش نشانی تهران با بیان اینکه مدرسه‌ای خوب است که به اولیاء این اطمینان را بدهد که وقتی فرزندتان اینجاست خیالتان راحت باشد که حادثه‌ای رخ نمی‌دهد زیرا ایمنی رعایت شده، با اشاره به خبری که اخیرا از مسمومیت چندین دانش آموز با مونوکسیدکربن منتشر شد گفت: البته در تهران اوضاع و احوال مدارس از این حیث قابل قبول است؛ ولی خب متاسفانه گاهی از گوشه و کنار کشور اخبار ناراحت کننده‌ای همانند همین خبر اخیر مسمومیت تعدادی از دانش آموزان به علت گازگرفتگی را می‌شنویم.</p>
      <p>ملکی افزود: برخی هموطنان در فصل سرما اشتباهی را مرتکب می‌شوند که به مدارس هم منحصر نیست. بسیاری تصور می‌کنند چون از موتورخانه و شوفاژ استفاده می‌کنند دیگر خطری پیرامون مسمومیت با گاز مونواکسید کربن متوجه‌شان نمی‌شود در حالی که در این منازل و اماکن هم احتمال بروز حادثه وجود دارد. در حادثه اخیر گازگرفتگی در یک ساختمان مسکونی در منطقه پیروزی تهران، نصب غیرتخصصی دودکش منجر به انتشار گاز مونواکسیدکربن شده بود.</p>
      <p>وی با تاکید بر اینکه باید به دانش آموزان آموزش‌های پیشگیرانه ایمنی داده شود گفت: دنیا به این سمت می‌رود که آموزش‌ها را از سنین کودکی و مهدکودک شروع کنند. تغییر رفتاری و نهادینه شدن رفتارهای ایمنی از سنین کودکی ممکن و میسر است تا وقتی کودکان بزرگ می شوند در جوانی به ایمنی باور داشته باشند.</p>
      <p>ملکی در برنامه تلویزیونی پرسشگر افزود: در سال‌های گذشته تعاملات خوبی با آموزش و پرورش داشتیم اما سال قبل تعامل گسترده و مطلوبی نداشتیم. خبر خوب اینکه امسال در کتاب آمادگی دفاعی پایه دهم حدود هفت صفحه به مباحث و اصول ایمنی پرداخته شده است؛ کافی نیست اما همین هم خبر خوبی است که به این نقطه رسیده‌ایم. امیدواریم به حجم مباحث درسی افزوده شود و ما هم برنامه هایمان را در قالب دوره‌های آموزشی در مدارس دنبال کنیم.</p>
      <p>انتهای پیام</p>
    </article>
  </body>
</html>