<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/india-vs-bangladesh-2nd-test-highlights-indian-pacers-make-pink-ball-talk-on-day-1-143485"/>
    <meta property="og:site_name" content="Wah Cricket"/>
    <meta property="article:published_time" content="2019-11-23T05:25:34+00:00"/>
    <meta property="og:title" content="Ind vs Ban 2nd Test हाईलाइट्स: ईशांत के 5 विकेट और कोहली- पुजारा की बेहतरीन पारी के दम पर भारत के नाम रहा पहला दिन"/>
    <meta property="og:description" content="भारत और बांग्लादेश के पहले दिन-रात टेस्ट मैच का पहला दिन पूरी तरह से मेजबान टीम के तेज गेंदबाज ईशांत शर्मा, कप्तान विराट कोहली और बल्लेबाज चेतेश्वर पुजारा के नाम रहा. ईशांत के पांच विकेट के दम पर भारत ने दिन के दूसरे सत्र में ही बांग्लादेश को पहली पारी में 106 रनों पर ढेर कर दिया. ईशांत ने 2007 के बाद अपने घर में पहली बार पांच विकेट लिए हैं. ईशांत के कारण भारत को पहले दिन ही बल्लेबाजी के लिए आना पड़ा. मेजबान टीम के लिए यह भी अच्छा रहा क्योंकि उसने स्टम्प्स तक बांग्लादेश पर 68 रनों की बढ़त ले ली है."/>
  </head>
  <body>
    <article>
      <h1>Ind vs Ban 2nd Test हाईलाइट्स: ईशांत के 5 विकेट और कोहली- पुजारा की बेहतरीन पारी के दम पर भारत के नाम रहा पहला दिन</h1>
      <h2>भारत का पहला विकेट मयंक अग्रवाल (14) के रूप में गिरा. ऑफ स्टम्प के बाहर की गेंद को मयंक छेड़ बैठे और गली पर मिराज ने उन्हें लपक लिया. रोहित शर्मा (21) को इबादत ने एलबीडबल्यू करा भारत को दूसरा झटका दिया.</h2>
      <address>
        <time datetime="2019-11-23T05:25:34+00:00">23 Nov 2019, 05:25</time>
      </address>
      <p>भारत और बांग्लादेश के पहले दिन-रात टेस्ट मैच का पहला दिन पूरी तरह से मेजबान टीम के तेज गेंदबाज ईशांत शर्मा, कप्तान विराट कोहली और बल्लेबाज चेतेश्वर पुजारा के नाम रहा. ईशांत के पांच विकेट के दम पर भारत ने दिन के दूसरे सत्र में ही बांग्लादेश को पहली पारी में 106 रनों पर ढेर कर दिया. ईशांत ने 2007 के बाद अपने घर में पहली बार पांच विकेट लिए हैं. ईशांत के कारण भारत को पहले दिन ही बल्लेबाजी के लिए आना पड़ा. मेजबान टीम के लिए यह भी अच्छा रहा क्योंकि उसने स्टम्प्स तक बांग्लादेश पर 68 रनों की बढ़त ले ली है.</p>
      <p>भारत ने पहले दिन का अंत तीन विकेट के नुकसान पर 174 रनों के साथ किया. इसमें कोहली और पुजारा का अहम रोल रहा. दोनों ने तीसरे विकेट के लिए 94 रनों की साझेदारी की. 137 के कुल स्कोर पर इबादत हुसैन ने इस जोड़ी पर ब्रेक लगाया. इबादत की गेंद ने पुजारा की उम्मीद से थोड़ा ज्यादा उछाल और स्विंग लिया, नतीजन गेंद उनके बल्ले के बाहरी हिस्से से टकराकर शादमान इस्लाम के हाथों में चली गई. पुजारा ने 105 गेंदों की पारी में 55 रन बनाए. पुजारा ने अपनी पारी में आठ चौके भी मारे.</p>
      <p>कोहली हालांकि 59 रनों पर नाबाद हैं. कप्तान ने 93 गेंदे खेलीं हैं और आठ चौके मारे हैं. उनके साथ उप-कप्तान अजिंक्य रहाणे भी नाबाद लौटे हैं. रहाणे ने 22 गेंदों पर तीन चौकों की मदद से 23 रन बनाए. कप्तान और उप-कप्तान ने मिलकर टीम के स्कोर में अभी तक 37 रन जोड़े हैं.</p>
      <p>भारत का पहला विकेट मयंक अग्रवाल (14) के रूप में गिरा. ऑफ स्टम्प के बाहर की गेंद को मयंक छेड़ बैठे और गली पर मिराज ने उन्हें लपक लिया. रोहित शर्मा (21) को इबादत ने एलबीडबल्यू करा भारत को दूसरा झटका दिया. इसके बाद कोहली और पुजारा ने बेहतरीन साझेदारी की.</p>
      <p>इससे पहले, ईशांत ने बांग्लादेश के कप्तान मोमिनुल हक के टॉस जीतकर पहले बल्लेबाजी करने के फैसले को गलत साबित कर दिया. ईशांत ने टीम को पहला झटका 15 के कुल स्कोर पर इमरूल कायेस को आउट कर दिया. कायेस ने चार रन बनाए.</p>
      <p>उमेश यादव ने मोमिनुल (0) और मोहम्मद मिथुन (0) को आउट कर मेहमान टीम को गर्त में भेजने की शुरुआत में दो कदम और बढ़ाए. 17 रनों पर बांग्लादेश ने तीन विकेट खो दिए थे. मुश्फीकुर रहीम से टीम को उम्मीदें थीं लेकिन रहीम चार गेंद खेलने के बाद स्थानीय खिलाड़ी मोहम्मद शमी की गेंद पर बिना खाता खोले बोल्ड हो गए.</p>
      <p>दूसरे सलामी बल्लेबाज शादमान इस्लाम विकेट पर खड़े होकर संघर्ष कर रहे थे. 29 रनों के साथ टीम के सर्वोच्च स्कोरर रहे शादमान को उमेश ने विकेट के पीछे रिद्धिमान साहा के हाथों कैच कराया. यह शाह का टेस्ट में 100वां शिकार था जो आसान था, लेकिन अपने 101वें शिकार के लिए साहा ने गजब की फुर्ती दिखाई. ईशांत की गेंद महामुदुल्लाह के बल्ले का बाहरी किनारा लेकर पीछे गई और पहली स्लिप के सामने गिरने ही वाली थी कि साहा ने डाइव मार उसे अपने दस्तानों में ले बांग्लादेश को पांचवां झटका दिया.</p>
      <p>अब मेहमान टीम की उम्मीदें लिटन दास पर थीं (24), लेकिन जब शमी की गेंद उनके हेलमेट पर लगी जिसके कारण कुछ देर बाद वह मैदान से बाहर चले गए और मेहेदी हसन मिराज को उनके स्थान पर कॉनसेशन खिलाड़ी के तौर पर टीम में जगह मिली.</p>
      <p>इबादत 82 के कुल स्कोर पर (1) पर ईशांत का अगला शिकार बने. मिराज को ईशांत ने आउट कर अपना शिकार बनाया. जो हाल दास का हुआ वही हाल नईम हुसैन का हुआ. 19 रन बनाने वाले नईम बांग्लादेश के नौवें विकेट के रूप में आउट हुए. उनका विकेट भी ईशांत ने लिया.</p>
      <p>नईम भी चोटिल हो गए और उनकी जगह ताइजुल इस्लाम को कॉन्सेशन खिलाड़ी के तौर पर टीम में जगह मिली. ताइजुल ने गेंदबाजी की लेकिन वह बल्लेबाजी नहीं कर पाए. मोहम्मद शमी ने अबु जायेद को आउट कर दो विकेट पूरे किए.</p>
    </article>
  </body>
</html>