<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/hisseleri-var-2221287"/>
    <meta property="og:site_name" content="Posta"/>
    <meta property="article:published_time" content="2019-11-23T05:00:33+00:00"/>
    <meta property="og:title" content="Hisseleri var"/>
    <meta property="og:description" content="Biz 1950 yılında yurda göç eden aileleriz. Biz anne-baba ve iki kardeştik. Yurda geldiğimizde bizlere aileler olarak birer arsa tahsis olundu ve tapuları verildi."/>
  </head>
  <body>
    <article>
      <h1>Hisseleri var</h1>
      <address><time datetime="2019-11-23T05:00:33+00:00">23 Nov 2019, 05:00</time> by <a rel="author">Tamer Heper</a></address>
      <p>
        <i>Biz 1950 yılında yurda göç eden aileleriz. Biz anne-baba ve iki kardeştik. Yurda geldiğimizde bizlere aileler olarak birer arsa tahsis olundu ve tapuları verildi.</i>
      </p>
      <p>
        <i>Aileler de bu arsalara birer kulübe yapıp oturduk. Aynı durum kız kardeşim ve ailesi için de geçerli. Aradan yıllar geçti, bahsettiğim ailelerden bir tek ben hayattayım. Bugün kız kardeşimin çocukları bu arsadan hak talep ediyor. Onların hakları var mı? ● Ö.K.</i>
      </p>
      <p>★ ★ ★ ★ ★</p>
      <p>Okuyucumun anlattığı şekilde, muhtelif tarihlerde yurda göçmen olarak gelen ailelere çıkarılan yasalarla arazi tahsis edildi. Bunun en yakın örneği İstanbul Kumburgaz civarındaki arazilerdi.</p>
      <p>Her gelen göç dalgasına tahsis için yasa çıkarıldı ve bu yasalarda, arazilerin devir ve satışı da belli süreler için yasaklandı. Münhasıran kullanımlarına tahsis olundu. Ancak geçen bu süre içinde yasaklama süreleri bitti. Okuyucumun bahsettiği arsa da bunlardan.</p>
      <p>★ ★ ★ ★ ★</p>
      <p>Okuyucumun sorusundaki, “Ailelere tahsis olundu” cümlesini ben, kendi anne-babası ile kendisini bir aile, kız kardeşi evli olduğu için onları bir aile olarak tahmin ediyorum ve iki aileye iki tahsis yapıldığını kabul ediyorum. Bugün, aile büyükleri öldüğüne göre, anne ve babanın vefatı ile kendisi ve kız kardeş mirasçı olacağı için, sonrasında da kız kardeşin ölümü ile kız kardeşin payı üzerinde onun çocukları yani yeğenler mirasçı olacağı için, yeğenlerin payı olacaktır diye düşünüyorum.</p>
      <p>Ancak paylarının ne olacağı konusunda aile tablosunu tam olarak bilmeden bir hisse tespiti yapamam. Bu hesaplama aile tablosunun tam olarak bilinmesine, hatta aile tablosu biraz kalabalıksa ölümlerin tarih itibarıyla sıralamasının bilinmesine bağlıdır.</p>
    </article>
  </body>
</html>