<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188200/"/>
    <meta property="og:site_name" content="Janam TV"/>
    <meta property="article:published_time" content="2019-11-23T05:22:27+00:00"/>
    <meta property="og:title" content="റോ-റോ ജങ്കാറില്‍ മീന്‍പിടുത്തവള്ളമിടിച്ചു; വന്‍ അപകടം ഒഴിവായി"/>
    <meta property="og:description" content="കൊച്ചി: ഫോര്‍ട്ടുകൊച്ചി ജെട്ടിയിലേക്കടുപ്പിക്കുന്നതിനിടെ റോ-റോ ജങ്കാറില്‍ മത്സ്യബന്ധന ബോട്ടിടിച്ചു. ശക്തമായി വന്നിടിച്ച ആഘാതത്തില്‍ നിറയെ യാത്രക്കാരും"/>
  </head>
  <body>
    <article>
      <h1>റോ-റോ ജങ്കാറില്‍ മീന്‍പിടുത്തവള്ളമിടിച്ചു; വന്‍ അപകടം ഒഴിവായി</h1>
      <address><time datetime="2019-11-23T05:22:27+00:00">23 Nov 2019, 05:22</time> by <a rel="author">Janam TV Web Desk</a></address>
      <p>കൊച്ചി: ഫോര്‍ട്ടുകൊച്ചി ജെട്ടിയിലേക്കടുപ്പിക്കുന്നതിനിടെ റോ-റോ ജങ്കാറില്‍ മത്സ്യബന്ധന ബോട്ടിടിച്ചു. ശക്തമായി വന്നിടിച്ച ആഘാതത്തില്‍ നിറയെ യാത്രക്കാരും വാഹനങ്ങളുമുണ്ടായിരുന്ന ജങ്കാര്‍ ഭാഗ്യത്തിനാണ് വന്‍ദുരന്തത്തില്‍നിന്നൊഴിവായത്.</p>
      <p>അഴിമുഖത്തിനോടടുത്ത ജങ്കാര്‍ ജെട്ടികളാണ് ഫോര്‍ട്ടുകോച്ചിയും വൈപ്പിനും. ശക്തമായ അടിയൊഴുക്കുള്ള സ്ഥലമായതിനാല്‍ ജങ്കാര്‍ ആടിയുലഞ്ഞതോടെ ആളുകള്‍ പേടിച്ച് നിലവിളിക്കുകയും ചെയ്തു. കടലിലെ തള്ളിച്ചയില്‍ അതിവേഗം കായലിലേക്ക് വരികയായിരുന്ന ജലയ്യ എന്ന മത്സ്യബന്ധനബോട്ടാണ് അപകടം വരുത്തിയത്. അതിവേഗം വന്നതിനാല്‍ റാമ്പിലിടിക്കാന്‍ പോകുന്നത് കണ്ടിട്ടു ഒന്നു ചെയ്യാനാകാതെ ജങ്കാര്‍ ജീവനക്കാര്‍ നിസ്സഹായരായി നിന്നുപോയതായി യാത്രക്കാര്‍ പറഞ്ഞു.</p>
      <p>ഇത്ര അലക്ഷ്യമായി ബോട്ട് ഓടിച്ചിട്ടും അവര്‍ നിര്‍ത്താതെ പോയതായി ജങ്കാര്‍ ജീവനക്കാര്‍ പരാതിപ്പെട്ടു. മുന്‍പ് ഫോര്‍ട്ടുകൊച്ചി ഫെറി ജെട്ടിയില്‍ യാത്രാ ബോട്ടിലേക്ക് മീന്‍പിടുത്ത ബോട്ട് വന്നിടിച്ചാണ് മുന്‍പ് അപകടം പിണഞ്ഞത്. സംഭവത്തില്‍ മത്സ്യബന്ധന ബോട്ടിനെതിരെ കോസ്റ്റല്‍ പോലീസില്‍ പരാതി നല്‍കിയതായി ജങ്കാര്‍ ജീവനക്കാര്‍ പറഞ്ഞു.</p>
    </article>
  </body>
</html>