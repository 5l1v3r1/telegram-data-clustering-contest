<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699656/%D8%AF%D8%B1%D8%AE%D9%88%D8%A7%D8%B3%D8%AA-%D8%AF%D9%88%D9%84%D8%AA-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%AA%D9%88%DB%8C%DB%8C%D8%AA%D8%B1-%D9%88-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-%D8%A7%DB%8C%D9%86%D8%AA%D8%B1%D9%86%D8%AA-%D8%A7%DB%8C%D8%B1%D8%A7%D9%86-%D8%B1%D8%A7-%D9%82%D8%B7%D8%B9-%DA%A9%D8%B1%D8%AF%D9%86%D8%AF-%D8%B4%D9%85%D8%A7-%D9%87%D9%85-%D8%B5%D9%81%D8%AD%D8%A7%D8%AA-%D8%B1%D9%88%D8%AD%D8%A7%D9%86%DB%8C-%D9%88-%D8%B8%D8%B1%DB%8C%D9%81-%D8%B1%D8%A7-%D8%A8%D8%A8%D9%86%D8%AF%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="درخواست دولت آمریکا از توییتر و اینستاگرام: اینترنت ایران را قطع کردند شما هم صفحات روحانی و ظریف را ببندید"/>
    <meta property="og:description" content="برایان هوک: &quot;مادامی که مقامات ایران جلوی دسترسی شهروندان این کشور را به اینترنت جهانی گرفته‌اند، نباید گذاشت خود آنها امکان ارتباط درون شبکه‌های اجتماعی داشته باشند&quot;."/>
  </head>
  <body>
    <article>
      <h1>درخواست دولت آمریکا از توییتر و اینستاگرام: اینترنت ایران را قطع کردند شما هم صفحات روحانی و ظریف را ببندید</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>برایان هوک: "مادامی که مقامات ایران جلوی دسترسی شهروندان این کشور را به اینترنت جهانی گرفته‌اند، نباید گذاشت خود آنها امکان ارتباط درون شبکه‌های اجتماعی داشته باشند".</b>
      </p>
      <p>دولت ایالات متحده آمریکا از مدیران شرکت‌های آمریکایی خواسته تا حساب کاربری مقامات ایرانی در شبکه‌های اجتماعی را ببندند.</p>
      <p>به گزارش <a href="http://www.asriran.com/">عصرایران</a>، "برایان هوک" مسئول ویژه ایران در وزارت امور خارجه آمریکا در گفتگو با شبکه خبری "بلومبرگ" آمریکا از مدیران شرکت‌هایی چون فیسبوک، توییتر و اینستاگرام خواست حساب کاربری مقامات ایرانی از جمله رهبر جمهوری اسلامی، رییس جمهوری و وزیر امور خارجه ایران را ببندند.</p>
      <p>او گفت: مادامی که مقامات ایران جلوی دسترسی شهروندان این کشور را به اینترنت جهانی گرفته‌اند ، نباید گذاشت خود آنها از امکان ارتباط درون شبکه‌های اجتماعی برخوردار باشند.</p>
      <p>هوک با اشاره به اینکه دولت ایالات متحده آمریکا از دسترسی شهروندان ایران به اینترنت جهانی حمایت می‌کند، تاکید کرد دولت ترامپ در یک سال و نیم گذشته این دسترسی را تسریع کرده است و در این قالب شهروندان ایرانی توانسته‌اند عکس‌ها و فیلم‌های تظاهرات خود را به بیرون ارسال کنند.</p>
      <p>هوک همچنین در پاسخ به سوال مجری برنامه درباره اعمال تحریم علیه مقامات ایران به خاطر مسدودسازی اینترنت جهانی به روی شهروندان ایران، گفت دولت ایالات متحده در تازه‌ترین اقدام خود " وزیر ارتباطات" ایران را به عنوان مسئول در این حوزه، تحت تحریم قرار داده است.</p>
      <p>گفتنی است دولت ایالات متحده دیروز "محمد جواد آذری جهرمی" وزیر ارتباطات و فناوری اطلاعات جمهوری اسلامی ایران را به خاطر آنچه که اعمال" سانسور اینترنتی در ایران" خوانده،<a href="http://www.asriran.com/fa/news/699558"><b>تحت تحریم قرار داده است.</b></a></p>
      <p> توئیت وزیر ارتباطات در واکنش به تحریم آمریکا</p>
      <figure>
        <img src="https://cdn.asriran.com/files/fa/news/1398/9/2/1039641_532.jpg"/>
      </figure>
      <p>وزیر ارتباطات جمهوری اسلامی ایران هم در واکنش به این اقدام در توییتی نوشته است: "من تنها عضو باشگاه تحریمی‌ها نیستم، قبل از من استارت آپ‌ها، توسعه دهنده‌ها، بیماران سرطانی و کودکان "ای بی" هم تحریم شده‌اند. من به حمایت از دسترسی آزاد به اینترنت ادامه خواهم داد و اجازه نمی‌دهم آمریکا توسعه ایران را متوقف کند."</p>
      <p>
        <b>مصاحبه هوک با بلومبرگ</b>
      </p>
      <figure>
        <img src="https://cdn.asriran.com/files/fa/news/1398/9/2/1039629_173.jpg"/>
      </figure>
      <p> </p>
      <p> </p>
      <p> </p>
    </article>
  </body>
</html>