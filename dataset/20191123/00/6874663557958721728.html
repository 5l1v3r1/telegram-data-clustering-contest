<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774303,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="צפי שגוי תקע את מגדלי הקנאביס בקנדה עם מלאים לשנתיים וחצי"/>
    <meta property="og:description" content="מאז לגליזציית המריחואנה לצורכי פנאי ב־2018, יצרניות הקנאביס קוצרות במרץ, אבל משתמשים רבים פונים עדיין לשוק הבלתי חוקי. במקביל, הממשלות האזוריות בקנדה מגבילות את מספר החנויות והתחרות הביאה לירידת מחירים"/>
  </head>
  <body>
    <article>
      <h1>צפי שגוי תקע את מגדלי הקנאביס בקנדה עם מלאים לשנתיים וחצי</h1>
      <h2>מאז לגליזציית המריחואנה לצורכי פנאי ב־2018, יצרניות הקנאביס קוצרות במרץ, אבל משתמשים רבים פונים עדיין לשוק הבלתי חוקי. במקביל, הממשלות האזוריות בקנדה מגבילות את מספר החנויות והתחרות הביאה לירידת מחירים</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">גרגורי מאייר, פייננשל טיימס</a></address>
      <p>המחסנים בקנדה מפוצצים בעודפי מריחואנה, לאחר שהיצרנים הפריזו בהערכותיהם לגבי הביקוש לסם, שהפך לחוקי לצריכה למטרות פנאי לפני שנה. בסוף אוגוסט עמד מלאי הקנאביס במדינה על קרוב ל־400 מיליון טונות. על פי נתוני הממשל, מדובר בכמות שמספיקה לביקושים של שנתיים וחצי. בינתיים, לאור מאבקם של מפיצי קנאביס חוקיים ולא חוקיים לזכות בנתח שוק, צונחים מחירי הסם. המצבור מצביע על כך שהתעשייה הגזימה בהערכות לגבי כמות הקנאביס שמשתמשים צורכים, ואמדה בחסר את יכולתו של השוק הבלתי חוקי להגיב לתחרות.  </p>
      <p>קאנופי גרות', מחברות הקנאביס המובילות בקנדה, דיווחה כי קצרה למעלה מ־40.5 אלף ק"ג ומחקה מלאים בשווי 15.9 מיליון דולר קנדי (12 מיליון דולר ארה"ב), בין יולי לספטמבר. באותה התקופה קצרה המתחרה אורורה קנאביס 41.4 אלף ק"ג. על פי חברת המחקר קנאביס בנצ'מארק, תפוקת כל חברה לבדה הספיקה כדי לענות על הביקוש הכולל במדינה לקנאביס חוקי.</p>
      <figure>
        <img src="https://images1.calcalist.co.il/PicServer3/2019/11/23/949355/1.jpg"/>
      </figure>
      <p>הייצור העודף והמאבק עם השוק הבלתי־חוקי מזינים את הירידה במחירי הקנאביס. קרונוס גרופ, שחקנית קנדית נוספת בענף, מכרה בספטמבר גרם של קנאביס יבש תמורת 3.58 דולר קנדי, ירידה של יותר משליש מתחילת השנה.</p>
      <p>"צריכת הקנאביס לא עומדת בקצב של הקילוגרמים הנקצרים במהירות הולכת וגוברת", הסבירה קנאביס בנצ'מארק. כשקנדה אישרה את השימוש בסם, נהרו משקיעים ליצרניות מקומיות כמו קאנופי, אורורה, קרונוס גרופ וטילריי, אך הלקוחות הוכיחו את נאמנותם לשוק הבלתי חוקי.</p>
      <p>חברות מחקר צופות כי השוק החוקי ישלש עצמו בחמש השנים הבאות וכי סחורה בשווי מיליארד דולר לפחות תימכר בשוק זה, על חשבון הסוחרים ברחובות. לעת עתה, על פי הערכות אנליסטים, המכירות החוקיות של קנאביס לצרכי פנאי וקנאביס רפואי בקנדה יעמדו השנה על 1.9 מיליארד דולר. נתון נמוך מ־2.3 מיליארד דולר שמגלגל השוק הבלתי חוקי במדינה.</p>
      <p>אפיקי ההפצה החוקיים מתפתחים בעצלתיים, שכן הם מוגבלים על ידי הממשלות האזוריות. באונטריו, המחוז המאוכלס ביותר עם 14.5 מיליון תושבים, פרוסות 24 חנויות בלבד. בשבוע שעבר הכריז ראש ממשלת אונטריו כי יפסיק להגריל רישיונות לקמעונאי קנאביס, מה שעשוי להגדיל את מספר החנויות.</p>
      <p>בינתיים, היצרנים תולים תקוות בקנאביס 2.0 — השלב השני של הלגליזציה בו ישווקו מוצרי אידוי קנאביס ומוצרים אכילים, שלייצורם נדרשת כמות גדולה של הצמח.</p>
      <figure>
        <img src="https://images1.calcalist.co.il/PicServer3/2019/01/13/876217/11.jpg"/>
      </figure>
    </article>
  </body>
</html>