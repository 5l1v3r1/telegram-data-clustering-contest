<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939279/%D9%82%DB%8C%D9%85%D8%AA-%D8%B3%DA%A9%D9%87-%D8%B4%D9%86%D8%A8%D9%87-%DB%B2-%D8%A2%D8%B0%D8%B1%D9%85%D8%A7%D9%87-%DB%B9%DB%B8-%D8%B9%D8%AF%D9%85-%D8%A7%D8%B9%D8%AA%D9%82%D8%A7%D8%AF-%D9%82%D8%B7%D8%B9%DB%8C-%D8%A8%D9%87-%D8%B1%D9%88%D9%86%D8%AF-%D9%82%DB%8C%D9%85%D8%AA-%D8%B7%D9%84%D8%A7"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="قیمت سکه شنبه ۲ آذرماه ۹۸/ عدم اعتقاد قطعی به روند قیمت طلا"/>
    <meta property="og:description" content="قیمت هر قطعه سکه تمام بهار آزادی طرح جدید، امروز، شنبه ۲ آذرماه ۹۸ در معاملات بازار آزاد تهران به ۴ میلیون و ۱۴۰ هزارتومان رسید. هفته گذشته طلا اوقات دشواری را سپری کرد و در حالی که موفق نشد مقاومت در سطح ۱۴۷۵ دلار را بشکند، توانست با وجود صعود بازارهای سهام آمریکا و دلار، در بالای ۱۴۵۰ دلار بماند."/>
  </head>
  <body>
    <article>
      <h1>قیمت سکه شنبه ۲ آذرماه ۹۸/ عدم اعتقاد قطعی به روند قیمت طلا</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>قیمت هر قطعه سکه تمام بهار آزادی طرح جدید، امروز، شنبه ۲ آذرماه ۹۸ در معاملات بازار آزاد تهران به ۴ میلیون و ۱۴۰ هزارتومان رسید. هفته گذشته طلا اوقات دشواری را سپری کرد و در حالی که موفق نشد مقاومت در سطح ۱۴۷۵ دلار را بشکند، توانست با وجود صعود بازارهای سهام آمریکا و دلار، در بالای ۱۴۵۰ دلار بماند.</i>
      </p>
      <p>قیمت هر قطعه سکه تمام بهار آزادی طرح جدید، امروز، شنبه ۲ آذرماه ۹۸ در معاملات بازار آزاد تهران به ۴ میلیون و ۱۴۰ هزارتومان رسید.</p>
      <p>به گزارش تابناک اقتصادی؛ در معاملات بازار آزاد تهران امروز شنبه، ۲ آذرماه ۱۳۹۸ قیمت هر قطعه سکه تمام بهار آزادی طرح جدید ۴ میلیون و ۱۴۰ هزارتومان، هر قطعه سکه تمام بهار آزادی طرح قدیم ۴ میلیون و ۱۱۰ هزارتومان، نیم سکه ۲ میلیون و ۱۷۰ هزارتومان، ربع سکه یک میلیون و ۳۷۰ هزارتومان، سکه یک گرمی ۸۵۰ هزارتومان است.</p>
      <p>همچنین قیمت هر اونس طلا در بازارهای جهانی ۱۴۶۲ دلار و هر گرم طلای ۱۸ عیار ۴۱۹ هزارتومان است.</p>
      <p>
        <b>عدم اعتقاد قطعی به روند قیمت طلا</b>
      </p>
      <p>ابهام و سردرگمی بر بازار طلا حاکم است و معامله گران و سرمایه گذاران همچنان به تحولات پیرامون مذاکرات تجاری آمریکا و چین واکنش نشان می‌دهند.</p>
      <p>به گزارش ایسنا، نظرسنجی طلای هفتگی کیتکونیوز نشان داد در حالی که کارشناسان وال استریت درباره روند قیمت طلا به سه دسته مساوی تقسیم شده اند، تنها شماری زیادی سرمایه گذاران انتظار دارند قیمت طلا در هفته جاری کاهش پیدا کند.</p>
      <p>هفته گذشته طلا اوقات دشواری را سپری کرد و در حالی که موفق نشد مقاومت در سطح ۱۴۷۵ دلار را بشکند، توانست با وجود صعود بازارهای سهام آمریکا و دلار، در بالای ۱۴۵۰ دلار بماند.</p>
      <p>افشین نوابی، مدیر معاملات شرکت ام کی اس سوییس به کیتکونیوز گفت: یک روز توافق تجاری آمریکا با چین پیشرفت می کند و روز بعد متوقف می‌شود. این ابهامات از قیمت طلا پشتیبانی کرده اما برای بالا بردن آن کافی نبوده است.</p>
      <p>در نظرسنجی هفته جاری کیتکونیوز از تحلیلگران وال استریت، ۱۶ نفر شرکت کردند که از میان آنها پنج نفر یا ۳۱ درصد افزایش قیمت طلا را پیش بینی کردند و پنج تحلیلگر دیگر هم نظری نداشتند در حالی که شش نفر یا ۳۸ درصد نیز انتظار داشتند قیمت طلا در هفته جاری کاهش پیدا کند.</p>
      <p>در این بین، ۵۸۷ نفر در نظرسنجی آنلاین کیتکونیوز از سرمایه گذاران شرکت کردند که از میان آنها، ۲۹۲ نفر یا ۵۰ درصد افزایش و ۱۷۳ نفر یا ۲۹ درصد کاهش قیمت طلا را پیش بینی کردند و ۱۲۱ نفر یا ۲۱ درصد هم نظری نداشتند.</p>
      <p>در نظرسنجی کیتکونیوز برای هفته گذشته پیش بینی هر دو گروه تحلیلگران وال استریت و سرمایه گذاران برای افزایش قیمت طلا درست از آب درنیامد. بهای هر اونس طلا برای تحویل در دسامبر در معاملات روز جمعه بازار آمریکا تغییر چندانی نسبت به روز گذشته نداشت و در ۱۴۷۳ دلار و ۴۰ سنت بسته شد و برای کل هفته ۰.۳ درصد کاهش یافت. طلا روز پنج شنبه به پایین‌ترین حد از ۱۳ نوامبر سقوط کرده بود.</p>
      <p>به گفته برخی از تحلیلگران، عامل اصلی تاثیرگذار بر قیمت طلا در کوتاه مدت، ادامه مناقشه تجاری میان آمریکا و چین است.</p>
      <p>آدام بوتون، مدیرکل فارکس لایو نیز نسبت به رشد قیمت طلا خوش بین بوده و گفت: زمان حساسی است اما شکافهایی در فاز اول توافق پدیدار شده و اگر مذاکرات شکست بخورد، عامل مهمی برای رشد قیمت طلا خواهد بود. در حال حاضر بازار روی توافق تجاری حساب باز کرده اما اگر توافقی حاصل شود، ممکن است کمتر از آنچه باشد که بسیاری امیدوار بودند. از سوی دیگر اگر آمریکا افزایش تعرفه‌های برنامه ریزی شده در ۱۵ دسامبر را به تاخیر بیاندازد و پیشرفتی میان دو کشور باشد، قیمت طلا پایین خواهد رفت.</p>
      <p>شون لاسک، مدیر شرکت والش تریدینگ به کیتکونیوز گفت: به دلیل بالا ماندن فعالیت سفته بازی، انتظار دارد قیمت طلا در کوتاه مدت کاهش پیدا کند. با این حال وی خاطرنشان کرد با وجود فشار فروش اخیری که وجود دارد، بازار طلا همچنان انعطاف پذیر مانده است.</p>
    </article>
  </body>
</html>