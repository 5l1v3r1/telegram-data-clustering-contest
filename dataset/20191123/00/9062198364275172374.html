<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3385382/ismail-hakki-akkiraz/dua"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:30:00+00:00"/>
    <meta property="og:title" content="Dua"/>
    <meta property="og:description" content="Bismillahirrahmanirrahim"/>
  </head>
  <body>
    <article>
      <h1>Dua</h1>
      <address><time datetime="2019-11-23T00:30:00+00:00">23 Nov 2019, 00:30</time> by <a rel="author" href="https://www.milligazete.com.tr/yazar/ismail-hakki-akkiraz" target="_blank">İsmail Hakkı Akkiraz</a></address>
      <p>Bismillahirrahmanirrahim</p>
      <p>Âlemlerin Rabbi, Rahman ve Rahim olan Allah’a hamd, Peygamberimize, âline ve sahabelerine salât ve selam ederiz.</p>
      <p>Saadet Partisi 3 Kasım 2019 günü 7. Olağan Büyük Kongresi’ni “Gelecek Saadet ile Gelecek” mesajı vererek yaptı ve kadrosunu önemli ölçüde yeniledi. 20 Kasım 2019 tarihinde ise GİK toplantısı yapıldı ve bu toplantıda yeni Başkanlık Divanı ilan edildi ve Cafer Güneş, Av. Bülent Kaya, Ersan Bilgin, Mahmut Arıkan, Prof. Dr. Sabri Tekir, Av. Hasan Hüseyin Uyar görev verilen yeni isimler oldu. Bazı Başkanlık Divanı üyelerinin görev alanları değişti. Hasan Bitmez, Teşkilat Başkanlığına, Atik Ağdağ, STK ve Halkla İlişkiler Başkanlığına, Mesut Doğan, Genel Sekreterliğe getirildi. Ömer Faruk Yazıcı, Yılmaz Bayat, Mustafa Kaya, Şerafettin Kılıç ve Fatih Aydın önceki dönem görevlerini korudular. Mustafa İriş, Yaşar Canbay, İlyas Tongüç denetçi olarak görev yapacaklar. Allah, hayırlı mübarek eylesin ve mahcup edip utandırmasın. Erbakan Hocamızın, “Bir kimsenin davasına hizmet etmesi için illa da kapısının üstünde bir sıfat yazması gerekmez” sözü meşhurdur. Yeter ki alınan kararlar ve yapılan tercihler, temel uygulama esaslarımıza ve de Allah’ın rızasına uygun alınmış olsun. Ameller niyetlere göredir. Herkes verdiği kararı, yaptığı tercihi, attığı adımı hangi niyetle atmış ise onun karşılığını alır. Niyetler halis olduktan sonra gerisi teferruattır. Bizde hüsnü zan esastır, su-i zan ise kınanmıştır. Olanda hayır vardır ve olacak olan mutlaka olur. Bu yolda yürümenin imtihanı ağırdır, sonunda sabredip azmedenler kazanır.</p>
      <h3>DUA</h3>
      <p>Dua; çağırmak, birisine mesaj vermek, onunla irtibat kurmak manalarına gelir. Özel kullanım olarak ise, kulun Allah'a yalvarması, halini O’na arz etmesi, içini dökmesi, ihtiyaçlarını dile getirmesidir. Dua, imanın en önemli göstergelerinden birisidir ve Allah ile kul arasında en kuvvetli bir bağdır. Toprağa atılan bir tohum, çatlamak, başını topraktan çıkarmak ve filizlenmek için dua eder. Duamız olmasaydı, Allah katında hiçbir ehemmiyetimiz olmazdı. Peygamberimiz, Hz. İbrahim’in duasıdır. Allah'ın bütün sevgili ve değerli kullarının hayatında dua çok önemli bir yer işgal eder. Allah katında duadan makbul ve kıymetli hiçbir şey yoktur. Dua, istemektir. Rabbimiz Allah, kuluna; “Allah'ın fazlından isteyin. Allah kendinden istenilmesini sever” diye emrediyor. Allah'ın sevdiği bir şeyi yapmak, en büyük saadettir. İslam; Allah'ın rızasıdır, onu yaşamak ise fiili bir duadır. Allah’ın razı olduğu işleri yapmak, gazap ettiği şeylerden kaçınmak Müslümanın kendisine yaptığı mükemmel bir duadır. Birisinden bir iyilik gördüğümüzde “Allah, senden razı olsun" deriz. Ne güzel değil mi? Mümin, bencil değildir.  “Bir kimse kendisi için istediğini mümin kardeşi için istemedikçe hakiki mümin olamaz.” Cihadımız, Allah’a arz edeceğimiz en büyük fiili duamızdır. Nezaketimiz, sadakatimiz, sevgimiz ve şefkatimiz, hayâmız ve edebimiz, ülfetimiz birer dua değil midir? “Sen Allah'ı seversen, Allah seni sevmez mi? Sen O'na dua etsen, lebbeyk kulum demez mi?” Kalbi kırıkların duası derundan olur. Allah kalbi kırıklar ile beraberdir.</p>
      <h3>DUAMIZ</h3>
      <p>Ey Rabbimiz; bizi müstakim olan adil düzen yoluna ilet, gazabına koşanların, sapıklığı kendilerine şiar edinenlerin zulüm yolundan uzaklaştır. Bizi emir ve yasaklarına boyun eğen Müslümanlardan kıl. Ey Rabbimiz; bize dünyada da ahirette de güzellikler ihsan eyle ve bizi cehennem azabından koru. Ey Rabbimiz; üzerlerimize sabır yağdır, ayaklarımızı yolunda sabit kıl ve inkârcılar topluluğuna karşı yardım edip bizi zafere ulaştır. İşittik ve itaat ediyoruz, bizi hakka karşı sağır olanlardan, hidayete erdikten sonra sapıtanlardan eyleme. Ey mülkün sahibi Allah’ım, mülkü dilediğine verirsin, dilediğinden de onu çeker geri alırsın, dilediğini aziz eder, dilediğini zelil edersin, bizleri aziz kıldığın kullarından eyle. Ey Rabbimiz; bizimle toplum arasında adaletle hükmet, içimizdeki beyinsizler yüzünden bizi helak eyleme, bizi zalim toplulukların fitnesine uğratma. Ey Rabbimiz; bilmediğimiz bir şeyi istiyor olmaktan dolayı Sana sığınırız, canımızı Müslüman olarak al ve bizi salihler sınıfına dâhil eyle.</p>
      <p>Hesaba çekileceğimiz günde bizi, ana babamızı ve müminleri bağışla. Gönlümüze ferahlık ver, işlerimizi kolaylaştır, ilmimizi artır. Bizi, bize bırakma. Şeytanların kışkırtmasından ve adamlarının aldatmasından Sana sığınırız. Ey Rabbimiz; eşlerimizi ve çocuklarımızı bize göz aydınlığı kıl ve bizi Allah’a karşı gelmekten sakınanlara önder eyle. Bizi inkârcıların, müşriklerin, münafıkların şerrinden koru. Ey Rabbimiz, biz inandık, bizi bağışla, bize merhamet et, sen merhamet edenlerin en hayırlısısın.</p>
      <figure>
        <img src="https://www.milligazete.com.tr/sites/71/uploads/2019/11/22/large/smail-hakki-akkiraz.png?r=d991cb243162bf9793b4378eab933ae1"/>
      </figure>
      <h3>DURUM</h3>
      <p>Milli Görüş’ün, Saadet Partisi’nin benimsediği yol, ilim ve ifan yoludur. Bu yolda yürümenin esası Allah korkusudur. İlim ve irfan sergisinin üzerine ayağını koymamış her soylu kimsenin sonu zillettir. Her ne kadar mükemmel birisi de olsa, kendisinde Allah korkusu bulunmayan her kulun sonu pişmanlıktır. Bir zat babasına; “Bu devlet kaç yıl devam eder ve iktidar hanemizde ne kadar kalır?” diye sorduğunda, babası ona; “Bu sarayda adalet ve insaf sergisi serili olduğu müddetçe devam eder” cevabını verir. Allah bizi, adalet ve insaf yolundan ayırmasın. Gerçek şudur ki, eldeki iktidara güven olmaz, hüküm Yüce Allah'ın elindedir; O'nun verdiği hüküm, askerle, mal mülkle geri çevrilemez. Devlet çözülüp dağıldığı, hazine boşaldığı, mal mülk dağılıp elden çıktığı, insanlar ölüp yok olduğu ve bir defa ayak kaydığı zaman, artık pişmanlık fayda vermez. Allah bizi nefsine uyanlardan, hayır yerine şerre hizmet edenlerden eylemesin. İnsanların en şerlisi; basit emellerine ulaşmak için ümmet adına kendilerine tevdi edilen görevleri kötüye kullananlardır. Selam hidayete tabi olanlara…</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3380656/ismail-hakki-akkiraz/saadet-partisinin-istedigi-sey"/>
        <a href="https://www.milligazete.com.tr/makale/3374531/ismail-hakki-akkiraz/saadet-iktidarinda"/>
        <a href="https://www.milligazete.com.tr/makale/3306100/ismail-hakki-akkiraz/devlet-musterektir-kimligi-adalettir"/>
        <a href="https://www.milligazete.com.tr/makale/3290631/ismail-hakki-akkiraz/saadet-kongresinde-verilen-mesajlar"/>
        <a href="https://www.milligazete.com.tr/makale/3285616/ismail-hakki-akkiraz/saadet-kongresi-ve-yankilar"/>
        <a href="https://www.milligazete.com.tr/yazar/ismail-hakki-akkiraz"/>
      </related>
    </article>
  </body>
</html>