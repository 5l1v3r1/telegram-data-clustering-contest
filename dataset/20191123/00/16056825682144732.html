<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200567"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="টেকনাফে রোহিঙ্গার রক্তাক্ত লাশ উদ্ধার"/>
    <meta property="og:description" content="টেকনাফে রোহিঙ্গা ক্যাম্পের বাসিন্দা ও আইনশৃঙ্খলা বাহিনীর সোর্স হিসেবে পরিচিত হাসান আলী ওরফে কমিটি হাসান (৩৮) নামে এক যুবকের রক্তাক্ত লাশ উদ্ধার করেছে পুলিশ। শুক্রবার রাত পৌনে ৮টার দিকে টেকনাফ স্থলবন্দরের উত্তর পাশের প্রধান সড়ক সংলগ্ন পাহাড়ের পাদদেশ থেকে লাশটি উদ্ধার করা হয়। নিহত হাসান নয়াপাড়া শরণার্থী ক্যাম্পের সি-ব্লকের মো. সালামের পুত্র। জানা যায়, টেকনাফ-কক্সবাজার সড়কের ১৪ নং ব্রিজ সংলগ সড়কের পাশের জঙ্গলে রক্তাক্ত লাশ দেখতে পেয়ে থানা পুলিশকে খবর দেয় প্রত্যক্ষদর্শীরা। পরে টেকনাফ থানার ওসি (তদন্ত) এসএমএস দোহার নেতৃত্বে একদল পুলিশ ঘটনাস্থল পরিদর্শন করে সুরতহাল রিপোর্ট তৈরীর পর রক্তাক্ত লাশটি উদ্ধার করে পোস্টমর্টেমের জন্য মর্গে পাঠায়। এই বিষয়ে ওসি (তদন্ত) এসএমএস দোহা জানান, খবর পেয়ে ঘটনাস্থলে গিয়ে লাশ উদ্ধার করা হয়েছে। এ ঘটনার প্রকৃত রহস্য বের করার চেষ্টা চলছে এবং লাশ মর্গে প্রেরণ করা হয়েছে।নিহত হাসান নয়াপাড়া ক্যাম্পে মোবাইলের দোকানের ব্যবসা করতেন এবং পাহাড়ি ডাকাতদলের হামলার ভয়ে সন্ধ্যায় দোকান বন্ধ করে টেকনাফে ভাড়া বাসায় চলে যান। প্রতিদিনের মতো আজকেও যাওয়ার সময় হামলার ঘটনা ঘটতে পারে বলে ধারনা করা হচ্ছে। অপরদিকে…"/>
  </head>
  <body>
    <article>
      <h1>টেকনাফে রোহিঙ্গার রক্তাক্ত লাশ উদ্ধার</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">টেকনাফ (কক্সবাজার) প্রতিনিধি</a></address>
      <p>টেকনাফে রোহিঙ্গা ক্যাম্পের বাসিন্দা ও আইনশৃঙ্খলা বাহিনীর সোর্স হিসেবে পরিচিত হাসান আলী ওরফে কমিটি হাসান (৩৮) নামে এক যুবকের রক্তাক্ত লাশ উদ্ধার করেছে পুলিশ। শুক্রবার রাত পৌনে ৮টার দিকে টেকনাফ স্থলবন্দরের উত্তর পাশের প্রধান সড়ক সংলগ্ন পাহাড়ের পাদদেশ থেকে লাশটি উদ্ধার করা হয়। নিহত হাসান নয়াপাড়া শরণার্থী ক্যাম্পের সি-ব্লকের মো. সালামের পুত্র।</p>
      <p>জানা যায়, টেকনাফ-কক্সবাজার সড়কের ১৪ নং ব্রিজ সংলগ সড়কের পাশের জঙ্গলে রক্তাক্ত লাশ দেখতে পেয়ে থানা পুলিশকে খবর দেয় প্রত্যক্ষদর্শীরা। পরে টেকনাফ থানার ওসি (তদন্ত) এসএমএস দোহার নেতৃত্বে একদল পুলিশ ঘটনাস্থল পরিদর্শন করে সুরতহাল রিপোর্ট তৈরীর পর রক্তাক্ত লাশটি উদ্ধার করে পোস্টমর্টেমের জন্য মর্গে পাঠায়।</p>
      <p>এই বিষয়ে ওসি (তদন্ত) এসএমএস দোহা জানান, খবর পেয়ে ঘটনাস্থলে গিয়ে লাশ উদ্ধার করা হয়েছে। এ ঘটনার প্রকৃত রহস্য বের করার চেষ্টা চলছে এবং লাশ মর্গে প্রেরণ করা হয়েছে।</p>
      <p>নিহত হাসান নয়াপাড়া ক্যাম্পে মোবাইলের দোকানের ব্যবসা করতেন এবং পাহাড়ি ডাকাতদলের হামলার ভয়ে সন্ধ্যায় দোকান বন্ধ করে টেকনাফে ভাড়া বাসায় চলে যান। প্রতিদিনের মতো আজকেও যাওয়ার সময় হামলার ঘটনা ঘটতে পারে বলে ধারনা করা হচ্ছে।</p>
      <p>অপরদিকে নিহত হাসান ক্যাম্পের পশ্চিম পাহাড়ে অবস্থানকারী সশস্ত্র ডাকাত, রোহিঙ্গা উগ্রপন্থী সংগঠন, অপহরণকারী ও মুক্তিপণ আদায়কারী চক্র এবং মাদক কারবারী সিন্ডিকেটের নিকট পুলিশ-র‌্যাবের সোর্স হিসেবে পরিচিত ছিলেন। সম্প্রতি ক্যাম্পে অপরাধ প্রবণতা কমাতে আইনশৃঙ্খলা বাহিনীর যৌথ অভিযান অব্যাহত থাকায় নিহত হাসানকে সোর্স হিসেবে চিহ্নিত করে। তাকে যেকোন বিনিময়ে প্রাণনাশের জন্য চেষ্টা চালিয়ে আসছিলো সংঘবদ্ধ চক্রটি। তারাই মোটা অংকের বিনিময়ে অথবা নিজেরাই সোর্স হাসানকে খুন করে পথের কাঁটা দূর করে দিয়েছে বলে লোকমুখে ছড়িয়ে পড়েছে।</p>
      <p>এই বিভাগের সর্বাধিক পঠিত</p>
    </article>
  </body>
</html>