<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699777/%D8%A8%D8%A7%D9%87%D9%86%D8%B1-%DA%AF%D8%B1%D9%88%D9%87-%D9%87%D8%A7%DB%8C-4-%D8%AA%D8%A7-5-%D9%86%D9%81%D8%B1%D9%87-%D8%A2%D9%85%D9%88%D8%B2%D8%B4-%D8%AF%DB%8C%D8%AF%D9%87-%D9%BE%D8%B4%D8%AA-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%AA%D9%87%D8%B1%D8%A7%D9%86-%D9%88-%D8%B4%D9%87%D8%B1%D8%B3%D8%AA%D8%A7%D9%86-%D9%87%D8%A7-%D8%A8%D9%88%D8%AF%D9%86%D8%AF-%D8%A7%D8%B7%D9%84%D8%A7%D8%B9%D8%A7%D8%AA-%D8%AF%D9%88%D8%B1%D8%A8%DB%8C%D9%86-%D8%A8%D8%A7%D9%86%DA%A9%E2%80%8C%D9%87%D8%A7-%D8%B1%D8%A7-%D8%AE%D8%A7%D8%B1%D8%AC-%D9%85%DB%8C%E2%80%8C%DA%A9%D8%B1%D8%AF%D9%86%D8%AF-%D9%88-%D8%A2%D8%AA%D8%B4-%D9%85%DB%8C%E2%80%8C%D8%B2%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="باهنر: گروه های 4 تا 5 نفره آموزش دیده پشت ناآرامی های تهران و شهرستان ها بودند/ اطلاعات دوربین بانک‌ها را خارج می‌کردند و آتش می‌زدند"/>
    <meta property="og:description" content="چرا سیستم اطلاعاتی، افراد معدودی که صحنه گردان حوادث بودند را پیش از اقدام، رصد و مهار نکرده بود؟"/>
  </head>
  <body>
    <article>
      <h1>باهنر: گروه های 4 تا 5 نفره آموزش دیده پشت ناآرامی های تهران و شهرستان ها بودند/ اطلاعات دوربین بانک‌ها را خارج می‌کردند و آتش می‌زدند</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>چرا سیستم اطلاعاتی، افراد معدودی که صحنه گردان حوادث بودند را پیش از اقدام، رصد و مهار نکرده بود؟</b>
      </p>
      <figure>
        <img src="https://cdn.asriran.com/files/fa/news/1398/9/2/1039881_750.jpg"/>
      </figure>
      <p>دبیر کل جامعه اسلامی مهندسین با تقدیر از حمایت رهبر انقلاب از طرح اصلاح قیمت بنزین گفت: مجموعه نظام پشت طرح اصلاح قیمت بنزین است.</p>
      <p>به گزارش ایرنا؛ محمد رضا باهنر، روز شنبه در نشست ماهانه جامعه اسلامی مهندسین با حضور محسن رضایی دبیر کل مجمع تشخیص مصلحت نظام در دفتر مرکزی این حزب، خاطر نشان کرد: بسیج، همه جا حضور فعال دارد و امروز بیش از گذشته، تیغ در گلوی دشمنان از جمله آمریکا و رژیم صهیونیستی است.</p>
      <p>دبیر کل جامعه اسلامی مهندسین با اشاره به ساختارشکنی عوامل دشمن در روزهای اخیر بعد از اصلاح قیمت بنزین، ادامه داد: نام بسیج در قلب دشمنان وحشت انداخت و به سرعت اغتشاشات جمع شد.</p>
      <p>وی، ناآرامی های سال ۸۸ را یادآور شد و اضافه کرد: بعد از آمدن اسم بسیج، قایله جمع شد و بسیج همواره آماده جانفشانی است و باید قدردان آنها باشیم.</p>
      <p>نماینده ادوار مجلس از سیستم های اطلاعاتی و امنیتی کشور خواست تا نتایج بررسی ها درباره عوامل اغتشاشات را هرچه زودتر به اطلاع مردم برسانند و این سووال را مطرح کرد که چرا سیستم اطلاعاتی کشور، افراد معدودی که صحنه گردان حوادث بودند را پیش از اقدام، رصد و مهار نکرده بود.</p>
      <p>وی با بیان این موضوع که گروه های چهار تا پنج نفره آموزش دیده پشت ناآرامی های تهران و شهرستان ها بودند، ادامه داد: طراح اغتشاشات، یک گروه حرفه ای و آموزش دیده بودند که دوربین ها را خاموش می کردند، اطلاعات سیستم ها را بر می داشتند و بعد هم همه را آتش می زدند.</p>
      <p> </p>
      <p>باهنر، افزایش قیمت بنزین را یک جرقه برای اغتشاشات ارزیابی کرد و افزود: مسأله بنزین یک جرقه بود و بعد هم افرادی که به هر دلیل از شرایط خود ناراضی بودند به اینها پیوستند و اغتشاشات به این ترتیب شکل گرفت.</p>
      <p>این کارشناس مسائل سیاسی، اصلاح قیمت بنزین را به لحاظ کارشناسی درست ارزیابی کرد و افزود: اصلاح نشدن قیمت بنزین را هیچ کارشناسی تایید نمی کند اما چگونگی اجرا و مقدمات انجام آن، قابل بررسی و نقد است.</p>
      <p>وی، سهمیه بندی بنزین در دولت نهم و در دوران نمایندگی خود را یادآور شد و گفت: ۱۰۰ اقدام برای سهمیه بندی بنزین پیش بینی کرده بودیم که مامور هر اقدام در حاکمیت و دولت مشخص بود و همه چیز زمانبندی شده بود.</p>
      <p>باهنر با بیان این موضوع که اقدامات پیشینی در طرح اصلاح نرخ بنزین، برنامه ریزی نشده بود، ابراز امیدواری کرد که اقدامات پسینی به طور دقیق برنامه ریزی شود و از دولتمردان خواست وعده هایی بدهند که قابل تحقق باشد و این وعده ها پیگیری شود.</p>
      <p>دبیر کل جامعه اسلامی مهندسین این پرسش را مطرح کرد که چرا رهبری باید خود را برای حمایت از اصلاح قیمت بنزین هزینه کند نیز گفت: جوانمردی رهبری قابل توجه بود که نشان داد مملکت بی صاحب نیست و مجموعه نظام پشت طرح بنزین است.</p>
    </article>
  </body>
</html>