<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699781/%D8%B1%DB%8C%DB%8C%D8%B3-%D8%A7%D8%AA%D8%A7%D9%82-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AF%D8%BA%D8%AF%D8%BA%D9%87%E2%80%8C%D9%87%D8%A7%DB%8C-%DA%A9%D9%86%D9%88%D9%86%DB%8C-%D8%AF%D8%B1-%D8%B5%D9%86%D8%B9%D8%AA-%D9%85%D8%B4%D8%A7%D8%A8%D9%87-%D8%AF%D8%BA%D8%AF%D8%BA%D9%87%E2%80%8C%D9%87%D8%A7%DB%8C-20-%D8%B3%D8%A7%D9%84-%D9%82%D8%A8%D9%84-%D8%A7%D8%B3%D8%AA-%D9%85%D8%B9%D8%A7%DB%8C%D8%A8-%D9%88-%D9%86%D9%82%D8%A7%DB%8C%D8%B5-%D8%A7%D8%B5%D9%84%DB%8C-%D8%A7%D8%B5%D9%84%D8%A7%D8%AD-%D9%86%D8%B4%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="رییس اتاق بازرگانی: دغدغه‌های کنونی در صنعت مشابه دغدغه‌های 20 سال قبل است/ معایب و نقایص اصلی اصلاح نشده‌اند"/>
    <meta property="og:description" content="رییس اتاق بازرگانی، صنایع، معادن و کشاورزی ایران گفت: عمده فرارهای مالیاتی و سودهای بی‌دردسر، متعلق به بخش‌های غیرمولد در کشور است."/>
  </head>
  <body>
    <article>
      <h1>رییس اتاق بازرگانی: دغدغه‌های کنونی در صنعت مشابه دغدغه‌های 20 سال قبل است/ معایب و نقایص اصلی اصلاح نشده‌اند</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039907_477.jpg"/>
      </figure>
      <p>رییس اتاق بازرگانی، صنایع، معادن و کشاورزی ایران گفت: عمده فرارهای مالیاتی و سودهای بی‌دردسر، متعلق به بخش‌های غیرمولد در کشور است.</p>
      <p>به گزارش ایرنا؛ غلامحسین شافعی روز شنبه در نشست اعضای کمیسیون صنعت اتاق بازرگانی مشهد افزود: گروهی به رغم بدحسابی‌های فراوان، مشمول بخشودگی‌ بانکی و مالیاتی شده اما در مقابل خوش‌حسابان در سیستم اقتصادی تنبیه می‌شوند.</p>
      <p>وی اظهار داشت: در مسیر توسعه صنعتی، با چشمانی بسته گام برمی‌داریم، در این مسیر کمتر به اصول اساسی توجه شده و چالش‌های امروز ما نیز متاثر از همین مسئله است.</p>
      <p>وی گفت: دغدغه‌های کنونی در صنعت مشابه دغدغه‌های ۲۰ سال قبل است و این موضوع نشان می‌دهد که در این سال‌ها معایب و نقایص اصلی اصلاح نشده‌اند و همچنان گرفتار مشکلات کهنه هستیم.</p>
      <p>شافعی افزود: با اینکه از اهمیت تولید صحبت می‌کنیم و فعالان این عرصه را مجاهد خطاب می‌کنیم اما رفتار و کردار ما خلاف این موضوع است، به طوری که به فعالیت‌های غیرتولیدی که ریسک کمتر و سود بیشتر دارند اما برای اقتصاد کشور بهره‌وری ایجاد نمی‌کنند، پاداش بیشتری می‌دهیم.</p>
      <p>وی رونق تولید را در گرو کاهش مخاطرات این بخش و پیش‌بینی ‌پذیری فضای کسب و کار کشور دانست و اظهار داشت: تولید باید به قواره حرمتی که دارد، در کشور تشویق شود و به اندازه اثرگذاری‌ در اقتصاد، مورد حمایت قرار گیرد و برای آن جذابیت ایجاد شود.</p>
      <p>وی با اشاره به آثار کاهش فروش نفت و تقلیل وابستگی‌ها به درآمد این بخش گفت: شاید امروز کشور درگیر ریاضت اقتصادی شود اما با کاهش وابستگی به درآمدهای این بخش در بلندمدت، می‌توان اتفاقات خوبی را انتظار داشت.</p>
      <p>رییس اتاق بازرگانی ایران افزود: رویکرد تصمیم‌گیران و تصمیم سازان کشور در این برهه باید بر پیگیری اقدامات توسعه‌ای در عرصه‌های مختلف اقتصادی باشد، از سوی دیگر کمبود درآمدهای کشور نباید به فشار مالیاتی بیشتر بر روی مودیان کنونی منجر شود و باید به راه‌های دیگری برای تامین منابع مورد نیاز فکر کرد.</p>
      <p>وی ادامه داد: راه و روش حمایت از تولید نیز اهمیت بسیار دارد، نباید صرفا به دنبال آن بود که با دوپینگ، این بخش را به حرکت درآورد، در این صورت آن بخش از تولید که به صورت مستمر نیازمند حمایت و دوپینگ باشد، ناکارآمد و ناکام خواهد ماند.</p>
      <p>وی اظهار داشت: حمایت از این بخش باید در طول زمان کاهنده باشد، با محدودیتی که امروز در بخش صنعت وجود دارد، اولویت بندی در تخصیص تسهیلات و ارائه حمایت‌ها، امری ضروری است.</p>
      <p>شافعی با اشاره به وضعیت نامطلوب سیستم آموزشی و نوع ارتباط صنعت با دانشگاه گفت: در گذشته، فرهنگ پرورش نیروی کار از دوران نوجوانی وجود داشت و به اتکای تربیت عملی که در این دوران انجام می‌گرفت، فرد برای بازار کار آینده آماده می‌شد و توانمندی‌های خود را به خوبی می‌شناخت اما امروز بخش عمده‌ای از دانش آموختگان دانشگاهی از نداشتن مهارت‌های متناسب با نیاز فضای کسب و کار رنج می‌برند.</p>
      <p>وی افزود: برای اصلاح خلاء موجود در این بخش، اتاق بازرگانی برنامه راه‌اندازی مدرسه کسب و کار را در دستور کار خود قرار داده که امید است به نتایج مطلوبی در تربیت نسل آینده منجر شود.</p>
      <p>وی یکی از مشکلات امروز در حوزه صنعت را عدم اولویت بندی در توسعه صنعتی و بی توجهی به ظرفیت‌های مورد نیاز مناطق دانست و از اعضای کمیسیون صنعت اتاق بازرگانی مشهد خواست با نگاهی فراگیر به موضوعات موثر و مسائل مهم این بخش بپردازند.</p>
      <p>شافعی اظهار داشت: کمیسیون‌های اتاق بازرگانی، دارای نقش مشورتی از منظر تخصصی بوده و با بهره گیری از دیدگاه نخبگان هر حوزه باید موضوعات اساسی هر بخش را در دستور کار خود قرار دهند تا پیگیری آن‌ها به نتایج موثر و بلندمدت منجر شود.</p>
      <p>وی گفت: مهمترین مسائل پیش روی تولید با چند عامل مرتبط است که عامل نخست، اولویت‌بندی در توسعه صنعت است که در این راستا باید ضروریات و اولویت‌های توسعه صنعتی استان احصا شود.</p>
      <p>وی افزود: عامل دوم، ظرفیت سنجی در توسعه صنعتی است تا فضاهای خالی شناسایی شده و بخش‌های اشباع شده نیز مشخص شود، این امر می‌تواند به هدایت سرمایه‌ها در این حوزه نیز کمک کند.</p>
      <p>تاکنون پنج هزار و ۷۲۸ پروانه بهره برداری از واحدهای صنعتی با سرمایه‌گذاری ۲۰ هزار و ۳۳۴ میلیارد و ۴۰۰ میلیون تومان و اشتغالزایی برای ۱۹۹ هزار و ۲۸۰ نفر در خراسان رضوی صادر شده است.</p>
      <p>هم اکنون ۱۲.۵ درصد از واحدهای تولیدی خراسان رضوی معادل ۷۱۲ واحد راکد است و ۲۰ درصد از واحدها معادل هزار واحد با کمتر از ۵۰ درصد ظرفیت اسمی خود فعالیت دارد.</p>
    </article>
  </body>
</html>