<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/wielki-sukces-gwardii-opole-awansowala-do-fazy-grupowej-pucharu-ehf/ar/c2-14603327"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Wielki sukces Gwardii Opole. Awansowała do fazy grupowej Pucharu EHF!"/>
    <meta property="og:description" content="Gwardia Opole uległa w rewanżowym meczu 3. rundy eliminacji Pucharu EHF Azotom Puławy 28:29, ale wynik ten tak naprawdę nie był jej porażką. Zapewnił bowiem historyczny awans do fazy grupowej!"/>
  </head>
  <body>
    <article>
      <h1>Wielki sukces Gwardii Opole. Awansowała do fazy grupowej Pucharu EHF!</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Wiktor Gumiński</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/sport/">Sport</a>
        </li>
        <li>
          <a href="https://nto.pl/sport/pilka-reczna/">Piłka Ręczna</a>
        </li>
        <li>
          <a href="https://nto.pl/sport/pilka-reczna/gwardia-opole/">Gwardia Opole</a>
        </li>
      </ul>
      <h3>Wielki sukces Gwardii Opole. Awansowała do fazy grupowej Pucharu EHF!</h3>
      <figure>
        <img src="https://d-pt.ppstatic.pl/kadry/k/r/1/c3/8d/5cfa03050f513_icon.jpg"/>
      </figure>
      <p>23.11.2019Zaktualizowano 23.11.2019</p>
      <p>
        <b>Gwardia Opole uległa w rewanżowym meczu 3. rundy eliminacji Pucharu EHF Azotom Puławy 28:29, ale wynik ten tak naprawdę nie był jej porażką. Zapewnił bowiem historyczny awans do fazy grupowej!</b>
      </p>
      <p>Dla gwardzistów była to już trzecia konfrontacja z Azotami w przeciągu ostatnich 10 dni. Poprzednie dwie rozstrzygnęli oni na swoją korzyść, najpierw wygrywając na wyjeździe po rzutach karnych, a następnie triumfując u siebie 26:24 w pierwszym meczu 3. rundy eliminacji Pucharu EHF. Trzecie z tych starć, bezpośrednio decydujące już o awansie jednej z drużyn do fazy grupowej drugiego z najbardziej prestiżowych europejskich pucharów, miało jednak zdecydowanie największy ciężar gatunkowy.</p>
      <p>- Losy awansu będą się ważyć do ostatnich sekund - przewidywał Adrian Fiodor, drugi trener Gwardii. - Zdajemy sobie sprawę, jak wysokimi umiejętnościami dysponują gracze z Puław. To sprawia, że w kontekście rewanżowego boju nasza dwubramkowa zaliczka tak naprawdę nic nie znaczy.</p>
      <p>Od pierwszych chwil scenariusz starcia w Puławach przypominał ten, jaki obserwowaliśmy podczas stoczonej niespełna tydzień wcześniej rywalizacji obu ekip w Opolu. Mianowicie, na boisku dominowała przede wszystkim defensywa. I jedni, i drudzy musieli się bardzo solidnie napocić, by zdobyć bramkę.</p>
      <p>Częściej jednak ta sztuka początkowo udawała się opolanom, którzy najczęściej zaskakiwali Wadima Bogdanowa rzutami bieżnymi z drugiej linii. Po tym, jak swoje możliwości w tym elemencie pokazali Mateusz Morawski, Kamil Mokrzki i Maciej Zarzycki, w 12. minucie objęli oni prowadzenie 5:2.</p>
      <p>Radość z trzybramkowej zaliczki trwała jednak w Gwardii bardzo krótko, ponieważ już parę chwil później był remis 6:6. Od tej pory, aż do półmetka, trwała już rywalizacja cios za cios. W pewnym momencie prowadzenie objęły nawet Azoty (10:9), ale w naszej drużynie po raz kolejny z dobrej strony pokazał się Wiktor Kawka. Tak jak i w pierwszym starciu 3. rundy eliminacji, tak i tym razem jego wejście ożywiło poczynania zespołu. Do tego stopnia, że na przerwę ekipa z Opola schodziła wygrywając 13:12.</p>
      <p>I choć minimalnie prowadziła też minimalnie przez większość drugiej połowy, do samej końcówki niewiele to znaczyło. W poczynaniach obu zespołów widać było nerwowość, związana z niezwykle wysoką stawką spotkania. Naprawdę gorąco na boisku zrobiło się w 57. minucie, kiedy to Gwardia przegrywała 28:27 i musiała grać w podwójnym osłabieniu. Chwilę później Azoty rzuciły gola na 29:27 i były o jednego gola od wywalczenia promocji.</p>
      <p>Kluczową akcję wyprowadzili jednak opolanie, grając pięciu na sześciu. Maciej Zarzycki odważnym wejściem między dwóch obrońców wywalczył rzut karny, a Patryk Mauer na 52 sekundy przed końcem zamienił go na bramkę. A kiedy kilka sekund później Adam Malcher obronił "siódemkę" wykonywaną przez puławian, pierwszy w historii klubu z Opola awans do fazy grupowej Pucharu EHF stał się faktem.</p>
      <p><b>Azoty Puławy - Gwardia Opole 29:28 (12:13)</b><br/><b>Pierwszy mecz</b>: 26:24 dla Gwardii.<br/><b>Awans</b>: Gwardia.</p>
    </article>
  </body>
</html>