<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/23174749/Work-diligently-as-farmers-NirmalaSitharaman.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="விவசாயிகளை போல விடாமுயற்சியுடன் உழைக்க வேண்டும் - நிர்மலா சீதாராமன் பேச்சு"/>
    <meta property="og:description" content="விவசாயிகளை போல விடாமுயற்சியுடன் உழைக்க வேண்டும் என்று மத்திய நிதி மந்திரி நிர்மலா சீதாராமன் கூறினார்."/>
  </head>
  <body>
    <article>
      <h1>விவசாயிகளை போல விடாமுயற்சியுடன் உழைக்க வேண்டும் - நிர்மலா சீதாராமன் பேச்சு</h1>
      <h2>விவசாயிகளை போல விடாமுயற்சியுடன் உழைக்க வேண்டும் என்று மத்திய நிதி மந்திரி நிர்மலா சீதாராமன் கூறினார்.</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>சென்னை,அண்ணா பல்கலைக்கழக முன்னாள் துணைவேந்தர் பாலகுருசாமியின் வாழ்க்கை வரலாறு குறித்த "நேர்மையின் பயணம்" என்ற புத்தக வெளியீட்டு விழா, சென்னை அண்ணா பல்கலைக்கழக வளாகத்தில் நடைபெற்றது.  இதில் பங்கேற்ற மத்திய நிதி மந்திரி நிர்மலா சீதாராமன் அந்த புத்தகத்தை வெளியிட கேரள மாநிலத்தின் முன்னாள் கவர்னர்  சதாசிவம் அதனை பெற்றுக்கொண்டார்.</p>
      <p>இதில் சிறப்பு விருந்தினராக பங்கேற்று பேசிய மத்திய நிதி மந்திரி நிர்மலா சீதாராமன், விடாமுயற்சி உடன் நேர்மையான முறையில் முன்னேறுவதற்கு உதாரணமாக திகழ்பவர் பாலகுருசாமி என்று தெரிவித்தார். தொடர் தோல்விகள் வந்துகொண்டே இருந்தாலும், முயற்சியை மட்டும் விட்டுவிடாமல் தொடர்ந்து பயணித்தால் வெற்றி நிச்சயம். ஆசிரியர்கள் தினம் என்ற ஒன்றை கொண்டாட வேண்டிய அவசியம் இல்லை என குறிப்பிட்ட நிர்மலா சீதாராமன், நம்முடன் வாழ்க்கையில் பயணித்த ஏதேனும் ஒரு ஆசிரியருடன் அடிக்கடி தொடர்பு கொண்டு பேசினாலே போதுமானது எனவும் குறிப்பிட்டார். மேலும் எந்த தொழிலும் ஏளனம் இல்லை என்று கூறிய அவர், அரசு இதை செய்யவில்லை அதை செய்யவில்லை என்று கூறிக்கொண்டிருக்காமல், விவசாயிகளை போல விடாமுயற்சியுடன் உழைக்க வேண்டும் என்று தெரிவித்தார்.</p>
      <p>இந்த நிகழ்ச்சியில் புத்தகத்தை எழுதிய பா.கிருஷ்ணன், அண்ணா பல்கலைக்கழக துணைவேந்தர் சூரப்பா உள்ளிட்ட பலர் கலந்து கொண்டனர்.</p>
    </article>
  </body>
</html>