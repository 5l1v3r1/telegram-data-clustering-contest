<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939284/%D9%BE%D9%88%D8%B1%D8%A7%D8%B2%D8%BA%D8%AF%DB%8C-%D8%A7%D8%B2-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C-%D9%85%DB%8C%E2%80%8C%D8%B1%D9%88%D8%AF%D9%85%D8%A7%D8%AC%D8%B1%D8%A7%DB%8C-%D8%B3%D8%B1%D9%82%D8%AA-%D8%A7%D8%B3%D9%86%D8%A7%D8%AF-%D9%88-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D8%B2-%D8%AF%D9%81%D8%AA%D8%B1-%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%DA%86%D9%87-%D8%A8%D9%88%D8%AF%D8%A8%D8%A7%D8%B2%D8%AF%D8%A7%D8%B4%D8%AA-%D9%BE%D8%B3%D8%B1-%DB%8C%DA%A9%DB%8C-%D8%A7%D8%B2-%D9%88%D8%B2%D8%B1%D8%A7%DB%8C-%D9%85%D8%B3%D8%AA%D8%B9%D9%81%DB%8C-%D8%AF%D9%88%D9%84%D8%AA%D9%BE%DB%8C%D8%B4%D9%86%D9%87%D8%A7%D8%AF-%D8%A8%D9%86%D8%B2%DB%8C%D9%86%DB%8C%D9%90-%D9%85%D8%B3%DB%8C%D8%AD-%D9%85%D9%87%D8%A7%D8%AC%D8%B1%DB%8C-%D8%A8%D9%87-%D8%AF%D9%88%D9%84%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="پورازغدی از شورای عالی انقلاب فرهنگی می‌رود؟/ماجرای سرقت اسناد و اطلاعات از دفتر یک نماینده مجلس چه بود؟/بازداشت پسر یکی از وزرای مستعفی دولت/پیشنهاد بنزینیِ مسیح مهاجری به دولت"/>
    <meta property="og:description" content="رصد‌خانه «تابناک»، خبر‌هایی از اخبار روز برای مخاطبان آماده می‌کند که غیررسمی هستند، یا اینکه کمتر از اهمیت خود، مورد توجه قرار می‌گیرند. تیتر‌هایی مانند:روایت حداد عادل از رویکرد جدید اصولگرایان برای انتخابات مجلس/خط و نشان جهانگیری برای حکام منطقه/لغو سخنرانی حسن عباسی و... رصد‌خانه امروز تابناک را تشکیل می‌دهند."/>
  </head>
  <body>
    <article>
      <h1>پورازغدی از شورای عالی انقلاب فرهنگی می‌رود؟/ماجرای سرقت اسناد و اطلاعات از دفتر یک نماینده مجلس چه بود؟/بازداشت پسر یکی از وزرای مستعفی دولت/پیشنهاد بنزینیِ مسیح مهاجری به دولت</h1>
      <h2>هزار و هشتصد و چهل و یکمین بسته ویژه خبری «تابناک»؛</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>رصد‌خانه «تابناک»، خبر‌هایی از اخبار روز برای مخاطبان آماده می‌کند که غیررسمی هستند، یا اینکه کمتر از اهمیت خود، مورد توجه قرار می‌گیرند. تیتر‌هایی مانند:روایت حداد عادل از رویکرد جدید اصولگرایان برای انتخابات مجلس/خط و نشان جهانگیری برای حکام منطقه/لغو سخنرانی حسن عباسی و... رصد‌خانه امروز تابناک را تشکیل می‌دهند.</i>
      </p>
      <p>تحولات در گذر است و اخبار روز هیچ گاه متوقف نخواهد شد؛ خبر‌هایی رسمی و گاه غیر رسمی؛ خبر‌هایی که مورد توجه قرار می‌گیرد یا ممکن است همه به راحتی از کنار آن بگذرند. رسانه‌های خبری هر یک به فراخور وابستگی جناحی خود، خبر‌هایی را برجسته می‌کنند و در مواردی هم از کنار آن می‌گذرند. اگر خبر به‌ما‌هو خبر موضوعیت داشته باشد، وابستگی جناحی نباید در کمرنگ و پر رنگ منتقل کردن آن تأثیری داشته باشد.<br/><br/>رصد‌خانه «تابناک»؛ جایی است که خبر‌هایی گاه غیررسمی و گاه اخباری که مورد توجه قرار نمی‌گیرد، برای مخاطبان آماده می‌کند؛ خبر‌هایی که گاه به ملاحظه جناح‌های سیاسی مورد توجه قرار نمی‌گیرند و گاه به دلیل کم توجهی رسانه‌ها به حاشیه می‌روند، ولی همین خبر‌ها، اخباری هستند که مخاطبان را از پشت پرده جریانات سیاسی آگاه می‌کنند. در رصدخانه، تیتر و خلاصه‌ای از مهم‌ترین اخباری که اطلاع از آن‌ها ممکن است برای مخاطبان مهم و قابل توجه باشد، در اختیار مخاطبان قرار می‌گیرد و اینک رصدخانه تابناک را می‌بینید.</p>
      <p>
        <b>پورازغدی از شورای عالی انقلاب فرهنگی می‌رود؟</b>
      </p>
      <p>رحیم پور ازغدی عضو شورای عالی انقلاب فرهنگی از احتمال عدم حضورش در شورای عالی انقلاب فرهنگی خبر داد و گفت: در ۴۰ سال گذشته چوب اعتماد بی‌جا به دشمنان را خورده‌ایم. برجام و سند ۲۰۳۰ بر خلاف قانون اساسی و بدون اینکه در مجلس و شورای عالی انقلاب فرهنگی مطرح شود، اجرا شد. طی ۶ سال گذشته بیشترین قرارداد‌ها را با دشمن بعد از انقلاب اسلامی امضاء کرده‌ایم. متأسفانه برخی‌ها با وعده‌های دروغین ملت را فریب می‌دهند. گاهی یک مسؤول تصمیمی می‌گیرد که نمی‌دانند مصالح کشور را به‌خطر می‌اندازد یا شاید برایش مهم نیست. نباید مانند سکولار‌ها در انتخابات دروغ تحویل مردم بدهیم.<br/><br/><b>جزئیات جدید از جلسه سران قوا درباره نرخ بنزین</b></p>
      <p>ایلنا نوشت: یک منبع آگاه در پاسخ به انتقاداتی مبنی بر اینکه چرا دولت اقدام به افزایش قیمت بنزین به هزار و ۵۰۰ تومان کرد و آن را روی نرخ هزار تومان ثابت نگه نداشت، گفت: در جلسه سران قوا روحانی نظرش بر نرخ هزار و ۲۰۰ تومان بود که رئیسی با آن مخالفت کرد. وی ادامه داد: رئیس‌جمهور معتقد بود که افزایش بنزین باید تدریجی صورت گیرد تا فشار کمتری به اقشار ضعیف جامعه وارد شود، اما رئیس قوه قضائیه در آن جلسه تاکید داشته که با توجه به اینکه ۴ ماه بیشتر تا پایان سال نمانده افزایش دوباره نرخ بنزین بعد از این مدت، منطقی نیست و بهتر است این مبلغ در همین زمان و به یکباره اضافه شود.<br/><br/><b>اگر بگیر و ببند و اعدام جوابگو بود در مواد مخدر جواب می‌داد</b></p>
      <p>حسن عابدی جعفری، وزیر بازرگانی دولت دفاع مقدس گفت: در آن زمان جنگ مدیریت یکدست داشتیم و فاصله‌ای بین مسئولان و مردم نبود. قانونی که نمایندگان برای مبارزه با فساد باید تصویب می‌کردند چندسال طول کشیده؟ ۱۰ سال این قانون معطل مانده است. در این ۱۰ سال ما چه می‌کردیم؟ مبارزه بدون قانون که نمی‌شود. مبارزه با فساد وقتی که قانونش نیست یعنی شکستن قانون؛ که خودش مفسده‌زاست. آیا علاوه بر مجلس، مجمع تشخیص مصلحت نظام این ابرچالش موجود در کشور را ندیده است؟ ما در حوزه پیشگیری از فساد کوتاهی جدی کرده‌ایم. حالا که شعله گرفته می‌گوییم بیایید بگیریم بزنیم اعدام کنیم و.. اما اگر این روش‌ها جوابگو بود در مورد مواد مخدر جواب می‌داد. فساد یک پدیده پویاست. کاملاً می‌داند چه‌کار می‌کند. می‌داند کجا نفوذ کند با چه کسی ارتباط برقرار نماید. یعنی آن‌ها حتی به سراغ مأمور و قاضی هم می‌روند کما اینکه اخیراً هم اعلام شده که چند قاضی متخلف عزل شده‌اند. /ایران<br/><br/><b>روایت حداد عادل از رویکرد جدید اصولگرایان برای انتخابات مجلس</b></p>
      <p>غلامعلی حداد عادل گفت: دست‌های آشوب و طراحی بیگانه طوری بود که می‌خواستند همان آشوبی که در عراق و لبنان به وجود آوردند در ایران هم تکرار کنند، اما با هوشیاری ملت و اقتدار نظام ظرف دو روز توطئه‌های اشرار جمع شد. رویکرد جدید جریان اصولگرا در انتخابات آینده، وحدت فراگیر و اعتنا به حضور جوانان و به‌ویژه زنان است. راهبرد‌ها و راهکار‌های ائتلاف تعریف شده است و امیدواریم با ساز و کار دقیقی به همگرایی و وحدت برسیم.<br/><br/><b>ماجرای سرقت اسناد و اطلاعات از دفتر یک نماینده مجلس چه بود؟</b></p>
      <p>محمد محمودی شاه‌نشین نماینده شهریار در مجلس شورای اسلامی، با اشاره به حمله اغتشاش‌گران به دفترش در شهر قدس گفت: متأسفانه اشرار برخی اسناد و اطلاعات و همچنین تعدادی از لوازم این دفتر را با خود به سرقت بردند. اغتشاش‌گران و اشرار با شکستن شیشه و درب و پنجره دو فروشگاه بزرگ زنجیره‌ای در شهر قدس تمامی اجناس و کالا‌های آن را به سرقت برده‌اند، به‌دلیل حمله اغتشاش‌گران به بانک‌های شهر قدس فقط ۲ بانک امکان ارائه خدمت به مردم را دارند. در شهرستان شهریار ۲۵ پمپ بنزین قرار دارد که به ۲ یا سه جایگاه حمله شده است، ضمن اینکه اغتشاش‌گران به ۲ جایگاه دیگر نیز آسیب‌های زیادی را وارد کرده‌اند. / فارس<br/><br/><b>لاکچری‌ترین شهرک ایران تخریب می‌شود؟</b></p>
      <p>بنابر آنچه دبیر شورای عالی شهرسازی و معماری اعلام کرده، وجود تخلفاتی که از سوداگری، رانت و قدرت فسادزا نشأت گرفته، در صدور مجوز ساخت شهرک باستی هیلز قطعی است. به گفته معاون معماری و شهرسازی وزیر راه و شهرسازی، قبلا از احداث چنین شهرکی حمایت‌های قضایی صورت می‌گرفت، اما با تغییر ریاست در قوه قضائیه، این حمایت‌های قضایی دیگر انجام نمی‌شود. پرونده رسیدگی به تخلفات شهرسازی در پدیده شاندیز از مواردی بود که در این شورای عالی مطرح و منتج به نتیجه شد. /مهر</p>
      <p>
        <b>خط و نشان جهانگیری برای حکام منطقه</b>
      </p>
      <p>اسحاق جهانگیری در جلسه ستاد تنظیم بازار گفت: طراحی امریکایی‌ها این بود که با فشار تحریم‌ها، اقتصاد ایران را ویران کنند، اما موفق نشدند، پس راه را عوض کرده و فکر می‌کنند می‌توانند با دخالت‌های بیجا، موفق شوند. باید با نهایت ادب و احترام با ایران رفتار شود؛ ایران جایی نیست که بتوان با آن شوخی‌های اینچنینی کرد. کشور‌های منطقه هم بدانند؛ اگر سر نخی پیدا شود که آن‌ها دخالت‌هایی در ایجاد آشوب در مسائل داخلی ایران داشتند روز خوش در منطقه نخواهند دید.</p>
      <p>
        <b>واکنش به نامه 77 اصلاح طلب</b>
      </p>
      <p> عضو شورای مرکزی حزب ندای ایرانیان گفت: هرکسی بخواهد از فرصت استفاده کند تا به جای آرام کردن شرایط به التهاب آن بیفزاید از جانب ما مردود است.سید شهاب‌الدین طباطبایی عضو شورای مرکزی حزب ندای ایرانیان درباره بیانیه اخیر 77 اصلاح‌طلب درباره اتفاقات هفته گذشته، اظهار داشت: معتقدم تنها در شرایطی می‌توانیک بیانیه را موضع واحد جریان اصلاحات دانست که در پای آن بیانیه امضای مجموعه احزاب و گروه‌های اصلاح‌طلب وجود داشته باشد.وی با بیان اینکه هر بیانیه‌ای که پای آن را تمامی احزاب اصلاح‌طلب امضا نکرده باشند، نمی‌توان به مجموعه جریان اصلاحات نسبت داد، گفت: درباره مفاد این بیانیه باید تصریح کرد که در خوشبینانه‌ترین حالت می‌شد واژه‌های مناسب‌تری را در تنظیم آن به کار گرفت تا فضا را آرام تر کند.این فعال سیاسی اصلاح‌طلب تصریح کرد: آنچه که مسلم است این است که باید از مردمی که بابت گرانی‌ها آسیب می‌بینند اعلام حمایت کرد اما در کنار آن هرکسی بخواهد از این فرصت استفاده کند تا به جای آرام کردن شرایط به التهاب آن بیفزاید از جانب ما مردود است.طباطبایی با اشاره به اینکه بنده در روزهای اخیر با فردی مواجه شدم که مغازه او در یکی از بازارهای شهر کرج به طور کلی سوخته بود، متذکر شد: از نظر من زندگی این شخص مانند قبل نخواهد شد. عامل بروز چنین وضعیتی قطعا کسانی بودند که مسیر اعتراضات مردمی را منحرف و از فضای ایجاد شده برای ناامن سازی کشور سوءاستفاده کردند. البته جای افسوس و امید وجود دارد که ای‌ کاش مکان‌هایی برای برپایی اعتراضات عمومی معین می‌شد تا مردم عادی شامل همان‌هایی که همچنان در انتخابات‌ها و راهپیمایی‌های ملی شرکت می‌کنند و زمانی که یکی از مقامات آمریکایی اظهار نظر ضدایرانی می‌کنند با قاطعیت این اظهارات را محکوم می‌کنند، بتوانند بتوانند صدای اعتراض خود را به شکل مسالمت آمیز و قانونی به مسئولان برسانند.</p>
      <p>
        <b>لغو سخنرانی حسن عباسی</b>
      </p>
      <p>مراسم «یادوراه دانشجویی سفیر گمنام» که قرار بود با سخنرانی حسن عباسی و نادر طالب‌زاده در واحد تهران جنوب دانشگاه آزاد برگزار شود، لغو شد؛ بنابراین گزارش این مراسم قرار بود از سوی کانون تصمیم و اقدام برگزار شود که بنابر اعلام برگزار کنندگان علیرغم هماهنگی‌های صورت گرفته، این مراسم قبل از برگزاری از سوی مسئولان دانشگاه لغو شد.</p>
      <p>
        <b>بازداشت پسر یکی از وزرای مستعفی دولت</b>
      </p>
      <p>یک منبع آگاه خبر بازداشت پسر یکی از وزرای سابق را تائید کرد.یک منبع آگاه در قوه قضائیه خبر بازداشت پسر یکی از وزرای سابق که در دولت یازدهم و دوازدهم فعالیت داشت را تائید کرد. وی گفت: اتهام این فرد در ارتباط با مفاسد اقتصادی است.</p>
      <p><b>مشاور روحانی مسئولیت اطلاع‌رسانی طرح جدید سوخت را به گردن صداوسیما انداخت</b><br/><br/>مشاور رئیس جمهوری با اشاره به حوادث اخیر گفت: در ستادی که به این منظور به ریاست وزیر کشور تشکیل شد، مسئولیت مطلق و کامل اطلاع رسانی و اقناع عمومی در خصوص اجرای طرح مدیریت مصرف سوخت بر عهده صدا و سیمای جمهوری اسلامی قرار گرفت و امیدواریم که این سازمان محترم توضیحات کافی در خصوص شیوه اقناع ارائه دهد.حسام الدین آشنا روز شنبه در حاشیه پنجاه و نهمین نشست مشترک شورای هماهنگی امور حقوقی و دستیاران حقوق شهروندی دستگاه های اجرایی در جمع خبرنگاران در پاسخ به سوال خبرنگار ایرنا مبنی بر اینکه مسئولیت اطلاع رسانی و اقناع عمومی در خصوص اجرای طرح مدیریت مصرف سوخت بر چه نهاد متولی بوده و چه اقداماتی در این زمینه انجام شده است، این مطلب را عنوان کرد.وی همچنین در پاسخ به سوالی در مورد ارزیابی عملکرد صدا و سیما گفت: فکر می کنم باید فرصت دهیم تا ستاد مربوطه به عملکرد هر یک از زیربخش‌های خود رسیدگی کند.آشنا در ادامه در پاسخ به سوال دیگری درباره ابطال مصوبه دولت در خصوص تعیین مکان های مشخص برای برپایی تجمعات گفت: گاهی اوقات کسانی هستند که معتقدند اگر دولت لزوم تعیین مکان های مشخصی را برای اعتراض پیشنهاد و تصویب کند، معنای ضمنی آن این است که حقوق شهروندان محدود می شود که فقط در مکان های خاصی اعتراض کنند.آشنا اظهار داشت: درواقع اگر جایی مشخص هم تعیین نشود، به این معنا نیست که همه جا اعتراض اتفاق می افتد و قانونی تلقی می شود بلکه واقعیت این است که دچار آشوب و مجموعه ای از اقداماتی می شویم که قابل دفاع نیست.مشاور رئیس جمهور افزود: امیدواریم دیوان عدالت اداری با توجه به شرایط واقعی جامعه و امکاناتی که در مدیریت اعتراض ها وجود دارد، همراهی داشته باشد تا این معضل هم برطرف شود.وی در پاسخ به اینکه برای مجروحان و حقوق معترضان چه پیگیری هایی انجام شده است، گفت: هر سه قوه این موضوع را پیگیری خواهند کرد؛ دولت و قوه قضائیه شروع به کار کرده اند و قوه مقننه نیز از طریق کمیسیون اصل نود پیگیر خواهد بود.آشنا خاطرنشان کرد: باید کسانی که جرم مرتکب نشده اند، از کسانی که اعمال خلاف و خرابکارانه انجام داده اند، جدا شوند و این اقدام، حتما همکاری قوه مجریه و قضائیه را می طلبد.</p>
      <p><b>پیشنهاد بنزینیِ مسیح مهاجری به دولت</b><br/><br/>مسیح مهاجری در سرمقاله روزنامه جمهوری اسلامی نوشت: حالا که گرد و غبار ناامنی‌های ناشی از افزایش قیمت بنزین کنار زده شده‌اند، وقت آنست که مسئولان نظام جمهوری اسلامی به واقعیت‌هائی که نباید از آن‌ها غافل باشند توجه کنند.- حفاظت از نظام جمهوری اسلامی، تمامیت ارضی، استقلال و امنیت کشور، از اوجب واجبات است، ولی ایجاد امنیت را نباید فقط در برخورد با ناامنی‌ها خلاصه کرد، بلکه قبل از آن باید عوامل ایجاد ناامنی‌ها شناسائی و ریشه‌کن شوند. در ناامنی‌های هفته آخر آبان، عامل پدید آمدن ناامنی تصمیم نادرستی بود که درباره دونرخی‌کردن بنزین و گران کردن جهشی قیمت آن گرفته شد و البته زمان و چگونگی اعلام و اجرای آن.حضرات مسئولان نظام باید این واقعیت را بدانند که اکثریت قریب به اتفاق مردم کشور همانطور که قبول دارند قیمت بنزین می‌بایست افزایش پیدا می‌کرد، در این نکته نیز اتفاق‌نظر دارند که تصمیم اتخاذ شده در این زمینه نادرست بوده است و زمان و چگونگی اجرای آن نادرست‌تر. حتی مردمی که این روز‌ها در نقاط مختلف کشور در راه‌پیمائی‌ها شرکت می‌کنند تا آشوبگران و حامیان خارجی آن‌ها را محکوم کنند، آن‌ها هم متفقاً این تصمیم‌گیری را قبول ندارند. مردم از نظام و امنیت کشور دفاع می‌کنند نه از این تصمیم.<br/><br/>- آرامش این روز‌ها مسئولان نظام را دچار این اشتباه نکند که مردم در مورد تصمیم بنزینی ما در اشتباه بودند و حالا که متوجه شده‌اند نه‌تن‌ها حرفی ندارند بلکه برای تصحیح کردن اشتباه خودشان به صحنه آمده‌اند و راه‌پیمائی می‌کنند. مردم برای اصل نظام و امنیت کشور و جلوگیری از سوءاستفاده دشمنان اهمیت زیادی قائل هستند و آن را در اولویت قرار می‌دهند و همه چیز خود را فدای آن می‌کنند، ولی این انتظار را هم دارند که مسئولان به اشتباه خود پی ببرند و درصدد تصحیح آن برآیند. مسئولان نظام بدانند که شجاعت پذیرش اشتباه و تصحیح و جبران بموقع آن، بزرگ‌ترین هنر مدیریتی است و ارزش کار آن‌ها را بالا می‌برد.- منظور این نیست که قیمت بنزین را به قبل از ۲۵ آبان برگردانید. قطعاً باید قیمت افزایش یابد، ولی در مورد میزان افزایش دقت شود و از دو نرخی کردن و سهمیه‌بندی اجتناب گردد. فساد دو نرخی شدن و سهمیه‌بندی بنزین از هم‌اکنون آشکار شده و هرچه بیشتر ادامه پیدا کند بیشتر می‌شود. مسئولان می‌دانند که در دوران جنگ تحمیلی، که جنگ نظامی بود، امام خمینی به دولت دستور اکید داده بود حتی یک ریال بر قیمت اجناس اضافه نکنند. اینکه در شرایط کنونی که دوران جنگ اقتصادی است یکباره قیمت بنزین سه برابر می‌شود، با هیچ منطقی قابل توجیه نیست. میلیون‌ها نفر از مردم این کشور حتی در تهران که مرکز کشور است با مسافرکشی‌های غیررسمی کمبود‌های معیشتی خود را جبران و یا اصولاً از این راه ارتزاق می‌کنند. این چند میلیون خانواده چگونه می‌توانند با این افزایش قیمت بنزین برای گذران زندگی خود به این کار امیدوار باشند؟ منظور اینست که قیمت بنزین را با افزایش تدریجی و تدابیر کارشناسانه و پرهیز از اقدامات فسادآوری از قبیل: دونرخی‌کردن تغییر دهید</p>
      <p><b>محمود صادقی زمان اجرای «سرا» را اعلام کرد</b><br/><br/>دبیرکل انجمن اسلامی مدرسین دانشگاه‌ها با بیان اینکه معلوم نیست اعضای حزب کارگزاران به سمت حزبی خود به شورای عالی سیاتگذاری اصلاح‌طلبان انتقاد می‌کنند یا به عنوان یک فرد، گفت: «سرا» پس از اعلام تایید صلاحیت‌ها اجرا می‌شود. محمود صادقی در گفت: وگو با ایسنا درباره اختلاف داخلی اصلاح‌طلبان درباره طرح سامانه رای سنجی اصلاح‌طلبان اظهار کرد: شورای عالی سیاستگذاری اصلاح‌طلبان بیش از شش ماه است که کار خود را در دوره جدید آغاز کرده است و این بدان معناست که استراتژی اصلاح‌طلبان مشارکت در انتخابات مجلس است.‌ی ادامه داد: خاستگاه اصلی اعضای شورای عالی سیاستگذاری اصلاح‌طلبان، احزاب عضو شورای هماهنگی جبهه اصلاحات است. برخی از این احزاب احزاب در دوره‌های قبلی انتخابات هم ِان قُلت‌هایی هم به شورای عالی سیاستگذرای داشته‌اند و اینگونه نیست که انتقادات مربوط به این دوره باشد. این احزاب در گذشته انتقاد می‌کردند که اشخاص حقیقی نباید در شورای عالی حضور داشته باشند، ولی پاسخ ما این بود هنوز احراب فراگیر در کشور حضور ندارند و خارج از احزاب هم ظرفیت‌هایی وجود دارد که باید از آن‌ها استفاده کنیم. این عضو فراکسیون امید مجلس همچنین با بیان اینکه در دوره‌های گذشته انتخابات کسانی که خارج از لیست اصلاح‌طلبان بودند موفقیتی بدست نیاوردند، بلکه لیست اصلی اصلاح طلبان موفق بود، تصریح کرد: در این دوره از انتخابات برای شفاف‌کردن و دموکتراتیک کردن بدنه‌ای که برای تهیه لیست اقدام می‌کند، طرح "سرا" پیشنهاد شد. البته وقتی هنوز جزئیات این طرح اعلام نشده بود، ما نظر مثبتی نسبت به آن نداشتیم، اما پس از آنکه جزئیات اعلام و تعدیل‌های اساسی در آن صورت گرفت، با اکثریت بیش از سه چهارم در شورای عالی سیاستگذاری تصویب شد.</p>
      <p><b>واکنش عارف به ناآرامی‌های اخیر</b><br/><br/>رئیس فراکسیون امید گفت: باید صف‎ معترضین‎ را از تخریب‎ کنندگان‎ اموال‎ عمومی‎ و اغتشاشگران وابستگان‎ به‎ نیروهای‎ بیگانه‎ و دشمن‎ جدا‎ کرد. در مورد تصمیم سران سه قوه درباره تغییر نرخ بنزین، آن‌ها باید پیشتر با اطلاع رسانی دقیق به افکار عمومی، مردم را در جریان علت تغییر نرخ بنزین قرار می‌دادند. متاسفانه این مهم صورت نگرفت و اعلام یک باره این تصمیم مردم را تا حدودی غافلگیر کرد. قانون‎ اساسی‎ جمهوری‎ اسلامی‎ ایران‎ اعتراض‎ وتجمعات‎ مسالمت‎ آمیز را‎ به‎ رسمیت‎ شناخته‎ است‎ و باید از ظرفیت‎ قانون‎ اساسی‎ دراین‎ زمینه‎ به‎ نحو احسن‎ استفاده‎ کرد. شایسته‎ نیست‎ مردمی‎ که‎ اعتراض‎ های‎ به‎ حقی‎ به‎ برخی‎ تصمیمات‎ دارند مجال‎ اعلام‎ نظر پیدا نکنند.</p>
      <p><b>واکنش قوه قضاییه به خبر مخالفت رییسی با پیشنهاد بنزین ۱۲۰۰ تومانی</b><br/><br/>دفتر دادستانی کل کشور به خبر "مخالفت رییسی با پیشنهاد بنزین ۱۲۰۰ تومانی روحانی" واکنش نشان داد و آن را خبری کذب دانست. مرکز رسانه قوه قضاییه اعلام کرد: همزمان با انتشار مطلبی در یکی از خبرگزاری‌ها به نقل از یک منبع اگاه که در آن ادعا شده بود طی جلسه سران قوا رییس جمهور نظرش بر نرخ هزار و ۲۰۰ تومانی بنزین بود و رییس قوه قضائیه با آن مخالفت کرده است، دفتر دادستانی کل کشور (حجت الاسلام و المسلمین منتظری یکی از اعضای شورای هماهنگی سران قوا می‌باشد) طی اطلاعیه‌ای ضمن کذب محض خواندن اساس ادعای مطرح شده اعلام کرد: اگر این منبع آگاه به صورتجلسه مورخ ۱۳۹۸/۰۷/۱۷ که از طرف دفتر رییس جمهور تنظیم شده است دسترسی داشت همچنین خبر کذبی را منتشر نمی‌کرد.</p>
    </article>
  </body>
</html>