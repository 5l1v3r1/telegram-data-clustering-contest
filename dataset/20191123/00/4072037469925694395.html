<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/interviu-online/interviu-online-cu-eva-marinescu-scrimera-campioana-la-css1-constanta-tema-este-drumul-catre-locul-intai-cum-se-faureste-spada-de-aur-705615.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="„Nu-mi venea să cred pe cine am în faţa mea. Eram foarte fericită“"/>
    <meta property="og:description" content="Sportiva a Clubului Sportiv Scolar nr. 1 din Constanta, scrimera Eva Marinescu 14 ani practica acest sport de sapte ani si este campioana nationala cu echipa titlu cucerit anul trecut si multipla ..."/>
  </head>
  <body>
    <article>
      <h6 class="kicker">Interviu online cu Eva Marinescu, scrimeră campioană la CSS1 Constanţa</h6>
      <h1>„Nu-mi venea să cred pe cine am în faţa mea. Eram foarte fericită“ </h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Marian BOCAI</a></address>
      <p>
        <a href="https://www.ziuaconstanta.ro/stiri/interviu-online/interviu-online-cu-eva-marinescu-scrimera-campioana-la-css1-constanta-tema-este-drumul-catre-locul-intai-cum-se-faureste-spada-de-aur-705615.html?imagini=1#scroll">🖼️ Galerie foto (1)</a>
      </p>
      <p>Sportivă a Clubului Sportiv Școlar nr. 1 din Constanţa, scrimera <b>Eva Marinescu</b> (14 ani) practică acest sport de şapte ani şi este campioană naţională cu echipa (titlu cucerit anul trecut) şi multiplă medaliată (prima dată urcând pe podiumul naţional la vârsta de nouă ani).<br/> <br/>Înainte de scrimă, Eva a făcut înot un an. Este antrenată la CSS1 de Ion Niţulescu, iar zi de zi se pregăteşte să fie cea mai bună pe planşă. A simţit gustul medaliilor şi vrea să-şi îmbogăţească palmaresul.<br/> <br/>Cât de greu ajunge un sportiv la medalia de aur, cum împacă o tânără de 14 ani şi sportul, şi cartea (Eva fiind elevă, cu rezultate bune, la Colegiul Naţional „Mircea cel Bătrân“ Constanţa, în clasa a noua) şi care este visul ei cel mai mare în scrimă?  <br/> <br/>Am discutat despre aceste aspecte, dar şi despre altele, cu <b>Eva Marinescu,</b> vineri, în cadrul unui interviu online, în direct pe <a href="https://www.ziuaconstanta.ro/"><u>www.ziuaconstanta.ro</u></a>.<br/> <br/><b>1. Eva, cum a început aventura ta în scr</b><b>imă? </b><br/> <br/>Teoretic, am început aventura în scrimă la vârsta de şapte ani, dar, practice, am fost în sala de scrimă de când m-am născut, deoarece mama mea, Monica Marinescu, este antrenoare. Am ales acest sport întrucât mi s-a părut cel mai potrivit pentru mine. Făcusem timp de un an înot, dar nu m-a atras atât de mult precum scrima.<br/> <br/><b>2. Cât de mari au fost emo</b><b>ţiile la prima partidă pe care ai susţ</b><b>inut-o? </b><br/> <br/>Foarte mari. La opt ani, am participat la primul concurs de scrimă din viaţa mea, la Campionatele Naţionale de copii. Țin minte că nu mă puteam opri din plâns şi nu mă puteam concentra deloc. Atunci am pierdut asaltul pentru primii opt.<br/> <br/><b>3. În 2014, pe când aveai nouă ani, la „Caravana scrimei româneşti“, o acţiune naţională organizată de Federaţia Română de Scrimă, şi la Constanţa, ai susţinut o demonstraţie în prezenţa marii campioane Ana-Maria Brânză. Cum a fost acel moment pentru tine? </b><br/> <br/>A fost unul dintre cele mai minunate momente de când am început scrima. Nu-mi venea să cred pe cine am în faţa mea. Eram foarte fericită. Pot spune că acel asalt m-a motivat foarte mult şi mi-a dat foarte multă încredere în mine.  <br/> <br/><b>4. Care sunt sentimente ce îl încearcă pe un sportiv când acesta devine campion naţ</b><b>ional, a</b><b>ş</b><b>a cum s-a întâmplat </b><b>şi cu echipa feminină a CSS1 Con</b><b>stan</b><b>ţ</b><b>a (tu, Eva Mateescu, Ada Niculai </b><b>ş</b><b>i Maria Stan) în 2018, la Na</b><b>ţ</b><b>ionalele de copii de la Bucure</b><b>ş</b><b>ti? </b><br/> <br/>Cel mai puternic sentiment a fost mândria. Toată lumea nu îşi încăpea în piele de fericire. Eu şi colegele mele aproape că plângeam de fericire, iar pe feţele antrenorilor noştri se vedea bucuria absolută.<br/> <br/><b>5. Cât de greu se ajunge la medalia de aur? Care crezi că e reţ</b><b>eta succesului în sport </b><b>şi ce contează mai mult: munca sau talentul? </b><br/> <br/>Consider că se ajunge foarte greu la o medalie de aur, dar, cu multă muncă şi dorinţă, nimic nu este imposibil. Pentru mine, reţeta succesului este voinţa. Atunci când îţi doreşti cu ardoare, nimeni şi nimic nu îţi mai stă în cale. Pentru a fi un sportiv de succes, ai nevoie şi de puţin talent, dar munca este esenţială. Dacă nu munceşti din greu, degeaba ai talent.  <br/> <br/><b>6. Care este idolul tău în scrimă ş</b><b>i ce apreciezi la el, atât ca sportiv, cât </b><b>ş</b><b>i ca om?</b><br/> <br/>Idolul meu este Ana-Maria Popescu (fostă Brânză). Ador faptul că ştie să trateze orice medalie cu atâta modestie şi nu priveşte eşecurile ca pe un capăt de lume. Norocul meu este că o cunosc personal şi că am avut ocazia să descopăr ce om echilibrat este şi că ştie să găsească o soluţie în orice.    <br/> <br/><b>7. Cum reu</b><b>ş</b><b>e</b><b>şti să faci faţă ş</b><b>i la </b><b>şcoală, şi la scrimă, menţ</b><b>inând </b><b>ş</b><b>tache</b><b>ta ridicată în ambele domenii? </b><br/> <br/>Anul acesta, a fost puţin mai dificil, deoarece am susţinut examenul de evaluare naţională. Tot timpul scrima m-a ajutat la şcoală. Mi-a dat o putere mai mare de concentrare şi mi-a dezvoltat gândirea. Reuşesc să-mi organizez timpul în aşa fel încât să nu neglijez nici şcoala, nici scrima.<br/> <br/><b>8. Care e cea mai importantă victorie a ta de până acum? Dar eşecul care te-a mâhnit cel mai tare? </b><br/> <br/>Cea mai importantă sau frumoasă victorie a mea a fost când am obţinut titlul de campioană naţională alături de echipa mea. Mereu mi s-a părut că o medalie în proba pe echipe este mult mai frumoasă şi mai emoţionantă decât în proba individuală, deoarece ne unim toate forţele şi sigur iese ceva bun la final. Eşecul care m-a mâhnit cel mai tare a fost la vârsta de 11 ani, în proba individuală la Campionatul Naţional de copii, la categoria 10-11 ani, când m-am accidentat în timpul grupei şi a trebuit să abandonez. Eram în formă pentru acea competiţie şi îmi doream din tot sufletul titlul naţional.   <br/> <br/><b>9. Cum î</b><b>ţ</b><b>i petreci timpul liber? Care sunt hobby-urile tale </b><b>ş</b><b>i ce sporturi î</b><b>ţi mai plac, în afară de scrimă?</b><br/> <br/>Timpul liber li-l acord prietenilor. Îmi place să călătoresc şi să încerc lucruri noi. De foarte puţin timp, am început şi nişte cursuri de actorie. Sporturile de iarnă mă atrag foarte mult. Aş schia non-stop şi mi se pare un sport graţios.<br/> <br/><b>10. Care e obiectivul tău cel mai mare în scrimă, pe care speri să-l realizezi într-o bună zi?   </b><br/> <br/>Obiectivul meu principal este să particip la Campionatul Mondial. Este un drum foarte lung până acolo, dar nu imposibil. Cu multă muncă şi încredere în mine simt că voi reuşi.  <br/> <br/><b>Cite</b><b>ş</b><b>te </b><b>ş</b><b>i:</b><br/> <br/><a href="https://www.ziuaconstanta.ro/stiri/interviu-online/interviu-online-cu-ionut-florea-selectionerul-echipei-romaniei-de-fotbal-pe-plaja-tema-este-show-pe-nisip-in-tricoul-nationalei-700080.html">Interviu online cu Ionuţ Florea, selecţionerul Naţionalei de fotbal pe plajă „Este o ambiţie a mea să reînfiinţăm un campionat la Constanţa“</a><br/><br/><a href="https://www.ziuaconstanta.ro/stiri/interviu-online/interviu-online-cu-ionut-macoveanu-tema-este-cu-tomitanii-constanta-in-elita-rugby-ului-romanesc-697041.html">Interviu online cu rugbystul Ionuţ Macoveanu, de la Tomitanii Constanţa „Meciul cu Dinamo nu va fi uşor de uitat“  </a><br/><br/><a href="https://www.ziuaconstanta.ro/stiri/interviu-online/interviu-online-cu-nastasia-fotu-castigatoarea-crosului-ziua-olimpica-2019-tema-este-atletism-pentru-toti-pasiune-si-aventura-694024.html">Interviu online cu Nastasia Fotu, câştigătoarea Crosului Ziua Olimpică 2019 „Anumite înfrângeri sunt mult mai importante decât unele victorii“</a><br/><br/><a href="https://www.ziuaconstanta.ro/stiri/interviu-online/interviu-online-cu-ion-rauta-directorul-cs-victoria-cumpana-tema-este-campioni-si-investitii-cumpana-o-voce-tot-mai-puternica-in-sport-691400.html">Interviu online cu Ion Răuţă, directorul CS Victoria Cumpăna Turneul final al Cupei Satelor, organizat fără reproş la Cumpăna. Mesajul reprezentanţilor FRF</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/sport/mihai-ghencea-elena-bajdu-eva-mateescu-si-maria-stan-de-la-css1-constanta-pe-locul-intai-la-memorialul-dumitru-popescu-la-scrima-galerie-foto-654555.html"/>
        <a href="https://www.ziuaconstanta.ro/stiri/monden/azi-e-ziua-de-nastere-a-laviniei-panaete-a-lui-leonardo-savioli-si-a-evei-marinescu-582833.html"/>
        <a href="https://www.ziuaconstanta.ro/stiri/sport/vis-implinit-copila-eva-marinescu-de-la-css1-constanta-a-incrucisat-spada-cu-vicecampioana-olimpica-ana-maria-509575.html"/>
        <a href="https://www.ziuaconstanta.ro/diverse/stiri-calde/aur-si-argint-pentru-css1-constanta-la-nationalele-de-scrima-500018.html"/>
        <a href="https://www.ziuaconstanta.ro/stiri/sport/scrimera-constanteana-maria-stan-invingatoare-la-cupa-lps-petrache-triscu-galerie-foto-485020.html"/>
      </related>
    </article>
  </body>
</html>