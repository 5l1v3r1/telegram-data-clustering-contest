<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/istorijski-dan-za-milan/343189"/>
    <meta property="og:site_name" content="MozzartSport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Istorijski dan za Milan"/>
    <meta property="og:description" content="Prvi put za meč Serije A pozvan Danijel Maldini, sin Paola i unuk Čezara Maldinija. Atalanta bez pobede protiv Juventusa skoro dve decenije, Torino odoleva Interu tri godine. Rosoneri će u slučaju poraza od Napolija postaviti negativan rekord"/>
  </head>
  <body>
    <article>
      <h1>Istorijski dan za Milan</h1>
      <h2>Prvi put za meč Serije A pozvan Danijel Maldini, sin Paola i unuk Čezara Maldinija. Atalanta bez pobede protiv Juventusa skoro dve decenije, Torino odoleva Interu tri godine. Rosoneri će u slučaju poraza od Napolija postaviti negativan rekord</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>(Od dopisnika MOZZART Sporta iz Rima) </i>
      </p>
      <p>Serija A nastavlja svoj hod sa tri vatrometna meča subotnjeg programa. U Bergamu se očekuje pirotehnički sudar između <b>Gasperinijeve</b> Atalante i <b>Sarijevog</b> Juventusa uprkos činjenici da neće biti zbog povreda <b>Duvana Zapate</b> i <b>Kristijana Ronalda.</b> Na San Siru se sreću dva ranjena tima koja nemaju više prava na grešku: Milan i Napoli. Utakmica koja bi mogla da uđe u istoriju i kao prva u kojoj je treća generacija <b>Maldinija</b> za igrača u Seriji A u dresu Milana. Naime, unuk <b>Čezara</b> i sin <b>Paola</b>,<b> Danijel Maldini</b> je uvršten među 23 pozvanih igrača Rosonera za meč sa Napolijem. U Torinu ukrštaju koplja Valter Macari i Antonio Konte koji razmišlja i o meču sa Slavijom u Ligi šampiona zbog koje nije želeo da rizikuje nekoliko ključnih fudbalera za igru svog tima, pre svih, <b>Sensija. </b></p>
      <figure>
        <img src="https://mozzartsport.com/upload/CKEditor/23.11.2019/2019-11-06T211134Z_1881352420_RC2X5D9J6UI7_RTRMADP_3_SOCCER-CHAMPIONS-ATT-MCI-REPORT.JPG"/>
      </figure>
      <p>
        <b>ATALANTA (22 boda)  - JUVENTUS  (32 boda)</b>
      </p>
      <p>Atalanta već 18 godina ne uspeva da pobedi Juventus u Seriji A. Gorčina koja je samo donekle ublažene sa dve pobede u Kupu Italije, 2004. i prošle godine.  Statistika je neumoljiva: 23 poraza i samo šest remija u Seriji A. Tome treba dodati i da je Atalanta u poslednja tri kola osvojila samo dva boda. Međutim, i pored dva remija i poraza u poslednja tri prvoligaška meča, ovo je najbolji start Atalante u njenoj istoriji u elitnom društvu. </p>
      <p>Dea izlazi na megdan Staroj dami prilično oslabljena. Osim <b>Iličića </b>i <b>Malinovskog</b> koji ne igraju zbog crvenih kartona, <b>Gasperini</b> ne može da računa ni na <b>Duvana Zapatu</b>. Kolumbijac još uvek nije spreman za povratak na teren posle povrede koja ga drži van stroja već mesec i po dana. Da sve bude nepovoljnije po Atalantu, <b>Murijel</b> nije potpuno fit i pored toga što ga je selektor Kolumbije poštedeo ove nedelje. Neće biti veliko iznenanđenje ako utakmicu počne mladi <b>Barou</b>, pošto <b>Murijel</b> sigurno nema svih 90 minuta u nogama. Iza špica će igrati <b>Gomez </b>i <b>Pašalić </b>koji će biti pomeren napred u odsustvu <b>Iličića</b> i <b>Malinovskog.</b> <b>Kastanj</b> i <b>Hatebor </b>su u baražu za mesto spoljnog veznog. </p>
      <p>
        <b>Atalanta 3-4-2-1: Golini; Toloi, Palomino, Đimsiti; Hatebor, De Ron, Frojler, Gosens; Gomez, Pašalić; Murijel. </b>
      </p>
      <figure>
        <img src="https://mozzartsport.com/upload/CKEditor/23.11.2019/2019-10-19T200125Z_1977418654_RC16B7885B60_RTRMADP_3_SOCCER-ITALY-JUV-BGN-REPORT.JPG"/>
      </figure>
      <p>Utakmica u Begramu je u senci izostanka <b>Kristijana Ronalda</b>. Prošle godine, bivši trener Juvea <b>Maks Alegri</b> se dogovorio sa Portugalcem da ostane na klupi u Bergamu. <b>CR7</b> je ušao u drugom poluvremenu i sa dva gola je spasao Juve od poraza pošto je Atalanta vodila sa 2-0. Objašnjenje <b>Mauricija Sarija</b> da <b>Ronaldo</b> ima probleme sa kolenom zbog čega ne može da bude potpuno koncentrisan i u najboljem svom izdanju, nije zvučala ubedljivo za mnoge. </p>
      <p>Za razliku od <b>Ronalda, Pjanić</b> i <b>Matuidi</b> su se oporavili u rekordnom roku i zauzeće svoja mesta na sredini terena, što znači da ćemo videti prvu veznu liniju Bjankonera sa <b>Kedirom, Pjanićem</b> i <b>Matuidijem</b>. I <b>Aleks Sandro</b> je mnogo bolje nego što se pretpostavljalo, ali njega <b>Sari</b> verovatno neće rizikovati imajući u vidu meč sa Atletikom u Ligi šampiona na kome Juve želi da obezbedi prvo mesto u grupi kolo pre kraja prve faze Lige šampiona. </p>
      <p>Jedina velika nedoumica za <b>Sarijev</b> tim je uloga ofanzivnog plejmejkera. <b>Bernardeski</b> i <b>Remzi</b> su se vratili sa veoma uspešnih nastupa u nacionalnim dresovima Italije i Velsa. Nije isključeno da kormilar Juve primeni tzv. štafetu: <b>Bernardeski</b> protiv Atalante a <b>Remzi</b> u sudaru sa Atletikom. </p>
      <p>
        <b>Juventus 4-3-1-2: Ščešni; Danilo, Bonuči, De Liht, De Šiljo; Kedira, Pjanić, Matuidi; Bernardeski; Dibala, Iguain. </b>
      </p>
      <figure>
        <img src="https://mozzartsport.com/upload/CKEditor/23.11.2019/shutterstock_1559619584.jpg"/>
      </figure>
      <p>
        <b>MILAN (13 bodova) - NAPOLI  (19 bodova)</b>
      </p>
      <p>Milan će u slučaju poraza od Napolija postaviti negativan rekord u svojoj istoriji. To bi bio osmi poraz u 13 utakmica: dosad nezabeleženo u vekovnoj istoriji Rosonera. Osim očigledne razlike u kvalitetu dva sastava, na račun Milana ne ide ni tradicija koja se konsolidovala u ovoj deceniji. Na poslednjih 16 utakmica u Seriji A, Milan je samo jednom uspeo da osvoji sva tri boda protiv Azura. </p>
      <p>Na ruku <b>Piolija</b> ne idu ni suspenzije zbog kartona <b>Čalhanoglua</b> i <b>Benasera</b>. Dobra vest je povratak <b>Musakija</b> koji bi trebalo da zauzme mesto pored <b>Romanjolija </b>ispred <b>Donarume. Benasera </b>bi trebalo da zameni <b>Bilja</b>, dok su <b>Bonaventura</b> i <b>Rebić </b>u trci za mesto <b>Čalhanoglua. Pjontek</b> će odigrati večeras 50. utakmicu u Seriji A. Vrlo je eklatantan podatak da je Poljak u dresu Đenove postigao 13 golova na 19 utakmica a sa grbom Milana na 30 mečeva radovao se samo 12 puta svojim golovima. U ovoj sezoni Pjontek je postigao samo jedan gol iz igre. </p>
      <p><b>Stefano Pioli</b> se retko radovao u svojoj karijeri protiv Napolija ali može da se pohvali da je izbacio Azure iz Lige šampiona kada ih je pobedio u svojevrsnoj majstorici na San Paolu u poslednjem kolu, sedeći na klupi Lacija,  dok je praktično ugasio snove <b>Sarijevog</b> Napolija da može da osvoji skudeto, torpedujući ga sa 3-0 na kormilu Fjornetine. </p>
      <p>Ovaj dan bi mogao da uđe i u istoriju, budući da je prvi put pozvan za meč Serije A, <b>Danijel Maldini,</b> sin <b>Paola </b>i unuk<b> Čezara Maldinija</b>. Dakle, reč je o trećoj generaciji <b>Maldinija</b> među Rosonerima, gotovo pa dinastija. </p>
      <p>
        <b>Milan 4-3-3: Donaruma; Konti, Musakjo, Romanjoli, Ernandez; Paketa, Bilja, Krunić; Suso, Pjontek, Bonaventura</b>
      </p>
      <figure>
        <img src="https://mozzartsport.com/upload/CKEditor/23.11.2019/2019-09-22T125244Z_2043506095_RC15422DB350_RTRMADP_3_SOCCER-ITALY-LEC-NAP-REPORT.JPG"/>
      </figure>
      <p>Napoli ne zna za pobedu u Seriji A već četiri kola. U Napolju je i dalje glavna tema sukob između familije <b>De Laurentis</b> i igrača, posebno senatora, kojima će biti skinuto od nekoliko desetina hiljada do par stotina hiljada evra zbog “pobune” posle utakmice sa Salcburgom u Ligi šampiona. </p>
      <p><b>Ančeloti</b> se nalazi između čekića i nakovnja. S jedne strane arogantni gazda kluba, s druge nezadovoljni igrači. Iznad svih visi bauk promašene sezonu u koju su ušli sa ambicijama da dišu u vrat Juventusu do kraja trke za skudeto. Meč sa Napolijem je poslednja prekretnica za iskusnog stručnjaka. U Rimu i Napulju već kruži priča da je <b>Aurelio De Laurentis</b> kontaktirao <b>Simonea Inzagija</b> i da će se aktuelni trener Nebeskoplavih sledećeg juna preseliti 200 kilometara južnije. </p>
      <p><b>Arkadijuš Milik</b> se nije oporavio od povrede, ali <b>Manolas</b> i <b>Alan</b> jesu. Šuškalo se da bi Napoli mogao da promeni formacijsku postavku i da se vrati na 4-3-3, ali od toga, barem prema najavama iz Kastel Volturna, nema ništa. Na San Siru, barem na početku, ćemo videti Napoli u klasičnoj formaciji 4-4-2. Iznenađenja bi mogli da budu <b>Elmas</b> i <b>Lozano</b>, dvojica igrača koji su stigli ovog leta umesto iskusnih i prekaljenih senatora <b>Kaljehona</b> i <b>Mertensa.</b>  </p>
      <p>
        <b>Napoli 4-4-2: Meret; Di Lorenco, Manolas, Kulibali, Luperto; Elmas, Alan, Zjelinski, Fabijan Ruiz; Insinje, Lozano.</b>
      </p>
      <figure>
        <img src="https://mozzartsport.com/upload/CKEditor/23.11.2019/lukiclukic.jpg"/>
      </figure>
      <p>
        <b>TORINO (14 bodova) - INTER ( 31 bod)</b>
      </p>
      <p>Torino ne zna za poraz protiv Intera više od tri godine, štaviše u poslednja dva odmeravanja snaga, Toro je izašao oba puta kao pobednik, na veliko zadovoljstvo svog trenera <b>Valtera Macarija </b>koji i dalje ne može da preboli otkaz koji je dobio u Interu pre pet godina (jedini u njegovoj karijeri, barem dosada).</p>
      <p>Pobeda nad Brešom, posle serije poraza i ponekog remija, relaksirale su atmosferu u Filadelfiji, baš kao i povratak golgeterske niti <b>Belotija</b> koji je na Rigamontiju prekinuo post, a zatim nastavio da trese mreže u reprezentaciji Italije. <b>Macarijeve</b> uzdanice su i druga dvojica reprezentativaca Torina, <b>Sirigu</b> i <b>Ico</b>. Čuvar mreže poslovično protiv Intera pruža odlične partije, a <b>Ico</b> je svoj prvi gol u Seriji A postigao protiv Intera, a prošle godine je doneo pobedu svom timu protiv Nerazura. Interesantno je da je <b>Macari</b> pobedio samo dva puta tim <b>Antonija Kontea</b> i to na prva dva odmeravanja snaga. Štaviše, <b>Macarijeva</b> Sampdorija je “stavila tačku” na kratkotrajnu avanturu <b>Kontea</b> u Bergamu, budući da je Atalanta dala otkaz <b>Antoniju</b> posle poraza od Sampa. </p>
      <p>Torino ne može da računa na četvoricu povređenih igrača,<b> Jaga Falkea, Lijanka, Laksalta i Bonifacija</b>. Uz to <b>Rinkona</b> nije prošao mamurluk od  džet-lega posle putovanja u Japan sa reprezentacijom Venecuele. <b>Zaza</b> i <b>Bazeli </b>su se oporavili od povreda, napadač će najverovatnije na klupu, a <b>Bazeli</b> bi mogao da bude na terenu od prvog minuta</p>
      <p>
        <b>Torino 3-5-2: Sirigu; Ico, Nkulu, Bremer; De Silvestri, Lukić, Bazeli, Mejte, Ansaldi; Verdi, Beloti.</b>
      </p>
      <figure>
        <img src="https://mozzartsport.com/upload/CKEditor/23.11.2019/2019-11-09T163232Z_2055125795_RC2S7D95ZH6Q_RTRMADP_3_SOCCER-ITALY-INT-HEL-REPORT.JPG"/>
      </figure>
      <p><b>Antonio Konte</b> priprema meč sa Torinom, ali misli i na susret sa praškom Slavijom, zbog čega nema nameru da rizikuje <b>Sensija, Galjardinija</b> i <b>Asamou</b>. Trojica igrača će preskočiti meč sa Granatama kako bi bili spremni za prvi od dva odlučujuća okršaja za prolaz u osminu finala Lige šampiona. Mogao bi da bude pošteđen i <b>Dijego Godin</b>. Na njegovom mestu bi trebalo da zaigra <b>Bastoni</b> ili sveže oporavljeni <b>D’Ambrozio</b>. Na strani bivšeg igrača Torina je statistika. Na istom broju utakmica sa <b>D’Ambrozijem</b> Inter je primio pet golova, bez njega čak 13. Međutim, blizina meča sa Slavijom bi mogla da pruži prednost mladom <b>Bastoniju</b> dok bi <b>D’Ambrozio</b> bio sačuvan za dvoboj u Pragu. </p>
      <p>Dobra vest za Nerazure je oporavak <b>De Fraja</b>. Holanđanin je preskočio poslednju utakmicu Lala u kvalifikacijama za Euro 2020 i potpuno se oporavio, tako da će predvoditi odbranu milanskog kluba na Olimpijskom stadionu.</p>
      <p>U slučaju da odnese sva tri boda sa stadiona Grande Torino, <b>Konteov</b> Inter bi postavio novi rekord u broju vezanih pobeda na gostovanjima - sedam. Takođe bi bio poboljšan i domet u osvojenim bodovim posle 13 kola. U prednosti Intera se ubraja i i činjenica da će<b> Konteovi </b>izabranici igrati posle Juventusa što znači da će im biti dobro poznato kako su Bjankoneri prošli u Bergamu i to bi mogao da bude veliki stimulans. Pogotovo, ako Stara dama ostavi neki bod u Bergamu i tako pruži priliku Nerazurima da se vrate na čelo tabele. </p>
      <p>
        <b>Inter 3-5-2: Handanović; D’Ambrozio, De Fraj, Škrinijar; Kandreva, Vesino, Brozović, Barela, Biragi; Lautaro Martinez, Lukaku. </b>
      </p>
      <p>
        <b>SERIJA A - 13. KOLO: </b>
      </p>
      <p>
        <b>Subota</b>
      </p>
      <p>
        <b>
          <a href="https://www.mozzartbet.com/sr#/match/4539373">15.00: (2,75) Atalanta  (3,35)  Juventus (2,55) </a>
          <br/>
          <a href="https://www.mozzartbet.com/sr#/match/4539371">18.00:  (3,25) Milan  (3,30)  Napoli (2,25) </a>
          <br/>
          <a href="https://www.mozzartbet.com/sr#/match/4539366">20.45:  (4,40) Torino  (3,50)  Inter (1,85) </a>
        </b>
      </p>
      <p>
        <b>Nedelja</b>
      </p>
      <p>
        <b>
          <a href="https://www.mozzartbet.com/sr#/match/4539372">12.30:  (1,85) Bolonja  (3,50)  Parma (4,40) </a>
          <br/>
          <a href="https://www.mozzartbet.com/sr#/match/4539376">15.00:  (3,25) Verona  (3,20)  Fiorentina (2,30) </a>
          <br/>
          <a href="https://www.mozzartbet.com/sr#/match/4539377">15.00:  (1,35) Roma  (5,30)  Breša (8,00) </a>
          <br/>
          <a href="https://www.mozzartbet.com/sr#/match/4539375">15.00:  (4,40) Sasuolo  (3,70)  Lacio (1,80) </a>
          <br/>
          <a href="https://www.mozzartbet.com/sr#/match/4539364">18.00:  (2,25) Sampdorija  (3,10)  Udineze (3,50) </a>
          <br/>
          <a href="https://www.mozzartbet.com/sr#/match/4539368">20.45:  (3,20) Leće  (3,40)  Kaljari (2,25) </a>
        </b>
      </p>
      <p>
        <b>Ponedeljak</b>
      </p>
      <p>
        <b>
          <a href="https://www.mozzartbet.com/sr#/match/4539374">20.45:  (2,60) SPAL  (3,10)  Đenova (2,85) </a>
        </b>
      </p>
      <p><b>NAPOMENA</b>: <i>Kvote su podložne promenama </i></p>
      <figure>
        <img src="https://mozzartsport.com/upload/CKEditor/22.11.2019/itaitaitaitaita.PNG"/>
      </figure>
      <p><i><b>Piše</b>: <b><a href="https://twitter.com/Zeljko73">Željko PANTELIĆ</a></b><br/><b>Foto</b>: </i>Reuters, Shutterstock</p>
      <hr/>
      <figure>
        <img src="https://mozzartsport.com/upload/CKEditor/23.11.2019/29.%20Podr%C5%A1ka%20stonoteniserskoj%20reprezentaciji%20Srbije.png"/>
      </figure>
      <p> </p>
    </article>
  </body>
</html>