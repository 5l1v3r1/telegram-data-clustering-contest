<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/national-hindi-news/gadkari-says-everything-is-possible-in-cricket-and-politics-119112300061_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="फिर बोले गडकरी, क्रिकेट और राजनीति में कुछ भी हो सकता है"/>
    <meta property="og:description" content="नागपुर। केंद्रीय मंत्री नितिन गडकरी ने शनिवार को कहा कि क्रिकेट और राजनीति में कुछ भी हो सकता है। उन्होंने भरोसा जताया कि महाराष्ट्र में भाजपा के नेतृत्व वाली नई सरकार सदन में विश्वासमत जीतेगी।"/>
  </head>
  <body>
    <article>
      <h1>फिर बोले गडकरी, क्रिकेट और राजनीति में कुछ भी हो सकता है</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Webdunia</a></address>
      <p>नागपुर। केंद्रीय मंत्री नितिन गडकरी ने शनिवार को कहा कि <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%95%E0%A5%8D%E0%A4%B0%E0%A4%BF%E0%A4%95%E0%A5%87%E0%A4%9F">क्रिकेट </a>और राजनीति में कुछ भी हो सकता है। उन्होंने भरोसा जताया कि महाराष्ट्र में भाजपा के नेतृत्व वाली नई सरकार सदन में विश्वासमत जीतेगी।<br/>भाजपा के देवेंद्र फडणवीस ने शनिवार को महाराष्ट्र में दूसरी बार मुख्यमंत्री पद की शपथ ली। उन्हें राकांपा नेता अजित पवार के समर्थन मिला है। फडणवीस के साथ पवार ने भी उपमुख्यमंत्री के तौर पर शपथ ली।<br/><br/>इस पूरे नाटकीय घटनाक्रम पर पत्रकारों ने जब भाजपा के वरिष्ठ नेता गडकरी की प्रतिक्रिया जाननी चाही तो उन्होंने कहा कि जैसा मैंने पहले भी कहा था, क्रिकेट और राजनीति में कुछ भी हो सकता है। अब आप मेरे बयान की अहमियत समझ पाएंगे।<br/>गडकरी ने कहा, 'मैं देवेंद्र फडणवीस और अजित पवार को बधाई देना चाहता हूं। वे राज्यपाल द्वारा दिए गए समय अवधि में सदन में बहुमत साबित करेंगे।'<br/><br/>उन्होंने कहा कि फडणवीस और अजित पवार के नेतृत्व में महाराष्ट्र में स्थिर सरकार बनेगी तथा राज्य में विकास होगा।</p>
    </article>
  </body>
</html>