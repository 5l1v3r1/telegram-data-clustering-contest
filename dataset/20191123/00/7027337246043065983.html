<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699652/%D8%AA%D8%A7%D8%B1%D8%AA%D8%A7%D8%B1-%D9%85%D9%86-%D8%A8%D8%A7%D8%B2%DB%8C-%D8%B1%D8%A7-%D9%86%D8%A8%D8%B1%D8%AF%D9%85-%D8%AF%D8%A7%D8%AF%DA%AF%D8%A7%D9%87-%D8%B1%D8%A7-%D8%A8%D8%B1%D8%AF%D9%85-%D8%A7%D8%B2-%D8%A7%D9%85%D8%B1%D9%88%D8%B2-%D8%A2%D8%B1%D8%B2%D9%88%DB%8C%D9%85-%D9%85%D9%88%D9%81%D9%82%DB%8C%D8%AA-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="تارتار: من بازی را نبردم، دادگاه را بردم/ از امروز آرزویم موفقیت پرسپولیس است"/>
    <meta property="og:description" content="شما هیچ کس را پیدا نمی کنید که دنبال موفقیت خودش نباشد. این حرف ها را هم انسانهای باایمان نمی زنند. متاسفانه چند سال است علیه ما جوسازی می کنند و نمی دانم دلیل این موضوعات هم چیست."/>
  </head>
  <body>
    <article>
      <h1>تارتار: من بازی را نبردم، دادگاه را بردم/ از امروز آرزویم موفقیت پرسپولیس است</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>شما هیچ کس را پیدا نمی کنید که دنبال موفقیت خودش نباشد. این حرف ها را هم انسانهای باایمان نمی زنند. متاسفانه چند سال است علیه ما جوسازی می کنند و نمی دانم دلیل این موضوعات هم چیست.</b>
      </p>
      <figure>
        <img src="https://cdn.asriran.com/files/fa/news/1398/9/2/1039621_439.jpg"/>
      </figure>
      <p>مهدی تارتار از حواشی ای که قبل از بازی با پرسپولیس برایش ایجاد شد، دلخور است؛ او می گوید انسان های سست ایمان می گفتند به پرسپولیس راه می دهم.</p>
      <p>به گزارش "ورزش‌سه"، نفت مسجدسلیمان این روزها به یکی از خطرناک ترین تیم های لیگ برتر تبدیل شده است؛ تیمی که در 11 مسابقه لیگ برتر و دو بازی جام حذفی هیچ شکستی نداشته، شب گذشته مقابل پرسپولیس در ورزشگاه آزادی نیز عملکرد فوق العاده ای داشت و در نهایت با برتری یک بر صفر مزد تلاش خود را گرفت.</p>
      <p>نفت که هرسال در کورس سقوط به لیگ دسته اول بوده، امسال با هدایت مهدی تارتار از 11 بازی 17 امتیاز کسب کرده و موفق شده همه مدعیان لیگ برتر را متوقف کند. اتفاقی بی نظیر که اهالی فوتبال را شگفت زده کرده است.</p>
      <p>مهدی تارتار سرمربی نفتی ها در گفت و گو با خبرنگار "ورزش سه" درباره برد مقابل پرسپولیس، حرف و حدیث هایی که قبل از بازی درباره اش ایجاد شده، موفقیت های اخیر نماینده مسجدسلیمان و برخی موضوعات دیگر صحبت هایی را انجام داد که مشروح آن را در ادامه می خوانید:</p>
      <p>
        <b>**هرکس بازی با پرسپولیس را دید، لذت برد</b>
      </p>
      <p>بازی بسیار جذابی مقابل پرسپولیس انجام دادیم. من قبل از بازی هم گفته بودم که مطمئنم یک مسابقه دیدنی می شود. درست است که بازی یک گل داشت اما صحنه های خطرناک زیادی روی دروازه ها ایجاد شد و فرصت های خوبی را شاهد بودیم. فکر می کنم همه آنهایی که بازی را دیدند لذت بردند.</p>
      <p>
        <b>**در دقایق پایانی خوش شانس بودیم</b>
      </p>
      <p>در نیمه اول بازی پایاپای دنبال شد اما در نیمه دوم ما خوب شروع کردیم و به گل هم رسیدیم. البته باید این مساله را هم بگویم که در 10، 15 دقیقه پایانی خوش شانس بودیم که دروازه مان باز نشد. در چند صحنه دروازه بان ما خوب عمل کرد و شانس هم با ما یار شد. البته خودمان دو سه فرصت خوب گلزنی دیگر داشتیم که الجبوری با بی دقتی آنها را از دست داد. باید با او کار کنیم که این فرصت ها را هدر ندهد.</p>
      <p>
        <b>**اگر می باختیم، می خواستند بگویند به پرسپولیس راه دادم؟</b>
      </p>
      <p>خداراشکر می کنم که پرسپولیس را بردیم و دیگر کسی نمی تواند برای ما حرف در بیاورد. من همیشه گفته ام افرادی که این حرف ها را می زنند و در فضای مجازی به ما هتک حرمت می کنند، آدم های سست ایمانی هستند که می خواهند جوسازی کنند. می خواهم به موضوعی اشاره کنم؛ اگر دیروز توپ هایی که به تیر دروازه مان خورد گل می شد و ما بازی را باخته بودیم، می خواستند بگویند مهدی تارتار به پرسپولیس راه داده است؟ حالا که برده ایم می گویند تارتار شرافتمندانه بازی کرده است.</p>
      <p>
        <b>**انسان های باایمان از این حرف ها نمی زنند</b>
      </p>
      <p>من همیشه گفته ام هیچ آدمی شرافتش را زیر پا نمی گذارد. شما هیچ کس را پیدا نمی کنید که دنبال موفقیت خودش نباشد. این حرف ها را هم انسانهای باایمان نمی زنند. متاسفانه چند سال است علیه ما جوسازی می کنند و نمی دانم دلیل این موضوعات هم چیست.</p>
      <p>
        <b>**مگر من خواستم ضربه فروزان به تیر دروازه بخورد؟</b>
      </p>
      <p>می خواهم یک یادآوری از گذشته انجام بدهم. دو سال پیش که در پارس جنوبی بودم، در کورس بالای جدول با پرسپولیس رقابت داشتیم. در بازی مستقیم داور برای ما پنالتی گرفت و من به محسن فروزان که یک استقلالی است دادم پنالتی را بزند. او زده و توپ به پایه دو تیردروازه خورده و گل نشده است. آنوقت دقیقه 94 گل خوردیم و باختیم. آیا باید این افراد بگویند تارتار به پرسپولیس راه داده است؟ مگر چنین چیزی امکان پذیر است؟ مگر من خواستم توپ به تیر دروازه بخورد؟ اگر آن توپ را یک دروازه بان استقلالی گل می کرد، چه اتفاقی می افتاد؟</p>
      <p>
        <b>**توپ هایی که به تیر دروازه مان خورد، نشانه است</b>
      </p>
      <p>من فکر می کنم توپ هایی که دیروز به تیر دروازه ما خورد و گل نشد، نشانه هایی است برای اینکه افراد حاشیه ساز به خودشان بیایند. مهدی تارتار آدمی نیست که شرافت خودش را زیر سوال ببرد و اصولش را زیر پا بگذارد.</p>
      <p>
        <b>**از امروز آرزویم موفقیت پرسپولیس است</b>
      </p>
      <p>همیشه گفته ام و الان هم می گویم که پرسپولیسی هستم و آرزویم موفقیت این تیم است، منتهی موفقیت خودم را همیشه ترجیح می دهم. دیروز آرزوی موفقیت تیم خودم را داشتم که خوشبختانه میسر شد، اما از امروز به بعد آرزو دارم پرسپولیس بازی هایش را با موفقیت پشت سر بگذارد.</p>
      <p>
        <b>**دیدید با سیف اللهی چه کردند؟</b>
      </p>
      <p>طبیعی است که با وجود هجمه های پیش آمده فشار زیادی در جریان بازی با پرسپولیس روی من باشد. از بازیکنان در رختکن خواسته بودم که تلاش بیشتری انجام بدهند. نه به خاطر خودم، حتی به خاطر سوشا، به خاطر میثم نقی زاده. شما دیدید روح الله سیف اللهی هفته پیش به صورت اتفاقی یک پنالتی داد و چقدر علیه او موضع گیری شد؛ فقط به خاطر اینکه قبلا در پرسپولیس بازی کرده است.</p>
      <p>
        <b>**من بازی را نبردم، دادگاه را بردم</b>
      </p>
      <p>این چه رویه ای است؟ متاسفانه برخی دوست دارند افراد را بدنام کنند اما خداراشکر که دیروز آنها را ناکام گذاشتیم. الان که فکر می کنم به این نتیجه می رسم که من بازی را نبردم، انگار یک دادگاه را به سود خود پایان داده ام.</p>
      <p>
        <b>**دلیل خوشحالی نکردن بعد از گل</b>
      </p>
      <p>به هر حال ما باید بعضی چیزها را رعایت کنیم و احترام هواداران را نگه داریم. نمی توانم دروغ بگویم، بعد از گل خوشحال شدم اما خوشحالی ام را بروز ندادم. به هر حال ما پرسپولیسی هستیم و به احترام هواداران پرسپولیس درست نبود، خوشحالی انجام بدهم.</p>
      <p>
        <b>**من کمترین نقش را در این برد داشتم</b>
      </p>
      <p>از بازیکنانم ممنونم که تلاش زیادی انجام دادند. از کادرفنی خوبی که داریم ممنونم. آنها زحمات زیادی می کشند و من کمترین نقش را در این کادر دارم. از هواداران هم تشکر می کنم که سنگ تمام گذاشتند. آنها مسافت زیادی را طی کردند و به تهران آمدند و واقعا حضورشان روحیه بخش بود.</p>
      <p>
        <b>**ماجرای رفاقت با باقری و پیروانی</b>
      </p>
      <p>با کریم باقری و افشین پیروانی همبازی بودیم. زمانی پیروانی کاپیتان ما در پرسپولیس بود و کریم باقری هم کنار ما بازی می کرد. این دو از دوستان من هستند و خوشحالم که بعد از مدت ها ملاقات شان کردم. برخورد صمیمانه ای هم باهم داشتیم.</p>
      <p>
        <b>**سوشا تا این لحظه به قولش عمل کرده است</b>
      </p>
      <p>روزی که سوشا مکانی به تمرین ما آمد، از او فقط یک چیز خواستم. اینکه با توجه به تجربه بالایش اسیر حواشی نشود. انصافا هم تا این لحظه به قول خودش عمل کرده است. سوشا واقعا تغییر کرده و آدم چند سال قبل نیست. او حرفه ای فکر می کند و بازیکن حرفه ای تری شده است. در کنار سوشا، ما حبیب فرعباسی را داریم که آینده دار است و باید از سوشا الگو بگیرد. از آقای حسین اینانلو مربی دروازه بان های مان هم تشکر می کنم که با زحمت زیاد دروازه بان ها را آماده می کند. سایر اعضای کادرفنی هم واقعا زحمت می کشند.</p>
      <p>
        <b>**از تیم داوری تشکر می کنم</b>
      </p>
      <p>از تیم داوری بازی با پرسپولیس تشکر می کنم. با توجه به اتفاقات اخیر که در کشور رخ داد،ما نگران بودیم داور تحت تاثیر جو بازی قرار بگیرد اما انصافا آقای پیام حیدری و کمک هایش عدالت را اجرا کردند. از حیدری و سایر داوران ممنونم که عالی قضاوت کردند و شاهد یک داوری پاک بودیم.</p>
      <p>
        <b>**از باختن متنفریم اما نوبت ما هم می شود</b>
      </p>
      <p>فوتبال اینگونه نیست که همیشه در عرش باشی. به هر حال نوبت به باختن ما هم می رسد. اما به بازیکنانم گفته ام هرچه دیرتر ببازیم، بهتر است. تا جایی که می شود باید این رکورد را حفظ کنیم. ما باختن را دوست نداریم و از آن متنفر هستیم. انشاالله که این روند ادامه داشته باشد.</p>
      <p>
        <b>**همه می دانند نفت مسجدسلیمان بباز نیست</b>
      </p>
      <p>من فکر می کنم شخصیت تیم ما شکل گرفته است. الان همه می گویند تیم نفت مسجدسلیمان بباز نیست. خیلی از تیم ها با این تفکر مقابل ما قرار می گیرند که نفت نمی بازد و بهتر است ما هم نبازیم. اصلا یکی از دلایلی که تعداد تساوی های ما زیاد است، همین موضوع است.</p>
      <p>
        <b>**پتانسیل آسیایی شدن نداریم</b>
      </p>
      <p>ما پتانسیل کسب سهمیه آسیایی نداریم. فقط می خواهیم یک جایگاه آبرومند در لیگ برتر داشته باشیم. اول فصل باشگاه از ما خواست که تیم را در لیگ برتر حفظ کنیم اما به خاطر انتظاری که از خودمان و بازیکنان داریم، می خواهیم بهترین جایگاه را در اختیار بگیریم.</p>
      <p>
        <b>**حمایت ها از نفت مسجدسلیمان قطع نشود</b>
      </p>
      <p>امیدوارم حمایت ها از تیم ما به موقع انجام شود. ما الان 20 درصد به بازیکنان پول دادیم و امیدوارم مسئولان این تیم را دریابند. ما نیاز مبرم به حمایت ها داریم و دوست نداریم خدای ناکرده این تیم به خاطر مشکلات مالی دچار لغزش شود. از مسئولان استانی خوزستان و شهرستان مسجدسلیمان تشکر می کنم. از آقایان حیدری رییس اداره ورزش و جوانان استان که همیشه یار ما بوده است. از ظاهری نماینده مجلس که تلاش زیادی انجام می دهد، از ناصری مدیرعامل شرکت نفت مسجدسلیمان ، همچنین اعضای هیات مدیره و مدیرعامل باشگاه که در تلاش هستند تا مشکلات مرتفع شود. از استاندار خوزستان آقای دکتر شریعتی هم ممنونم که حمایت مان می کنند.</p>
      <p>
        <b>**کادرفنی تیم ملی بازیکنان ما را دعوت کند</b>
      </p>
      <p>از کادر فنی تیم ملی می خواهم با دید بهتری به بازیکنان ما نگاه کنند. الان دیگر جوانان ما به خودباوری رسیدند و وقتش است با تجربه ای که دارند به تیم ملی دعوت شوند. امیدوارم این اتفاق بیفتد و در آینده شاهد دعوت از بازیکنان نفت به تیم ملی باشیم.</p>
    </article>
  </body>
</html>