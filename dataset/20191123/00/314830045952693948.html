<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939267/%D9%85%D9%88%D8%B1%D8%AF-%D9%85%D8%B4%DA%A9%D9%88%DA%A9-%D8%AF%D8%B1-%D9%84%DB%8C%DA%AF-%DA%A9%D8%B4%D8%AA%DB%8C-%D8%B4%D8%A8%DB%8C%D9%87-%D8%A2%D8%A8%E2%80%8C%D9%87%D8%A7%DB%8C-%D8%A2%D9%84%D9%88%D8%AF%D9%87-%D9%81%D9%88%D8%AA%D8%A8%D8%A7%D9%84"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="مورد مشکوک در لیگ کشتی شبیه آب‌های آلوده فوتبال!"/>
    <meta property="og:description" content="وی تاکید کرد که نمی‌تواند کسی را متهم کند، اما حسن یزدانی و جبرئیل حسن‌اف نیز همراه با سایر کشتی‌گیران تیم «تا ثبت جهانی توس» نسبت به این قضیه اعتراض داشته‌اند."/>
  </head>
  <body>
    <article>
      <h1>مورد مشکوک در لیگ کشتی شبیه آب‌های آلوده فوتبال!</h1>
      <h2>حسن یزدانی هم از سوزش چشم و صورت شکایت داشت</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>وی تاکید کرد که نمی‌تواند کسی را متهم کند، اما حسن یزدانی و جبرئیل حسن‌اف نیز همراه با سایر کشتی‌گیران تیم «تا ثبت جهانی توس» نسبت به این قضیه اعتراض داشته‌اند.</i>
      </p>
      <p>بعد از اتفاق یک دهه پیش در بازی فوتبال لیگ برتر بین پرسپولیس و سپاهان در اصفهان، که گفته می شد آب های آلوده میزبان باعث مسمومیت و گیج شدن بازیکنان سرخپوش از جمله مهدوی کیا شده بود، حالا مورد مشابهی در لیگ برتر کشتی رخ داده است.</p>
      <p>به گزارش تابناک ورزشی، قهرمان المپیک ۲۰۱۶ ریو در مورد اتفاقی که در حین مبارزه نیمه‌نهایی برای او و سایر هم‌تیمی‌هایش رخ داد، توضیحاتی ارائه کرد.حسن یزدانی تایید کرد که صورت و چشمانش سوزش داشته است! و برخی هم تیمی هایش همین حس را داشته اند.</p>
      <p>پیش از این سیدمسعود ریاضی رئیس هیات کشتی استان خراسان رضوی در مصاحبه ای مدعی شده بود که کشتی‌گیرانش در مبارزه نیمه‌نهایی دچار مسمومیت و سوزش از ناحیه چشم و صورت شده‌اند. وی البته تاکید کرد که نمی‌تواند کسی را متهم کند، اما حسن یزدانی و جبرئیل حسن‌اف نیز همراه با سایر کشتی‌گیران تیم «تا ثبت جهانی توس» نسبت به این قضیه اعتراض داشته‌اند.</p>
      <p>در این رابطه فیلمی هم پخش شد که حسن یزدانی ستاره کشتی ایران در سال‌های اخیر و شانس اصلی مدال طلای المپیک ۲۰۲۰ توکیو، بعد از مسابقه با تیم اترک، در حضور عبدالمهدی نصیرزاده رئیس سازمان لیگ و جمعی از اعضای تیم توس در رابطه با اتفاقی که در حین مبارزه با تیم اترک خراسان شمالی رخ داده، توضیحاتی ارائه می‌کند که مربوط به همین موضوع مرموز است.</p>
    </article>
  </body>
</html>