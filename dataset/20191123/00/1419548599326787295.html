<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/tamil-news/sports/23/11/2019/test-cricket"/>
    <meta property="og:site_name" content="News7 Tamil"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="இந்தியா வங்கதேச அணிகள் டெஸ்ட் போட்டி: வலுவான நிலையில் இந்தியா"/>
    <meta property="og:description" content="இந்தியா வங்கதேச அணிகள் டெஸ்ட் போட்டி: வலுவான நிலையில் இந்தியா"/>
  </head>
  <body>
    <article>
      <h1>இந்தியா வங்கதேச அணிகள் டெஸ்ட் போட்டி: வலுவான நிலையில் இந்தியா</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">niruban</a></address>
      <p>
        <b>இந்தியா வங்கதேச அணிகள் மோதும் பகலிரவு டெஸ்ட் போட்டியின் 2வது நாள் ஆட்டநேர முடிவில் வங்கதேச அணி 6 விக்கெட் இழப்புக்கு 152 ரன்கள் எடுத்துள்ளது.</b>
      </p>
      <p>கொல்கத்தாவின் ஈடன் கார்டன் மைதானத்தில் தொடங்கிய பகலிரவு டெஸ்ட் கிரிக்கெட் போட்டியில், முதலில் பேட்டிங் செய்த வங்கதேச அணி, தனது அனைத்து விக்கெட்களையும் பறிகொடுத்து 106 ரன்களிலேயே சுருண்டது. இந்திய அணி தரப்பில் வேகப்பந்துவீச்சாளர்கள் இஷாந்த் சர்மா ஐந்து விக்கெட்டுகளையும், உமேஷ் யாதவ் மூன்று விக்கெட்டுகளையும் வீழ்த்தினர். </p>
      <p>பின்னர் களமிறங்கிய இந்திய அணி முதல் நாள் ஆட்டநேர முடிவில், 3 விக்கெட் இழப்புக்கு 174 ரன்கள் எடுத்திருந்தது. நேற்றைய ஸ்கோருடன் இந்திய அணி இன்று 2ஆம் நாள் ஆட்டத்தை தொடர்ந்தது. ரஹானே 51 ரன்கள் எடுத்து வெளியேற, மறுமுனையில் நேர்த்தியாக விளையாடிய விராட் கோலி சர்வதேச அரங்கில் 27வது சதத்தை பதிவு செய்தார். 159 பந்துகளைச் சந்தித்த அவர் 12 பவுண்டரிகளுடன் சதம் அடித்து அசத்தினார். </p>
      <p>இந்த சதத்தின் மூலம் ஒருநாள் மற்றும் டெஸ்ட் போட்டிகளில் மொத்தமாக 70 சதங்களை விளாசியுள்ளார் விராட் கோலி. அதிக சதங்கள் அடித்தவர்கள் பட்டியிலில் டெண்டுல்கர், ரிக்கிபாண்டிங்கையடுத்து  மூன்றாவது இடத்தைப் விராட் கோலி பிடித்துள்ளார். மேலும் பிங்க் நிற பந்தில் சதமடித்த முதல் இந்திய வீரர் என்ற சாதனைக்கும் அவர் சொந்தக்காரர் ஆனார். இதையடுத்து 136 ரன்கள் எடுத்திருந்த நிலையில் விராட் கோலி ஆட்டமிழந்தார். பின்னர் வந்த வீரர்களும் சொற்ப ரன்களில் வெளியேறினர். இதனால் 9 விக்கெட் இழப்புக்கு 347 ரன்கள் எடுத்திருந்த நிலையில் இந்திய அணி டிக்ளேர் செய்தது.இதனையடுத்து 2வது இன்னிங்ஸ் ஆட்டத்தை தொடங்கிய வங்கதேச அணி, இந்தியாவின் பந்துவீச்சை சமாளிக்க முடியாமல் திணறியது. 2ம் நாள் ஆட்டநேர முடிவில் வங்கதேசம் 6 விக்கெட் இழப்புக்கு 152 ரன்கள் எடுத்துள்ளது. இந்தியா தரப்பில் இஷாந்த் சர்மா 4 விக்கெட்களும் உமேஷ் யாதவ் 2 விக்கெட்களும் கைப்பற்றியுள்ளனர்.</p>
    </article>
  </body>
</html>