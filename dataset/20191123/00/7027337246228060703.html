<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699632/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A7%D8%B2-30-%D9%87%D9%81%D8%AA%D9%87-%DB%8C%DA%A9-%D8%A8%D8%A7%D8%AE%D8%AA-%D8%AA%D8%A7-3-%D9%87%D9%81%D8%AA%D9%87-%DB%8C%DA%A9-%D8%A8%D8%A7%D8%AE%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="پرسپولیس از 30 هفته یک باخت، تا 3 هفته یک باخت!"/>
    <meta property="og:description" content="پرسپولیس هرچند تعدادی موقعیت خوب را در نیمه دوم بازی از دست داد، اما نمایش فوق العاده ای در خانه خود مقابل یک حریف میانه جدولی ارائه نکرد و باز هم اثری از تیم مدافع عنوان قهرمانی در عملکرد سرخپوشان دیده نمی شد. سرانجامِ این بازی ناامید کننده، یک شکست خانگی برای پرسپولیس بود."/>
  </head>
  <body>
    <article>
      <h1>پرسپولیس از 30 هفته یک باخت، تا 3 هفته یک باخت!</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>پرسپولیس هرچند تعدادی موقعیت خوب را در نیمه دوم بازی از دست داد، اما نمایش فوق العاده ای در خانه خود مقابل یک حریف میانه جدولی ارائه نکرد و باز هم اثری از تیم مدافع عنوان قهرمانی در عملکرد سرخپوشان دیده نمی شد. سرانجامِ این بازی ناامید کننده، یک شکست خانگی برای پرسپولیس بود.</b>
      </p>
      <figure>
        <img src="https://cdn.asriran.com/files/fa/news/1398/9/2/1039578_423.jpg"/>
      </figure>
      <p>تیم فوتبال پرسپولیس سه بار در طی هفت فصل اخیر آمار 4 باخت در 11 بازی داشته که عمدتا پایان این فصول برای سرخپوشان خوش نبوده است.</p>
      <p>به گزارش "ورزش سه"، در اولین بازی برگزار شده از هفته یازدهم لیگ برتر، دیروز تیم پرسپولیس میزبان نفت مسجد سلیمان بود. در روزی که کمتر از 10 هزار هوادار برای حمایت از پرسپولیس به ورزشگاه رفته بودند، تیم گابریل کالدرون چیز خاصی برای عرضه نداشت و همان چند هزار حامی خود را با ناراحتی به خانه فرستاد.</p>
      <p>پرسپولیس هرچند تعدادی موقعیت خوب را در نیمه دوم بازی از دست داد، اما نمایش فوق العاده ای در خانه خود مقابل یک حریف میانه جدولی ارائه نکرد و باز هم اثری از تیم مدافع عنوان قهرمانی در عملکرد سرخپوشان دیده نمی شد. سرانجامِ این بازی ناامید کننده، یک شکست خانگی برای پرسپولیس بود.</p>
      <p>با شکست دیروز، پرسپولیس در فاصله چهار هفته مانده تا پایان نیم فصل اول، به آمار 4 باخت رسید. این تعداد باخت برای تیمی که سه فصل اخیر لیگ برتر را در رتبه نخست به پایان رسانده، عجیب و نامانوس است. پرسپولیس مثلا در فصل گذشته تنها یک باخت در طول 30 هفته متحمل شد ولی حالا شکست هایش به طور میانگین حتی در بازه زمانی کمتر از 3 هفته تکرار می شوند.</p>
      <p>آمار پرسپولیس در هفت فصل گذشته هم نشان می دهد که این تیم در 3 فصل، تا پایان هفته یازدهم، 4 باخت را تجربه کرده است. لیگ های دوازدهم، چهاردهم و پانزدهم، فصولی بوده که در آنها پرسپولیس در یازده بازی ابتدایی متحمل 4 باخت شده است. از بین این فصل ها، فقط لیگ پانزدهم که شروع کار برانکو بود، با سرانجام نسبتا خوبی برای پرسپولیس همراه شد که نهایتا تیم برانکو به مقام نایب قهرمانی رسید. بقیه فصل ها برای سرخپوشان پایتخت به ناکامی انجامید و این تیم در رتبه های هفتم و هشتم قرار گرفت.</p>
    </article>
  </body>
</html>