<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743041"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T00:19:00+00:00"/>
    <meta property="og:title" content="'ช่อ'ไม่ยอมเอาคืน'มาดามเดียร์'ร้องกกต.สอบคุณสมบัติ "/>
    <meta property="og:description" content="“ช่อ” ยื่นกกต. สอบคุณสมบัติ- ส่งศาลรธน. ขอให้ยุติการปฎิบัติหน้าที่ของ “มาดามเดียร์” เทียบเคียงจากกรณี “ธนาธร” ปมหุ้นสื่อ"/>
  </head>
  <body>
    <article>
      <h1>'ช่อ'ไม่ยอมเอาคืน'มาดามเดียร์'ร้องกกต.สอบคุณสมบัติ </h1>
      <address>
        <time datetime="2019-11-23T00:19:00+00:00">23 Nov 2019, 00:19</time>
      </address>
      <p>
        <b>“ช่อ” ยื่นกกต. สอบคุณสมบัติ- ส่งศาลรธน. ขอให้ยุติการปฎิบัติหน้าที่ของ “มาดามเดียร์” เทียบเคียงจากกรณี “ธนาธร” ปมหุ้นสื่อ</b>
      </p>
      <p>เมื่อวันที่ 22 พ.ย. ที่รัฐสภาฯ น.ส.พรรณิการ์ วานิช ส.ส.บัญชีรายชื่อ พรรคอนาคตใหม่ แถลงว่า ได้มอบหมายให้ทนายความไปยื่นคำร้องต่อคณะกรรมการการเลือกตั้ง (กกต.) เพื่อให้ตรวจสอบคุณสมบัติและลักษณะต้องห้ามของการเป็นส.ส.ตามรัฐธรรมนูญของ น.ส.วทันยา วงษ์โอภาสี ส.ส.บัญชีรายชื่อ พรรคพลังประชารัฐ (พปชร.) ภายหลังได้ตรวจสอบว่าแม้น.ส.วทันยา จะเคยถือหุ้นบริษัทเครือเนชั่นและได้มีการโอนหุ้นดังกล่าวออกไปแล้ว แต่พบว่ามีการยื่นสำเนาบัญชีรายชื่อผู้ถือหุ้น หรือแบบ บมจ.6 ซึ่งเป็นแบบบมจ.6 ที่ใช้กับการแจ้งเปลี่ยนชื่อผู้ถือหุ้นในบริษัทจำกัดมหาชน ต่อกรมพัฒนาธุรกิจการค้า กระทรวงพาณิชย์ ในช่วงเดือน ก.ย.2562 ภายหลังรับสมัครเลือกตั้งเป็นเวลา 6 เดือน  <br/><br/>น.ส.พรรณิการ์ กล่าวว่า กรณีของน.ส.วทันยา เทียบเคียงได้กับกรณีของนายธนาธร จึงรุ่งเรืองกิจ หัวหน้าพรรคอนาคตใหม่ ที่ต้องพ้นจากตำแหน่งส.ส.บัญชีรายชื่อ เพราะได้ยื่นสำเนาบัญชีรายชื่อผู้ถือหุ้นในบริษัทจำกัด หรือแบบ บอจ.5 หลังจากการรับสมัครเลือกตั้ง อันเป็นเหตุให้ศาลรัฐธรรมนูญวินิจฉัยว่านายธนาธร ยังคงมีหุ้นในบริษัทที่ประกอบกิจการสื่อสารมวลชนในวันสมัครรับเลือกตั้ง ดังนั้น เมื่อนำทั้งสองกรณีมาเทียบเคียงกัน จึงเป็นที่มาของการยื่นให้กกต.ตรวจสอบและส่งให้ศาลรัฐธรรมนูญวินิจฉัยสมาชิกภาพของน.ส.วทันยา พร้อมกันนี้ขอให้มีคำสั่งให้น.ส.วทันยา ยุติการปฏิบัติหน้าที่ชั่วคราวจนกว่าศาลรัฐธรรมนูญจะมีคำวินิจฉัยเช่นเดียวกับกรณีของนายธนาธร รวมไปถึงการดำเนินคดีในทางอาญาตามพระราชบัญญัติประกอบรัฐธรรมนูญว่าด้วยการเลือกตั้งส.ส.พ.ศ.2561 มาตรา 151 ด้วย โดยต้องระวางโทษจําคุกตั้งแต่1-20 ปี<br/><br/>"ถึงน.ส.วทันยาจะเข้ามาดำรงตำแหน่งส.ส.บัญชีรายชื่อภายหลัง แต่การวินิจฉัยคุณสมบัติและลักษณะต้องห้ามจะต้องพิจารณา ณ วันที่มีการสมัครรับเลือกตั้ง ไม่ใช่วันที่ได้รับตำแหน่งส.ส.บัญชีรายชื่อ" น.ส.พรรณิการ์ กล่าว.</p>
    </article>
  </body>
</html>