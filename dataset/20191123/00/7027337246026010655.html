<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699700/%D9%86%DB%8C%D8%A7%D8%B2-%DB%B8-%D9%87%D8%B2%D8%A7%D8%B1-%D9%81%D8%B1%D9%88%D9%86%D8%AF-%D8%B4%D9%86%D8%A7%D9%88%D8%B1-%D8%A8%D9%87-%D8%A8%D9%86%D8%B2%DB%8C%D9%86-%D8%A7%D8%B1%D8%B2%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="نیاز ۸ هزار فروند شناور به بنزین ارزان"/>
    <meta property="og:description" content="رئیس اتحادیه صیادی کل کشور ادامه داد: ۴۸ ساعت بعد از اعلام گرانی بنزین به اتفاق مسئولان شیلات جلسه‌ای با فراکسیون دریایی مجلس برگزار و در آن انتظار جامعه صیادی را اعلام کردیم."/>
  </head>
  <body>
    <article>
      <h1>نیاز ۸ هزار فروند شناور به بنزین ارزان</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>رئیس اتحادیه صیادی کل کشور ادامه داد: ۴۸ ساعت بعد از اعلام گرانی بنزین به اتفاق مسئولان شیلات جلسه‌ای با فراکسیون دریایی مجلس برگزار و در آن انتظار جامعه صیادی را اعلام کردیم.</b>
      </p>
      <figure>
        <img src="https://cdn.asriran.com/files/fa/news/1398/9/2/1039714_474.jpg"/>
      </figure>
      <p>رئیس اتحادیه صیادی کل کشور اعلام کرد: با گرانی بنزین صیادان انتظار دارند یا بنزین با قیمت ارزان به آنها تعلق گیرد یا این افراد با دریافت یارانه حمایت شوند.</p>
      <p>به گزارش ایلنا، یعقوب دوجی (رئیس اتحادیه صیادی کل کشور) با بیان اینکه ۱۲ هزار فروند شناور کار صید را در مناطق مختلف کشور انجام می‌دهند، گفت: از این ۱۲ هزار فروند حدود چهار هزار فروند لنج‌هایی هستند که با گازوئیل کار می‌کنند و از گرانی بنزین متاثر نمی‌شوند و هشت هزار فروند دیگر قایق‌های بنزینی هستند که افزایش قیمت بنزین شدیدا بر کار آنها تاثیر می‌گذارد.</p>
      <p>او عنوان کرد: عمده صیادان در مناطق محروم زندگی کرده و بسیاری از آنها با مشکلات معیشتی دست به گریبان هستند. گرانی بنزین هزینه‌های تولید آنها را به شدت بالا برده و حتی در مواردی صید را بی‌صرفه می‌کند. اگر افراد مورد حمایت قرار نگیرند ممکن است دست از صیادی بکشند.</p>
      <p>رئیس اتحادیه صیادی کل کشور ادامه داد: ۴۸ ساعت بعد از اعلام گرانی بنزین به اتفاق مسئولان شیلات جلسه‌ای با فراکسیون دریایی مجلس برگزار و در آن انتظار جامعه صیادی را اعلام کردیم.</p>
      <p>او با تاکید بر نقش مهم صیادی در ایجاد اشتغال در استان‌های ساحلی، بیان کرد: در جلسه مذکور عنوان کردیم که ما انتظار داریم یا یارانه‌ای برای صیادان در نظر گرفته شود یا این قشر بنزین را با قیمت ارزان‌تری دریافت کنند. اگر این اتفاقات نیفتد صیادان دچار مشکل شده و تلاشی که در راستای رونق صیادی در سال‌های اخیر صورت گرفته است به هدر می‌رود.</p>
      <p>به گفته دوجی، نمایندگان مجلس و مسئولان دولتی قول پیگیری مطالبات صیادان را داده و امیدواریم هر چه زودتر فکری به حال این قشر بشود.</p>
    </article>
  </body>
</html>