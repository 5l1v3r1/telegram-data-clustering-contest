<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939187/%D8%AA%D8%B1%D8%A7%D9%85%D9%BE-%D8%B1%D9%88%DB%8C-%D8%AA%D9%88%D8%A7%D9%81%D9%82-%D8%A8%D8%A7-%D8%B7%D8%A7%D9%84%D8%A8%D8%A7%D9%86-%DA%A9%D8%A7%D8%B1-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="ترامپ: روی توافق با طالبان کار می‌کنیم"/>
    <meta property="og:description" content="«دونالد ترامپ» رئیس جمهوری آمریکا از بازسازی ارتش و مذاکرات برای برقراری صلح در افغانستان به عنوان مهم‌ترین دستاورد‌های خود در این کشور یاد کرد و گفت، در حال حاضر، سرگرم کار در زمینه توافق با طالبان هستیم. به گزارش ایرنا ترامپ در مصاحبه تلفنی با شبکه فاکس نیوز آمریکا، با تغییر مسیر گفت: وگو از مسایل داخلی آمریکا، گفت: من کار‌های بسیاری در افغانستان، به ویژه بازسازی ارتش و برقراری صلح، انجام دادم و در حال حاضر، در زمینه توافقنامه با طالبان فعالیت می‌کنیم. باید منتظر ماند و دید."/>
  </head>
  <body>
    <article>
      <h1>ترامپ: روی توافق با طالبان کار می‌کنیم</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>«دونالد ترامپ» رئیس جمهوری آمریکا از بازسازی ارتش و مذاکرات برای برقراری صلح در افغانستان به عنوان مهم‌ترین دستاورد‌های خود در این کشور یاد کرد و گفت، در حال حاضر، سرگرم کار در زمینه توافق با طالبان هستیم.<br/><br/>به گزارش ایرنا ترامپ در مصاحبه تلفنی با شبکه فاکس نیوز آمریکا، با تغییر مسیر گفت: وگو از مسایل داخلی آمریکا، گفت: من کار‌های بسیاری در افغانستان، به ویژه بازسازی ارتش و برقراری صلح، انجام دادم و در حال حاضر، در زمینه توافقنامه با طالبان فعالیت می‌کنیم. باید منتظر ماند و دید.</p>
      <p>ترامپ در رابطه با مذاکرات صلح آمریکا و گروه طالبان و لغو میزبانی این گروه خاطر نشان کرد: آخرین باری که من خواستار توافقنامه شدم، آن‌ها (طالبان) فکر می‌کردند پیروز شدند و زمان خوبی برای کشتن مردم است و از این طریق می‌توانند از موضع قدرت مذاکره کنند. آن‌ها برای نشان دادن قدرت نیرو‌های خود، ۱۲ نفر را کشتند و من نیز نشست با آن‌ها را لغو کردم و گفتم، این آن چیزی نیست که ما با آن معامله کنیم.<br/><br/>این نخستین بار در دو ماه گذشته است که ترامپ از کار در زمینه توافق با طالبان صحبت می‌کند.<br/><br/>ترامپ در زمینه نحوه کار در زمینه توافق میان آمریکا و طالبان توضیحی نداد. برخی گزارش‌ها حاکی از دیدار‌های رسمی برخی نمایندگان دو طرف در دوحه است.<br/><br/>این مصاحبه در پی آزادی سه تن از سرکردگان شبکه حقانی از زندان بگرام در ازای آزادی دو استاد دانشگاه آمریکایی افغانستان از اسارت طالبان انجام شد.<br/><br/>"اشرف غنی"، رئیس جمهوری افغانستان، که مدیریت مبادله این افراد را به عهده داشت، تصریح کرد، این معامله با هماهنگی تنگاتنگ با آمریکا صورت گرفت و امید می‌رود که زمینه ساز دور جدید مذاکرات باشد.<br/><br/>ترامپ نیز از تصمیم شجاعانه غنی تقدیر کرد و گفت، باید امیدوار بود این مبادله به مسایل بهتری در حوزه صلح، مانند آتش بسی که به خاتمه این جنگ طولانی کمک کند، ختم شود.</p>
    </article>
  </body>
</html>