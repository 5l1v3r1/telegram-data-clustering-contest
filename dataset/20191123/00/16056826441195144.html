<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200499"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="পাকুন্দিয়ার হারুন মাস্টার সড়ক দুর্ঘটনায় নিহত, পরিবারে চলছে মাতম"/>
    <meta property="og:description" content=" গাজীপুরে সড়ক দুর্ঘটনায় নিহত কিশোরগঞ্জের পাকুন্দিয়ায় প্রধান শিক্ষক হারুন-অর-রশীদের পরিবারে চলছে শোকের মাতম। নিহত হারুন-অর-রশীদ পাকুন্দিয়া উপজেলার নারান্দী গ্রামের প্রয়াত মুক্তিযোদ্ধা কুতুব আলীর ছেলে। তিনি নারান্দী উচ্চ বিদ্যালয়ের প্রধান শিক্ষক ছিলেন। বৃহস্পতিবার সন্ধ্যায় গাজীপুরে এক সড়ক দুর্ঘটনায় তিনি নিহত হন। তার মরদেহ বৃহস্পতিবার দিবাগত রাতে বাড়ি নিয়ে এলে পুরো এলাকায় শোক নেমে আসে। গতকাল বেলা তিনটায় নামাজে জানাজা শেষে পারিবারিক কবরস্থানে তাকে দাফন করা হয়। পারিবারিক সূত্রে জানা যায়, প্রধান শিক্ষক হারুন-অর-রশীদ বৃহস্পতিবার দুপুরে সিএনজি চালিত অটোরিকশাযোগে পাকুন্দিয়া থেকে ঢাকায় যাচ্ছিলেন। বিকাল চারটার দিকে গাজীপুরের সালনা এলাকায় পৌঁছলে পেছন দিক থেকে একটি মাইক্রোবাস অটোরিকশাটিকে ধাক্কা দিলে তিনি সড়কে ছিটকে পড়ে যান। আশঙ্কাজনক অবস্থায় গাজীপুরের শহীদ তাজউদ্দীন আহমেদ মেডিকেল কলেজ হাসপাতালে নেয়ার পর কর্তব্যরত চিকিৎসক তাকে মৃত ঘোষণা করেন। তিনি উপজেলা ছাত্রলীগের সাবেক সভাপতি ও পাকুন্দিয়া ডিগ্রি কলেজ ছাত্র সংসদের সাবেক জিএস ছিলেন। মৃত্যুকালে তিনি স্ত্রী এবং তিন ছেলে রেখে গেছেন। তার মৃত্যুতে নারান্দীসহ পুরো পাকুন্দিয়ায় শোক…"/>
  </head>
  <body>
    <article>
      <h1>পাকুন্দিয়ার হারুন মাস্টার সড়ক দুর্ঘটনায় নিহত, পরিবারে চলছে মাতম</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">পাকুন্দিয়া (কিশোরগঞ্জ) প্রতিনিধি</a></address>
      <p> গাজীপুরে সড়ক দুর্ঘটনায় নিহত কিশোরগঞ্জের পাকুন্দিয়ায় প্রধান শিক্ষক হারুন-অর-রশীদের পরিবারে চলছে শোকের মাতম। নিহত হারুন-অর-রশীদ পাকুন্দিয়া উপজেলার নারান্দী গ্রামের প্রয়াত মুক্তিযোদ্ধা কুতুব আলীর ছেলে। তিনি নারান্দী উচ্চ বিদ্যালয়ের প্রধান শিক্ষক ছিলেন। বৃহস্পতিবার সন্ধ্যায় গাজীপুরে এক সড়ক দুর্ঘটনায় তিনি নিহত হন। তার মরদেহ বৃহস্পতিবার দিবাগত রাতে বাড়ি নিয়ে এলে পুরো এলাকায় শোক নেমে আসে। গতকাল বেলা তিনটায় নামাজে জানাজা শেষে পারিবারিক কবরস্থানে তাকে দাফন করা হয়। পারিবারিক সূত্রে জানা যায়, প্রধান শিক্ষক হারুন-অর-রশীদ বৃহস্পতিবার দুপুরে সিএনজি চালিত অটোরিকশাযোগে পাকুন্দিয়া থেকে ঢাকায় যাচ্ছিলেন। বিকাল চারটার দিকে গাজীপুরের সালনা এলাকায় পৌঁছলে পেছন দিক থেকে একটি মাইক্রোবাস অটোরিকশাটিকে ধাক্কা দিলে তিনি সড়কে ছিটকে পড়ে যান।</p>
      <p>আশঙ্কাজনক অবস্থায় গাজীপুরের শহীদ তাজউদ্দীন আহমেদ মেডিকেল কলেজ হাসপাতালে নেয়ার পর কর্তব্যরত চিকিৎসক তাকে মৃত ঘোষণা করেন। তিনি উপজেলা ছাত্রলীগের সাবেক সভাপতি ও পাকুন্দিয়া ডিগ্রি কলেজ ছাত্র সংসদের সাবেক জিএস ছিলেন। মৃত্যুকালে তিনি স্ত্রী এবং তিন ছেলে রেখে গেছেন। তার মৃত্যুতে নারান্দীসহ পুরো পাকুন্দিয়ায় শোক নেমে আসে। তার মৃত্যুতে কিশোরগঞ্জ-২ (কটিয়াদী-পাকুন্দিয়া) আসনের জাতীয় সংসদ সদস্য নূর মোহাম্মদ, সাবেক সংসদ সদস্য অ্যাডভোকেট মো. সোহ্‌রাব উদ্দিন ও উপজেলা পরিষদের চেয়ারম্যান মো. রফিকুল ইসলাম রেনুসহ বিভিন্ন শ্রেণি পেশার লোকজন শোক সন্তপ্ত পরিবারের প্রতি গভীর সমবেদনা প্রকাশ করেন।</p>
      <p>এই বিভাগের সর্বাধিক পঠিত</p>
    </article>
  </body>
</html>