<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774284,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="קווי השבת בת&quot;א כמעט קרסו מעודף ביקוש, העירייה צפויה לשדרגם"/>
    <meta property="og:description" content="בעירייה נדהמו מהביקושים הרבים למערך ההסעות, כשבחלק מהמקרים נוסעים נאלצו להישאר בתחנות מבלי שתהיה להם אפשרות לעלות לרכב; עתה רוצים בעירייה לבצע שדרוג בקו: אוטובוסים במקום מיניבוסים"/>
  </head>
  <body>
    <article>
      <h1>קווי השבת בת"א כמעט קרסו מעודף ביקוש, העירייה צפויה לשדרגם</h1>
      <h2>בעירייה נדהמו מהביקושים הרבים למערך ההסעות, כשבחלק מהמקרים נוסעים נאלצו להישאר בתחנות מבלי שתהיה להם אפשרות לעלות לרכב; עתה רוצים בעירייה לבצע שדרוג בקו: אוטובוסים במקום מיניבוסים</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">ליאור גוטמן</a></address>
      <p>מערך הנסיעות החינמי <a href="https://www.calcalist.co.il/local/articles/0,7340,L-3773511,00.html">שהחל לפעול בסופ"ש האחרון בתל אביב</a> כמעט וקרס מעודף ביקוש. מתגובות רבות של נוסעים עולה כי בחלק מהקווים נרשם עומס גבוה עד למצב שחלקם נאלצו להישאר בתחנות מבלי שתהיה להם אפשרות טכנית לעלות לכלי הרכב.</p>
      <p>בעיריית תל אביב נדהמו מהביקוש לתחבורה חינמית בשבתות. ישיבת סיכום ראשונה בעניין צפויה להתקיים מחר (א') בבוקר, והמסקנה המתבקשת היא שכבר בשבועות הקרובים העירייה תעביר לזכיין דרישה לשדרג את מערך כלי הרכב שלו, ממיניבוסים לאוטובוסים "רגילים".</p>
      <figure>
        <img src="https://images1.calcalist.co.il/PicServer3/2019/11/23/949317/11_l.jpg"/>
        <figcaption>קו השבת בת"א <br/>צילום: דנה קופל</figcaption>
      </figure>
      <figure>
        <img src="https://images1.calcalist.co.il/PicServer3/2019/11/23/949312/10_l.jpg"/>
        <figcaption>צילום: דנה קופל</figcaption>
      </figure>
      <figure>
        <img src="https://images1.calcalist.co.il/PicServer3/2019/11/23/949305/8_l.jpg"/>
        <figcaption>צילום: מוטי קמחי</figcaption>
      </figure>
      <p>העלות השנתית להפעלת הפרויקט (52 סופי שבוע) מוערכת בכ-12.5 מיליון שקל וצפויה לגדול עם הצטרפות ערים נוספות. מי שעוד הניע מחדש מהלך מצידו הוא ראש עיריית רמת גן, כרמל שאמה הכהן, שיש הרואים בו חלוץ ההסעות העירוניות החינמיות בשבת. <a href="https://www.calcalist.co.il/local/articles/0,7340,L-3773931,00.html">רמת גן הפעילה </a>קו בודד בקיץ עד שנתבעה, עצרה את התנועה, ותחדש אותו בחודש הבא מבלי להצטרף רשמית למערך הכולל שהקימה עיריית תל אביב. ערים נוספות שבוחנות השתלבות הן בת ים והרצליה.</p>
      <p>
        <b>חלק מהקווים עמדו בפקק</b>
      </p>
      <p>שלשום הצהירה <a href="https://www.calcalist.co.il/local/articles/0,7340,L-3774171,00.html">סגנית ראש עיריית תל אביב מיטל להבי,</a> שאחראית על תיק התחבורה, שמדובר במהלך שתוכנן מראש. "ניסינו להתבסס על מסלולים פופולאריים כדי שהציבור לא ילמד מחדש איפה עובר מיניבוס ואיפה לא. הנענו מהלך בלי לדעת כמה יסעו. הספק שלנו (זכיין קווי השירות 4 ו-5 - ל"ג) מחויב להמיר ממיניבוסים לאוטובוסים בהתרעה של כמה שבועות אם יתגלה צורך, אבל מישהו אמר לי שזה כמו פרבולה - אתה יכול ליפול ימינה לעודף ביקוש, או ליפול שמאלה לתבנית של אין ביקוש. כל הסקרים מוכחים שהציבור רוצה את זה והשיח ברשתות אומר שהנוער יתלהב", אמרה להבי לכלכליסט.</p>
      <figure>
        <img src="https://images1.calcalist.co.il/PicServer3/2019/11/23/949323/2.jpg"/>
        <figcaption>מפת הקווים בתל אביב <br/>צילום: עיריית תל אביב</figcaption>
      </figure>
      <p>כזכור, עירית תל אביב הניעה רשמית מערך נסיעות חינמיות בשבתות וחגים ברחבי העיר עם חיבור של שישה מסלולים שונים לערי הלוויין שמקיפות אותה: קריית אונו, רמת השרון וגבעתיים. התוכנית המקורית כללה מערך של מיניבוסים שינועו לאורך שמונה שעות ביום שישי (18:00 עד 02:00 בשבת) ושמונה שעות בשבת (09:00 עד 17:00). כרגע מתוכננים לנסוע לפחות שישה קווים עד סוף 2020 עם 300 ק"מ של מסלולים ועם קרוב ל-500 תחנות. זאת בתדירות של חצי שעה לכל נסיעה, מלבד הקו בקריית אונו שיצא בתדירות של שעה.</p>
      <p>בשיחה עם כלכליסט להבי אמרה עוד שחלק מהתובנות שעלו הן שבתכנון מסלולי הנסיעה לא חושבו פקקי התנועה "הרגילים" שנרשמים על ידי בעלי המכוניות בכל יום שישי, וכך יצא שתחבורה ציבורית חינמית, שאמורה להוריד מכוניות מהכביש, עמדה בחלק מהקווים צד בצד ליד כלי הרכב. בשלב זה לא בטוח האם העירייה רוצה או בכלל מסוגלת לכפות נסיעה בנתיב ייעודי "נת"צי" בשבתות, וייתכן ששעות התנועה בחלק מהקווים ישתנו. עוד תובנה שעלתה היא שלא כל אפליקציות הנסיעות הטמיעו את המסלולים ואת מועדי ההגעה של כל רכב לתחנת, וגם את זה יצטרכו לשפר בשבועות הקרובים.</p>
    </article>
  </body>
</html>