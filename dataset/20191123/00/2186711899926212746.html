<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/vidbuvsja-final-oblasnogo-intelektualnogo-turniru-igri-patriotiv-hersonschini"/>
    <meta property="og:site_name" content="ПІК"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Відбувся фінал обласного інтелектуального турніру «Ігри патріотів Херсонщини»"/>
    <meta property="og:description" content="20 листопада, у Всесвітній день дитини і напередодні Дня Гідності та Свободи, Херсонська обласна бібліотека для дітей ім. Дніпрової Чайки, за підтримки Херсонської академії неперервної освіти, провела змагання обласного фіналу та церемонію нагородження переможців щорічного обласного інтелектуального турніру «Ігри патріотів Херсонщини» 2019 року."/>
  </head>
  <body>
    <article>
      <h1>Відбувся фінал обласного інтелектуального турніру «Ігри патріотів Херсонщини»</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>20 листопада, у Всесвітній день дитини і напередодні Дня Гідності та Свободи, Херсонська обласна бібліотека для дітей ім. Дніпрової Чайки, за підтримки Херсонської академії неперервної освіти, провела змагання обласного фіналу та церемонію нагородження переможців щорічного обласного інтелектуального турніру <b>«Ігри патріотів Херсонщини»</b> 2019 року. Про це повідомляють у прес-службі Херсонської облради.</p>
      <p>Учасників обласного фіналу привітали головний лікар Херсонського обласного центру здоров’я та спортивної медицини, депутат облради<b> Юрій Ромаскевич</b>, директор Департаменту освіти, науки та молоді облдержадміністрації, депутат облради<b> Євген Криницький</b>, директор КЗ «Херсонська обласна бібліотека для дітей ім. Дніпрової Чайки» Херсонської обласної ради<b> Анна Бардашевська</b> та ректор КВНЗ «Херсонська академія неперервної освіти» Херсонської обласної ради<b> Анатолій Зубко</b>. Саме в актовій залі Академії проходило святкове нагородження переможців обласного турніру 2019 року.</p>
      <p>Серед основних завдань цього щорічного інтелектуального змагання – сприяння патріотичному вихованню дітей шкільного віку, підвищення ролі бібліотек у поширенні краєзнавчих знань про Херсонську область, зростання рівня особистісного культурного розвитку, компетентності учнів, заохочення їх до систематичного читання, зокрема літератури про рідний край та творів письменників Херсонщини.</p>
      <p>Перший тур змагання за звання кращого знавця рідного краю відбувався із квітня до вересня поточного року в публічних бібліотеках, у тому числі спеціалізованих бібліотеках для дітей, бібліотеках загальноосвітніх навчальних закладів сіл, селищ, міст, об’єднаних територіальних громад Херсонщини. При цьому змагання учасників – учнів 4-9 класів закладів загальної середньої освіти – відбувалися з використанням ігрових карт нашого краю, розроблених фахівцями обласної бібліотеки для дітей за різною тематикою: для учнів 4-5 класів – «У пошуках знайомих незнайомців (тваринний світ Херсонщини)», «Зелене диво Херсонщини (рослинний світ рідного краю)»; для учнів 6-7 класів – «Херсонські ерудит-мандри (пам’ятники та пам’ятні місця, топоніміка краю)», «Лицарі Таврійського краю (козацька доба в історії Херсонщини)»; для учнів 8-9 класів – «Літературний круїз (письменники Херсонщини)», «Етнічний калейдоскоп Херсонщини», «Мистецька палітра Херсонщини».</p>
      <p>Переможці змагань першого кола взяли участь у наступному ІІ турі, де виборювали право представляти свій район, своє місто, ОТГ в обласному фіналі.</p>
      <p>Отож, 20 листопада кращі юні краєзнавці – патріоти Херсонщини взяли участь у фінальних змаганнях, а також продемонстрували свої знання з історії нашого краю козацької доби під час гри, яку бібліотекарі провели для них з використанням карти-ігрового поля великого формату. Паралельно відбулась професійна програма для бібліотечних працівників області.</p>
      <p>Організатори турніру під час святкового дійства нагородили переможців у трьох вікових категоріях дипломами та книжковими подарунками.</p>
      <p>Нагороди отримали і бібліотеки, читачі яких посіли І місце в турнірі – подяки і сертифікати на книжковий подарунок для фондів своїх бібліотек; подяками відзначені бібліотеки, що виявили найбільшу активність у розгортанні змагань.</p>
      <p>Цьогоріч перемогу в обласному фіналі турніру здобули:</p>
      <ul>
        <li>
          <i>у молодшій віковій групі:</i>
        </li>
      </ul>
      <p>І місце – <b>Чабан Маргарита</b>, учениця 5 класу Круглоозерської ЗОШ І-ІІІ ст. Голопристанського району. Подяку та книжковий подарунок отримала її бібліотекарка Тетяна Тарчинська;</p>
      <p>ІІ місце – <b>Поліщук Ксенія</b>, учениця 5 класу Голопристанської ЗОШ І-ІІІ ст. №1, читачка Голопристанської міської бібліотеки-філії для дітей;</p>
      <p>ІІІ місце – <b>Дзюба Дар’я</b>, учениця 5-А класу Херсонської ЗОШ І-ІІІ ст. №44;</p>
      <ul>
        <li>
          <i>у середній віковій групі:</i>
        </li>
      </ul>
      <p>І місце – <b>Стукан Поліна</b>, учениця 7 класу Каховського НВК «Гімназія – спеціалізована школа І ступеня з поглибленим вивченням іноземних мов» (завідувачка бібліотеки – Світлана Стрельчук);</p>
      <p>ІІ місце – <b>Тарасова Ксенія</b>, учениця 6-Б класу Херсонської гімназії №6;</p>
      <p>ІІІ місце – <b>Муллагалеєв Тимур</b>, учень 6-В класу Херсонської ЗОШ №31, читач Центральної бібліотеки для дітей Херсонської ЦБС;</p>
      <ul>
        <li>
          <i>у старшій віковій групі:</i>
        </li>
      </ul>
      <p>І місце – <b>Годованюк Михайло</b>, учень 9-Б класу Херсонської гімназії №20 (завідувачка бібліотеки – Лариса Ейсман);</p>
      <p>ІІ місце – <b>Батура Ірина</b>, учениця 9-А класу Херсонської ЗОШ №45;</p>
      <p>ІІІ місце – <b>Круковська Дана</b>, учениця 9 класу Каховського НВК «Гімназія – спеціалізована школа І ступеня з поглибленим вивченням іноземних мов».</p>
      <p>Святкову церемонію нагородження підготували і провели працівники Херсонської обласної бібліотеки для дітей ім. Дніпрової Чайки, за участю дитячих творчих колективів міста.</p>
      <related>
        <h4>Новини по темі</h4>
        <a href="https://pik.ua/news/url/najbilshij-kinofestival-dlja-ditej-ta-pidlitkiv-children-kinofest-ogolosiv-programu-v-hersoni"/>
        <a href="https://pik.ua/news/url/2628-lipnja-vidbudetsja-xvii-vseukrajinskij-blagodijnij-ditjachij-festival-chornomorski-igri"/>
        <a href="https://pik.ua/news/url/u-hersoni-vidbudetsja-pokaz-dokumentalnoji-vistavi-inkljuzivnogo-teatru"/>
      </related>
    </article>
  </body>
</html>