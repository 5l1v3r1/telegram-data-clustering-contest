<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/klonferi-hvataju-prikljucak-na-novom-beogradu-sloboda-sanja-o-aba-2-ligi/343182"/>
    <meta property="og:site_name" content="MozzartSport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Klonferi hvataju priključak na Novom Beogradu, Sloboda sanja o ABA 2 ligi"/>
    <meta property="og:description" content="Nastavljaju se nadmetanja u Košarkaškoj ligi Srbije"/>
  </head>
  <body>
    <article>
      <h1>Klonferi hvataju priključak na Novom Beogradu, Sloboda sanja o ABA 2 ligi</h1>
      <h2>Nastavljaju se nadmetanja u Košarkaškoj ligi Srbije</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>Stanje na tabeli nakon sedam odigranih kola u domaćem šampionatu izgleda da nikada nije bilo ovako „zgusnuto“. I dok se Borac suvereno odvojio na prvo mesto nakon pobede u derbiju protiv Zlatibora u prethodnom kolu, sada ga prati grupa od tri tima sa skorom od pet pobeda i dva poraza. Kada bi Čačani eventualno osvojili šampionat na Jadranu i plasirali se u prvi rang, tada bi eventualno sve te tri ekipe „počastio“ ulaskom u ABA 2 ligu.</p>
      <p>Krenućemo upravo od duela u Čačku, gde Borac ponovo igra kao domaćin, nakon što je sredinom nedelje ugostio slovenački Helios iz Domžala. Klub iz grada sa Morave za sada je bez ijedne greške u domaćem šampionatu i gledaće da tu seriju nastavi protiv Napretka iz Aleksinca (19.00).</p>
      <p>Nakon utakmice protiv Zlatibora u prethodnom kolu, trener Borca, popularni <b>Malina</b> je na konferenciji za medije izjavio da njegova ekipa jednostavno pokušava da kroz utakmice nadoknadi manjak treninga zbog zgusnutog rasporeda. Čini se, ipak, da to za sada ne predstavlja apsolutno nikakav problem za Čačane, ali sezona je prilično duga, na šta upozorava i strateg kluba iz grada sa Zapadne Morave.</p>
      <p>Napredak iz Aleksinca, sa druge strane, sve do poslednjeg kola bio je u fantastičnoj seriji rezultata i vrlo dugo je držao poziciju u samom vrhu tabele. Ipak, u poslednjem kolu kao da je došlo do određenog pražnjenja, pa je tako pobedu u ovoj varošici uspela da odnese Mladost iz Zemuna. Trener ove ekipe, <b>Nebojša</b> <b>Raičević</b>, nije bio nezadovoljan i istakao je da se ovakvo veče kad-tad moralo desiti. I za naredni susret protiv Borca najavljuje da nije „presudan“ za nastavak sezone, već da bi mogao da posluži igračima kao reper šta mogu da urade do kraja godine.</p>
      <p>A košarkaško uzbuđenje ponovo počinje da raste svega 60 kilometara zapadno od Čačka. Sloboda iz Užica odavno nije ovako dobro startovala u domaćem šampionatu i Ere se zato opravdano nadaju da je ovo ta godina kada bi mogli da se probiju u ABA 2 ligu. Večeras u dobro poznati „Veliki park“ dolazi novajlija u ligi, Kolubara iz Lazarevca (19.00).</p>
      <p>Pre dve nedelje u Užicu je viđen pravi košarkaški klasik, pošto je Napredak iz Aleksinca pao tek nakon produžetka, ubačenih stotki i mnogo uspona i padova (103:101). Ta pobeda je potom dodatno dobila na značaju proteklog vikenda, kada su Rosoneri pred televizijskim kamerama na istoku Banata uspeli da veoma ubedljivo pobede Vrščane, iako su imali prilično skraćenu rotaciju zbog manjih povreda i prehlada.</p>
      <p>Kao posledica toga, čak četiri košarkaša Slobode na terenu su provela više od 35 minuta, na šta je pažnju nakon utakmice ukazao i trener ove ekipe <b>Vladimir</b> <b>Lučić</b>. Dodao je tada da njegova ekipa tako inače ne igra, ali da je u Vršcu bez obzira na to, sve izgledalo gotovo perfektno. Uostalom, <b>Tevin</b> <b>Foster</b>, <b>Stefan</b> <b>Simić</b>, <b>Dimitrije</b> <b>Nikolić</b> i <b>Dušan</b> <b>Kutlešić</b> su ubacili preko 15 poena, što je bilo sasvim dovoljno da se slomi odlična ekipa Vršca.</p>
      <figure>
        <img src="https://mozzartsport.com/upload/CKEditor/23.11.2019/novak%20music.jpg"/>
      </figure>
      <p>Verovatno je svima pao kamen sa srca i u OKK Beogradu. Prethodne subote, Metalac iz Valjeva vodio je sa čak 11 poena pred početak poslednje četvrtine i Klonferi su gledali oči u oči sa sedmim porazom u domaćem šampionatu. Međutim, u poslednjoj četvrtini se bukvalno desilo čudo, pa su Beograđani predvođeni odličnim <b>Novakom</b> <b>Musićem</b> uspeli da u poptunosti preokrenu rezultat i da na kraju slave protiv Valjevaca.</p>
      <p>Mladi plejmejker bio je ključni u seriji OKK Beograda od 11:0, pošto je postigao šest poena, a ujedno je ukrao važnu loptu i nad njim je načinjen nesportski prekršaj na oko 30 sekundi pred kraj meča čime se Metalac faktički oprostio od pobede koju je imao u rukama.</p>
      <p>Klonferi će večeras, ruku na srce, imati veoma težak zadatak protiv Dinamika na Novom Beogradu (19.00). Međutim, daleko od toga da su bez šansi, pošto Dorćolci na meč dolaze sa teškog gostovanja u Sarajevu protiv Sparsa. I pored dva neuspeha u dosadašnjem toku šampionata, ekipa koja igra u Hali sportova može da bude zadovoljna, pa nas svakako odlučuje dobar „beogradski“ derbi.</p>
      <p>Interesantno bi moglo da bude i u Valjevu. Gledaćemo okršaj dve „šokirane“ ekipe, pošto je Metalac u prethodnom kolu iznenađujuće izgubio od OKK Beograda, dok je Novi Pazar doživeo pravi debakl u svom Pendiku do novosadske Vojvodine. Ove subote (19.30), pobeda će zbog toga biti na još većoj ceni.</p>
      <p>Da sve bude teže po Novopazarce, oni na susret dolaze nakon meča protiv Slobode u Tuzli sredinom nedelje i čini se da naporan ritam, sreda-subota polako počinje da im „dolazi glave“. Sa druge strane, Valjevci i dalje očigledno ne mogu da nađu neku konstantu, nakon što su krenuli u novu sezonu gotovo mesec dana kasnije u odnosu na sve ostale klubove. <b>Vlada</b> <b>Đokić</b>, trener Valjevaca, stoga i dalje pred sobom ima pune ruke posla ne bi li sačuvao Metalac u ligi.</p>
      <p>Za kraj subotnjeg programa, čeka nas izuzetno interesantan meč u Starim Banovcima gde će domaći Dunav dočekati jednu od najboljih ekipa dosadašnjeg toka Košarkaške lige Srbije, Zlatibor iz Čajetine (20.00).</p>
      <p>Gostujući sastav je u prethodnom kolu imao Borac u svojim rukama, ali ga je na kraju ispustio u veoma šokantnoj završnici. Sa druge strane, Dunav je igrao na domaćem terenu protiv „osakaćenog“ Tamiša, koji je na meč došao bez dva važna igrača, a potom su se povredili <b>Predrag</b> <b>Prlja</b> i <b>Marko</b> <b>Pavićević</b>. Da sve bude gore, <b>Aleksa</b> <b>Čabrilo</b> je brzo ušao u problem sa faulovima, pa je ekipa iz Starih Banovaca rutinski upsiala pobedu.</p>
      <p>Pobeda bi Zlatiboru mnogo značila u nastojanju da se domogne mesta u ABA 2 ligi naredne sezone, pa zbog toga treba očekivati velika uzbuđenja. U Starim Banovcima su prethodne sezone padale neke veoma jake ekipe, pa nema razloga da išta drugačije bude i u novom takmičarskom ciklusu.</p>
      <p>
        <b>KOŠARKAŠKA LIGA SRBIJE – 8. KOLO</b>
      </p>
      <p>
        <b>Petak</b>
      </p>
      <p>Tamiš - Vojvodina 98:62</p>
      <p>
        <b>Subota</b>
        <br/>
        <b>
          <a href="https://www.mozzartbet.com/sr#/match/4544462">19.00: (1,03) Borac (28,00) Napredak (12,00)</a>
        </b>
        <br/>
        <b>
          <a href="https://www.mozzartbet.com/sr#/match/4544337">19.00: Sloboda – Kolubara</a>
          <br/>
          <a href="https://www.mozzartbet.com/sr#/match/4544338">19.00: (1,02) Dinamik (30,00) OKK Beograd (13,00)</a>
          <br/>
          <a href="https://www.mozzartbet.com/sr#/match/4544339">19.30: (2,70) Metalac (14,50) Novi Pazar (1,55)</a>
          <br/>
          <a href="https://www.mozzartbet.com/sr#/match/4544340">20.00: (3,90) Dunav (16,00) Zlatibor (1,30)</a>
        </b>
      </p>
      <p><b>Nedelja</b><br/>13.00: Mladost Zemun – Vršac</p>
      <p>
        <b>Napomena: </b>
        <i>Kvote su podložne promenama</i>
      </p>
      <figure>
        <img src="https://mozzartsport.com/upload/CKEditor/23.11.2019/kakaakakakakakakakakakakakakakkkaak.PNG"/>
      </figure>
      <p><b>Piše: </b><i>Srđan TODOROVIĆ</i><br/><b>Foto</b>: <i>Star Sport</i></p>
      <hr/>
      <figure>
        <img src="https://mozzartsport.com/upload/CKEditor/23.11.2019/27.medjunarodni%20ragbi%20turnir.png"/>
      </figure>
      <p> </p>
    </article>
  </body>
</html>