<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/lifestyle/sxeseis/item/489991-%CE%B1%CF%80%CE%B9%CF%83%CF%84%CE%AF%CE%B1-%CE%AC%CE%BD%CE%B4%CF%81%CE%B5%CF%82-%CE%BA%CE%B1%CE%B9-%CE%B3%CF%85%CE%BD%CE%B1%CE%AF%CE%BA%CE%B5%CF%82-%CF%84%CE%B7%CE%BD-%CE%BF%CF%81%CE%AF%CE%B6%CE%BF%CF%85%CE%BD-%CE%B4%CE%B9%CE%B1%CF%86%CE%BF%CF%81%CE%B5%CF%84%CE%B9%CE%BA%CE%AC"/>
    <meta property="og:site_name" content="thestival.gr"/>
    <meta property="article:published_time" content="2019-11-23T00:39:00+00:00"/>
    <meta property="og:title" content="Απιστία: Άνδρες και γυναίκες την ορίζουν διαφορετικά"/>
    <meta property="og:description" content="Μπορεί να ζούμε στον ψηφιακό κόσμο του facebook αλλά οι λόγοι που μπορεί να οδηγήσουν σε σκηνή ζηλοτυπίας τα δύο φύλα δεν διαφέρουν και πολύ από τον προηγούμενο αιώνα"/>
  </head>
  <body>
    <article>
      <h1>Απιστία: Άνδρες και γυναίκες την ορίζουν διαφορετικά</h1>
      <address><time datetime="2019-11-23T00:39:00+00:00">23 Nov 2019, 00:39</time> by <a rel="author">Thestival team</a></address>
      <p>Μπορεί να ζούμε στον ψηφιακό κόσμο του facebook αλλά οι λόγοι που μπορεί να οδηγήσουν σε σκηνή ζηλοτυπίας τα δύο φύλα δεν διαφέρουν και πολύ από τον προηγούμενο αιώνα</p>
      <p>Τα μέσα κοινωνικής δικτύωσης έχουν αυξήσει ασύγκριτα τις ευκαιρίες για νέες γνωριμίες και συνεκδοχικά για απιστίες. Δεν φαίνεται όμως να έχουν επηρεάσει δραματικά το πώς σημασιοδοτεί κάθε φύλο το είδος και το βάρος της απιστίας, σε σχέση με τον περασμένο αιώνα.</p>
      <p>Η ζήλια μεταξύ των συντρόφων είναι σοβαρό θέμα, διότι πέραν της καταστροφής που επιφέρει στην καθημερινότητα του ζευγαριού, είναι μια κλασική αφορμή ενδοοικογενειακής βίας. Το, δε, φαινόμενο της παθολογικής ζήλιας τελειώνει συνήθως άσχημα· όχι μόνο στα έργα της παγκόσμιας δραματουργίας, όπως στον Οθέλο του Σαίξπηρ, αλλά και στην πραγματική ζωή. Στο μεταξύ, τα μέσα κοινωνικής δικτύωσης αυξάνουν τους λόγους για τους οποίους μπορεί κάποιος να ζηλέψει. Αυτά αναλογιζόμενοι, ερευνητές από το Πανεπιστήμιο του Κάρντιφ ερεύνησαν το πώς εκδηλώνεται η ζήλια μεταξύ των δύο φύλων, υπό την επίδραση των μέσων κοινωνικής δικτύωσης όπως το Facebook. Τα ευρήματα της μελέτης δημοσιεύθηκαν στο Evolutionary Psychological Science.</p>
      <p>Στο πλαίσιο της μελέτης, 21 άνδρες και 23 γυναίκες προπτυχιακοί φοιτητές εκτέθηκαν σε υποτιθέμενα μηνύματα από το Facebook, τα οποία δήθεν εστάλησαν στους συντρόφους τους. Κάποια από τα μηνύματα «αποκάλυπταν» σεξουαλική απιστία, κάποια άλλα συναισθηματική και κάποια άλλα υπονοούσαν και τα δύο. Ενδεικτικά: «Εσύ πρέπει να είσαι το άλλο μου μισό». «Η χθεσινή νύχτα ήταν εκρηκτική». «Είμαι τόσο δεμένος μαζί σου, αν και δεν έχουμε πλαγιάσει μαζί». «Με έχεις αναστατώσει πολύ».</p>
      <p>Εκεί, λοιπόν, φάνηκε ότι οι άνδρες ενοχλούνταν περισσότερο με τη σεξουαλική απιστία, παρά με τη συναισθηματική. Το ενδεχόμενο να τους έχει απατήσει η σύντροφός τους κάνοντας σεξ με έναν άλλο άνδρα τους προκαλούσε μεγαλύτερη αναστάτωση από το να τους έχει απατήσει μόνο συναισθηματικά. Στον αντίποδα οι γυναίκες ενοχλούνταν ιδιαίτερα όταν το φερόμενο μήνυμα το είχε στείλει κάποια που διεκδικούσε τον σύντροφό της, μια αντίζηλος δηλαδή. Ανεξάρτητα από το περιεχόμενο, οι γυναίκες γενικά ήταν πιο αναστατωμένες από τους άνδρες όταν έπρεπε να σχηματίσουν εικόνες, με βάση ένα μήνυμα που αποκάλυπτε την εις βάρος τους απιστία. Και τα δύο φύλα, ωστόσο, πάθαιναν κρίση ζηλοτυπίας με διαφορετικές αφετηρίες. Με άλλα λόγια δεν τους ενοχλούσαν εξίσου τα ίδια πράγματα, όπως φάνηκε στην έρευνα, σίγουρα όμως τους ενοχλούσε πολύ η απιστία.</p>
      <p>
        <i>Πηγή: Ygeiamou.gr</i>
      </p>
    </article>
  </body>
</html>