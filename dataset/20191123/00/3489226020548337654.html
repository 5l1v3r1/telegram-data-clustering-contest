<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/axtsiogloy-kata-asfalistikoy-broytsh-h-apolyth-exapathsh-mesaias-taxhs-kai-xamhloterwn-eisodhmatwn"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Αχτσιόγλου κατά ασφαλιστικού Βρούτση: Η «απόλυτη εξαπάτηση» μεσαίας τάξης και χαμηλότερων εισοδημάτων"/>
    <meta property="og:description" content="Η τομεάρχης Εργασίας και Κοινωνικής Ασφάλισης της ΚΟ του ΣΥΡΙΖΑ, σχολιάζει τους βασικούς άξονες του νέου ασφαλιστικού και του νέου συστήματος εισφορών που παρουσίασε το πρωί του Σαββάτου ο υπουργός Εργασίας λέγοντας ότι η δήθεν «ελεύθερη» επιλογή ασφαλιστικής κλάσης που διαφημίζει ο κ. Βρούτσης πολύ απλά σημαίνει μεγάλη μείωση εισφορών για τα πολύ υψηλά εισοδήματα και μεγάλη επιβάρυνση των χαμηλότερων εισοδημάτων."/>
  </head>
  <body>
    <article>
      <h1>Αχτσιόγλου κατά ασφαλιστικού Βρούτση: Η «απόλυτη εξαπάτηση» μεσαίας τάξης και χαμηλότερων εισοδημάτων</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Newsroom</a></address>
      <h4>Η τομεάρχης Εργασίας και Κοινωνικής Ασφάλισης της ΚΟ του ΣΥΡΙΖΑ,<a href="https://www.documentonews.gr/article/broytshs-aytes-einai-oi-nees-eisfores-gia-toys-eleytheroys-epaggelmaties"><b> σχολιάζει τους βασικούς άξονες του νέου ασφαλιστικού και του νέου συστήματος εισφορών που παρουσίασε το πρωί του Σαββάτου ο υπουργός Εργασίας </b></a>λέγοντας ότι η δήθεν «ελεύθερη» επιλογή ασφαλιστικής κλάσης που διαφημίζει ο κ. Βρούτσης πολύ απλά σημαίνει μεγάλη μείωση εισφορών για τα πολύ υψηλά εισοδήματα και μεγάλη επιβάρυνση των χαμηλότερων εισοδημάτων.</h4>
      <p>Συγκεκριμένα, η κυρία Αχτσιόγλου αναφέρει σε ανακοίνωσή της:</p>
      <p>«Την ευθεία, μεγάλη και αναίτια οικονομική επιβάρυνση της συντριπτικής πλειονότητας των μη μισθωτών ανακοίνωσε σήμερα ο κ. Βρούτσης.</p>
      <p>Συγκεκριμένα, με το σχέδιο που ο ίδιος παρουσίασε η κατώτατη εισφορά αυξάνεται από τα 175 στα 210 ευρώ τον μήνα. <b>Αυξάνονται δηλαδή κατά 20% οι εισφορές για το 85% των μη μισθωτών </b>και η ετήσια επιβάρυνσή τους είναι τουλάχιστον 420 ευρώ.</p>
      <p>Το σχέδιο της κυβέρνησης της ΝΔ<b> ευνοεί μόνο μία απειροελάχιστη ελίτ </b>εις βάρος του 85% των μη μισθωτών.</p>
      <p>Η δήθεν «ελεύθερη» επιλογή ασφαλιστικής κλάσης που διαφημίζει ο κ. Βρούτσης πολύ απλά σημαίνει μεγάλη μείωση εισφορών για τα πολύ υψηλά εισοδήματα και μεγάλη επιβάρυνση των χαμηλότερων εισοδημάτων.</p>
      <p>Η κοροϊδία επιβεβαιώνεται και από το γεγονός ότι προαιρετική καταβολή υψηλότερων εισφορών για υψηλότερη σύνταξη υπάρχει και σήμερα καθώς νομοθετήθηκε επί ΣΥΡΙΖΑ.</p>
      <p>Αυτό δεν είναι απλώς επιβάρυνση αλλά η απόλυτη εξαπάτηση της μεσαίας τάξης και των χαμηλότερων εισοδημάτων. Που όσα κατά παραγγελία πρωτοσέλιδα και αν διαμορφωθούν θα το διαπιστώσουν σύντομα στην τσέπη τους».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>