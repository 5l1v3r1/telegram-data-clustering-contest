<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774282,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="אמזון נגד הפנטגון: מכרז הענן בו זכתה מיקרוסופט היה מוטה"/>
    <meta property="og:description" content="ענקית המשלוחים המקוונים הגישה תביעה בבימ&quot;ש פדרלי בטענה כי מכרז הענק בסך 10 מיליארד דולר היה מוטה מלכתחילה; טוענת כי הטינה האישית בין הנשיא טראמפ לבעלים של החברה, ג'ף בזוס, השפיעה על תוצאותיו"/>
  </head>
  <body>
    <article>
      <h1>אמזון נגד הפנטגון: מכרז הענן בו זכתה מיקרוסופט היה מוטה</h1>
      <h2>ענקית המשלוחים המקוונים הגישה תביעה בבימ"ש פדרלי בטענה כי מכרז הענק בסך 10 מיליארד דולר היה מוטה מלכתחילה; טוענת כי הטינה האישית בין הנשיא טראמפ לבעלים של החברה, ג'ף בזוס, השפיעה על תוצאותיו</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">רפאל קאהאן</a></address>
      <p>אמזון הגישה אמש (ו') תביעה לבית המשפט הפדרלי שמטפל בטענות כספיות נגד הממשל בטענה שהליך <a href="https://www.calcalist.co.il/internet/articles/0,7340,L-3772419,00.html">בחירת הזוכה במכרז מחשוב הענן, JEDI, של הפנטגון בו זכתה מיקרוסופט </a>היה מוטה מלכתחילה. מיקרוסופט הודיעה שזכתה במכרז ב-25 באוטובר אחרון.</p>
      <p>המכרז, ששוויו כ-10 מיליארד דולר ל-10 שנים, הועבר למיקרוסופט לאחר תקופה ארוכה של התלבטויות. הזכייה בו מסייעת להעפיל לראש רשימת ספקי מחשוב הענן הגלובליות, ומיקרוסופט מנסה כבר כשנתיים לזכות בו. בתחילה התמודדו עליו גם אורקל, IBM וגוגל. אך הן הוסרו מהרשימה לאחר שבממשל טענו שרק אמזון ומיקרוסופט ענו על תנאי הסף. אורקל הגישה לאחרונה תביעה על הסרתה מהמכרז לבית המשפט הפדרלי לערעורים.</p>
      <figure>
        <img src="https://images1.calcalist.co.il/PicServer3/2019/09/23/937255/330890148_1-487971_l.jpg"/>
        <figcaption>ג'ף בזוס, אמזון <br/>צילום: בלומברג</figcaption>
      </figure>
      <p><a href="https://www.calcalist.co.il/internet/articles/0,7340,L-3747259,00.html">גוגל מנגד נאלצה לפרוש </a>לאחר שמחאה חריפה של עובדי החברה גרמה לה משבר יח''ץ שהצטרף לטענות ביחס למכרזים נוספים שביצעה עבור הצבא האמריקאי. מנגד, במיקרוסופט אמנם לא נהנו מתמיכה מקיר לקיר של העובדים - אך בחברה הצליחו עם זאת להגיש את המועמדות ללא מחאות נרחבות.</p>
      <p>אמזון טוענת להטיה של המכרז בהוראתו של הנשיא דונלד טראמפ. <a href="https://www.calcalist.co.il/world/articles/0,7340,L-3755953,00.html">ג'ף בזוס מנכ''ל ומייסד אמזון הוא יריב ותיק של טראמפ,</a> והוא לא מהסס לתקוף אותו דרך עיתון הוושינגטון פוסט שבבעלותו. על פי מסמכי התביעה, אמזון הגישה ראיות שכוללות סרטוני וידאו של טראמפ מנהל באופן אישי את המכרז. עם זאת בחברה ציינו שחלק ניכר מהראיות צריכות להיוותר חסויות כי הן חושפות סודות מסחריים ומודלים עסקיים פנימיים.</p>
    </article>
  </body>
</html>