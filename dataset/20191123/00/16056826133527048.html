<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200482"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="‘গাঙচিল’ নিয়ে ব্যস্ত তারা"/>
    <meta property="og:description" content="ক’দিন আগে নোয়াখালীতে পরিচালক নঈম ইমতিয়াজ নেয়ামূল তার নতুন ছবি ‘গাঙচিল’-এর প্রথমভাগের কাজ শুরু করেন। মাঝে ঢাকায় শুটিংয়ের পর কিছুদিন শুটিং বিরতি ছিল। গত ১৯শে নভেম্বর থেকে নোয়াখালীর কোম্পানীগঞ্জের বসুরহাট ইউনিয়নে ছবির শুটিং আবার শুরু হয়েছে। এদিকে শুটিং ইউনিট দু’দিন আগে পৌঁছালেও সড়কপথে অবরোধের কারণে হেলিকপ্টারে শুটিং স্পটে বুধবার পৌঁছান পূর্ণিমা। এরইমধ্যে এ ছবির নায়ক ফেরদৌসও স্পটে পৌঁছে যান।  পূর্ণিমা বলেন, কাজটি ভালো হচ্ছে। বর্তমানে এ সিনেমার দ্বিতীয়ভাগের কাজ চলছে। ছবিতে চরের মানুষের জীবনের গল্প উঠে এসেছে। ফেরদৌস বলেন, কাশবনসহ বেশকিছু মনোরম লোকেশন আছে এই এলাকায়। ভালোভাবেই এগিয়ে চলছে শুটিং। টানা কয়েকদিন এখানে শুটিং চলবে। নোয়াখালীর কোম্পানীগঞ্জ উপজেলার বসুরহাট ইউনিয়নের গাঙচিল চরের নাম থেকেই ছবির নাম ‘গাঙচিল’ রাখা হয়েছে। কাজটি নিয়ে বেশ আশাবাদ প্রকাশ করেন ফেরদৌস। ছবিটিতে এনজিওর কর্মী মোহনার চরিত্রে অভিনয় করছেন পূর্ণিমা। সাংবাদিক সাগর চরিত্রে অভিনয় করছেন ফেরদৌস। সড়ক পরিবহন ও সেতুমন্ত্রী ওবায়দুল কাদেরের লেখা উপন্যাস ‘গাঙচিল’ থেকে ছবিটি নির্মাণ করা হচ্ছে। ছবিতে আরো বিভিন্ন চরিত্রে অভিনয় করছেন আসাদুজ্জমান নূর, তারিক আনাম…"/>
  </head>
  <body>
    <article>
      <h1>‘গাঙচিল’ নিয়ে ব্যস্ত তারা</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">স্টাফ রিপোর্টার</a></address>
      <p>ক’দিন আগে নোয়াখালীতে পরিচালক নঈম ইমতিয়াজ নেয়ামূল তার নতুন ছবি ‘গাঙচিল’-এর প্রথমভাগের কাজ শুরু করেন। মাঝে ঢাকায় শুটিংয়ের পর কিছুদিন শুটিং বিরতি ছিল। গত ১৯শে নভেম্বর থেকে নোয়াখালীর কোম্পানীগঞ্জের বসুরহাট ইউনিয়নে ছবির শুটিং আবার শুরু হয়েছে। এদিকে শুটিং ইউনিট দু’দিন আগে পৌঁছালেও সড়কপথে অবরোধের কারণে হেলিকপ্টারে শুটিং স্পটে বুধবার পৌঁছান পূর্ণিমা। এরইমধ্যে এ ছবির নায়ক ফেরদৌসও স্পটে পৌঁছে যান।  পূর্ণিমা বলেন, কাজটি ভালো হচ্ছে। বর্তমানে এ সিনেমার দ্বিতীয়ভাগের কাজ চলছে। ছবিতে চরের মানুষের জীবনের গল্প উঠে এসেছে। ফেরদৌস বলেন, কাশবনসহ বেশকিছু মনোরম লোকেশন আছে এই এলাকায়।</p>
      <p>ভালোভাবেই এগিয়ে চলছে শুটিং। টানা কয়েকদিন এখানে শুটিং চলবে। নোয়াখালীর কোম্পানীগঞ্জ উপজেলার বসুরহাট ইউনিয়নের গাঙচিল চরের নাম থেকেই ছবির নাম ‘গাঙচিল’ রাখা হয়েছে। কাজটি নিয়ে বেশ আশাবাদ প্রকাশ করেন ফেরদৌস। ছবিটিতে এনজিওর কর্মী মোহনার চরিত্রে অভিনয় করছেন পূর্ণিমা। সাংবাদিক সাগর চরিত্রে অভিনয় করছেন ফেরদৌস। সড়ক পরিবহন ও সেতুমন্ত্রী ওবায়দুল কাদেরের লেখা উপন্যাস ‘গাঙচিল’ থেকে ছবিটি নির্মাণ করা হচ্ছে। ছবিতে আরো বিভিন্ন চরিত্রে অভিনয় করছেন আসাদুজ্জমান নূর, তারিক আনাম খান, আনিসুর রহমান মিলন, জয়রাজ প্রমূখ।</p>
      <p>এই বিভাগের সর্বাধিক পঠিত</p>
    </article>
  </body>
</html>