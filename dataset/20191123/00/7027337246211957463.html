<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699579/%D8%AA%D8%B9%D8%B7%DB%8C%D9%84%DB%8C-%D8%A8%D8%B1%D8%AE%DB%8C-%D9%87%D9%85%D8%A7%DB%8C%D8%B4%E2%80%8C%D9%87%D8%A7%DB%8C-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%D9%87-%D8%AF%D9%84%DB%8C%D9%84-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="تعطیلی برخی همایش‌های اقتصادی به دلیل قطعی اینترنت"/>
    <meta property="og:description" content="بسیاری از فعالیت‌ها مانند ارسال نامه دفاتر و شرکت‌ها در بسترهایی مانند واتساپ انجام می‌شد که اکنون به حداقل رسیده است و جالب آنکه دستگاه هایی مانند فکس که سال ها از دور خارج شده بودند دوباره رو آمدند."/>
  </head>
  <body>
    <article>
      <h1>تعطیلی برخی همایش‌های اقتصادی به دلیل قطعی اینترنت</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>بسیاری از فعالیت‌ها مانند ارسال نامه دفاتر و شرکت‌ها در بسترهایی مانند واتساپ انجام می‌شد که اکنون به حداقل رسیده است و جالب آنکه دستگاه هایی مانند فکس که سال ها از دور خارج شده بودند دوباره رو آمدند.</b>
      </p>
      <p>قطع سراسری اینترنت در روزهای اخیر و به دنبال آن عدم دسترسی مردم به شبکه‌ها و سایت‌های عرضه شده در بستر سایبری، باعث شده تا کسب و کار بسیاری از فعالان این حوزه تعطیل و درآمدشان ها به صفر برسد به طوری که براساس خبرها در سه روز اول قطعی اینترنت صاحبان این مشاغل 900 میلیارد تومان خسارت دیدند.</p>
      <p>به گزارش ایلنا، در سال‌های اخیر کسب و کارهای زیادی در بستر اینترنت و با سرمایه‌گذاری قابل توجه ایجاد شده است، اما ناآرامی‌های چند روز گذشته در 28 استان کشور که به دلیل افزایش قیمت بنزین صورت گرفت باعث شد تا دولت دسترسی مردم به اینترنت را قطع کند؛ در پی این اتفاق بسیاری از مشاغل که بخش بزرگی از خدمات‌شان به مردم از طریق نت بود دچار ضرر و زیان شد.</p>
      <p>آن طور که مهرداد سهرابی مدیر کل فناوری و ارتباطات استان فارس گفت: در تمام دنیا رسم بر این است که کسب و کارهای اینترنتی به دلیل اینکه بتوانند در تمام شرایط فعالیت کنند نباید به یک فضا و نرم افزار بسنده کنند، چرا که این مهم یک تهدید بزرگ برای کسب و کارها به شمار می رود.</p>
      <p>مدیر کل فناوری و ارتباطات استان فارس با بیان اینکه قطعی اینترنت سبب شده که بسیاری از کسب و کارها و دستگاه‌های اجرایی، دانشگاه ها و ...با مشکلات مواجه شوند، افزود: در حال حاضر شبکه داخلی اینترنت کشور نه تنها مشکلی ندارد که فعال نیز است، کسب و کارهایی که دارای پلتفرم بومی هستند و سرور آنها در درون کشور راه‌اندازی شده هم مانند بانک‌ها، اسنپ، تپ‌سی، دیجی‌کالا و... مانند سابق به ارائه خدمات می‌پردازند.</p>
      <p>وی با اشاره به اینکه دسترسی به سایت‌های خارج از کشور هم به دلیل اتخاذ تصمیم ملی قطع شده گفت: نرم افزارهایی مانند اینستاگرام، واتساپ و ... هم به دلیل اینکه سرور آنها در خارج از کشور است مانند کسب و کارهایی که پلتفرم آنها در خارج از کشور است قطع شده همین موضوع باعث شد که نه تنها بسیاری از کسب وکارها مختل شود که کسب و کارهایی هم که در یک پلتفرم فعالیت می کنند با مشکل مواجه شوند. در صورتی که همه این کسب و کارها باید پلتفرم بومی داشته باشند تا بتوانند در تمام شرایط به فعالیت خود ادامه دهند.</p>
      <p>مدیر کل فناوری و ارتباطات استان در ادامه اضافه کرد: درست است که قبلا هم اینترنت بنا به دلایل متعدد قطع می شد، اما باید کسب و کارهای اینترنتی به سمتی هدایت شوند که در تمام شرایط بتوانند به فعالیت خود ادامه دهند. زیرا شبکه‌هایی مانند اینستاگرام دارای بیشترین رشد در کسب و کار است.</p>
      <p>
        <b>رو آمدن دوباره فلش در کسب وکارها</b>
      </p>
      <p>یکی از فعالان حوزه کسب و کار اینترنتی با بیان اینکه فضاهایی مانند اینستاگرام توانسته درآمد زیادی را برای فعالان حوزه کسب و کار داشته باشد، افزود : این در حالی است که بعضی از کسب و کارها در فضاهایی مانند اینستاگرام روزانه 100 میلیون درآمد‌زایی داشتند که قطعی اینترنت در روزهای گذشته سبب شد درآمدشان به صفر برسد.</p>
      <p>نازنین عقیلی با بیان اینکه در شرایط فعلی به هیچ وجه نمی‌توانیم با ورودی‌های خارجی در اینترنت ارتباط داشته باشیم، گفت: بسیاری از فعالیت‌ها مانند ارسال نامه دفاتر و شرکت‌ها در بسترهایی مانند واتساپ انجام می‌شد که اکنون به حداقل رسیده است و جالب آنکه دستگاه هایی مانند فکس که سال ها از دور خارج شده بودند دوباره رو آمدند.</p>
      <p>این فعال حوزه اینترنت با اشاره به اینکه بسیاری از ما برای انجام کارهای‌مان مجبوریم از فلش استفاده کنیم و از طریق مسافران هواپیما و رانندگان اتوبوس به شهرهای دیگر از جمله تهران ارسال کنیم ،افزود: متاسفانه بجای آنکه به جلو حرکت کنیم در حال رفتن به عقب هستیم.</p>
      <p>
        <b>قطعی اینترنت، کسب و کارهای عادی را هم تعطیل کرد</b>
      </p>
      <p>ماهرانی رئیس کمیسیون کارآفرینی و کسب و کارهای نوین و دانش بنیان اتاق بازرگانی فارس هم در این باره اعتقاد دارد که قطعی اینترنت سبب تعطیلی بسیاری از کسب و کارها شده است.</p>
      <p>به گفته وی اگرچه قرار بود یک همایش بزرگ در روز شنبه برگزار شود، اما قطعی اینترنت سبب شد نتوانیم اطلاع رسانی کنیم و در ادامه این اتفاق، سبب تعطیلی این برنامه بزرگ شد.</p>
      <p>امید ماهرانی با اشاره به اینکه قطعی اینترنت علاوه بر تعطیلی بسیاری از کسب و کارهای اینترنتی، سبب شده که بسیاری از کسب و کارهای عادی هم تعطیل شوند، اظهار کرد: این مهم سبب شده که برای انجام اموری مانند صادرات و واردات محصولات، نتوانیم بسیاری از اطلاعات را با مشتریان رد و بدل کرده و هماهنگی های لازم را انجام دهیم.</p>
      <p>وی در ادامه افزود: تاکنون بستر کسب و کارهای اینترنتی در استان فراهم نشده اما امیدوارم کم کم شاهد بازشدن فضاهای کسب و کار در استان باشیم.</p>
      <p>
        <b>نتوانستیم درآمدی کسب کنیم</b>
      </p>
      <p>محمد یکی از فعالان حوزه کسب و کار اینترنتی نیز با بیان اینکه تا پیش از این اتفاقات روزانه 10 الی 12 سفارش از طریق فضاهایی مانند واتساپ و اینستاگرام ثبت می‌کردیم، گفت: این مهم سبب شده درآمد ما در روزهای گذشته به صفر برسد.</p>
    </article>
  </body>
</html>