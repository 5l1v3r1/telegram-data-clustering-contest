<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/mybusiness/donne-nel-mondo/2019/11/23/differenze-donne-uomini-stem"/>
    <meta property="og:site_name" content="VANITY FAIR"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Ma il cervello delle donne è diverso da quello degli uomini?"/>
    <meta property="og:description" content="Le nuove ricerche mostrano che esistono pochissime differenze tra i due cervelli e che queste non sono sufficienti per spiegare gli stereotipi e i ruoli che abbiamo nella società. «Se pensiamo diversamente, invece, questo accade perché siamo tutti individui unici»"/>
  </head>
  <body>
    <article>
      <h1>Ma il cervello delle donne è diverso da quello degli uomini?</h1>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://www.vanityfair.it/author/spignataro" target="_blank">Sabina Pignataro</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/21120516/Angela-Spaini-L-950x684.jpg"/>
        </figure>
        <figure>
          <img src="https://images.vanityfair.it/gallery/110086/Big/3e7e0066-6d24-43c8-8c50-b64e3fccb672.jpg"/>
          <figcaption><b>LA MEMORIA</b><br/>Se a colazione litighiamo con lui, a cena avrà già dimenticato tutto. Cosa che aumenta la nostra rabbia, visto che noi ricordiamo ogni singola parola. «Accade perché la donna ha più connessioni tra gli emisferi» spiega Elena Garro, medica e chirurga, vicepresidente dell’<a href="https://www.donnemedico.org/">Aidm, Associazione Italiana delle Donne Medico</a> di Torino, «Le donne, infatti, svolgono meglio compiti come mantenere l'attenzione, ricordare le nozioni verbali e riconoscere i volti».</figcaption>
        </figure>
        <figure>
          <img src="https://images.vanityfair.it/gallery/110086/Big/892b1274-e43d-4cec-893e-e5161967d38a.jpg"/>
          <figcaption><b>LE REAZIONI</b><br/>Tu e lui siete stati a pranzo da tua suocera, ma l’incontro non è andato bene: lei è stata poco carina con te. Tornati a casa, dici al tuo lui: «Quello che è successo mi ha ferita». Lui risponde: «Perché? Cosa è successo?». Secondo Elena Garro: «Qualunque azione capiti, la donna la interiorizza di più e si fa un suo discorso personale. Lei è mentale. Lui più meccanico, avendo maggiori connessioni nello stesso emisfero».</figcaption>
        </figure>
        <figure>
          <img src="https://images.vanityfair.it/gallery/110086/Big/adc2578b-f6ab-488f-98a3-e618dc6f04bd.JPG"/>
          <figcaption><b>PROBLEM SOLVING</b><br/>Quando sei in crisi, quando hai un problema che ti affligge, pensi subito alla tua migliore amica. Istintivamente chiami lei, e non un amico. Secondo l’esperta: «L’uomo è portato a fare per rispondere a un’esigenza. La donna invece immagazzina il problema, e poi agisce. Ha una maggiore capacità di problem solving, perché il suo cervello ha più connessioni tra l’emisfero sinistro (analitico) e destro (intuitivo)».</figcaption>
        </figure>
        <figure>
          <img src="https://images.vanityfair.it/gallery/110086/Big/7e4107c9-abd8-4246-9c0e-ad9f3aaa85ac.jpg"/>
          <figcaption><b>IL SENSO DELL’ORIENTAMENTO</b><br/>«Le abilità visuospaziali come l'orientamento sono maggiormente espresse nell'uomo» dice la dottoressaElena Garro. Ma noi, in compenso, abbiamo uno speciale talento che loro rifiutano: chiedere indicazioni ai passanti.</figcaption>
        </figure>
        <figure>
          <img src="https://images.vanityfair.it/gallery/110086/Big/0ca5ebd1-27e9-4a6f-9436-85b372d7a4d4.jpg"/>
          <figcaption><b>L’INTUITO</b><br/>L’intuito è il nostro migliore amico: ci consiglia sempre la scelta giusta. Quindi più ce n’è, meglio è. E più ce n’è, se: si è rilassati, si fa un lavoro più creativo che matematico, si è un po’ irrazionali. E, se si è donne: «La capacità di attivare anche l’emisfero destro, tipica delle donne, facilita i processi intuitivi».</figcaption>
        </figure>
        <figure>
          <img src="https://images.vanityfair.it/gallery/110086/Big/9aa65060-406d-42f5-a92c-53168d68ec3b.jpg"/>
          <figcaption><b>LA PERCEZIONE DEL DOLORE</b><br/>Inavvertitamente batti il ginocchio sul bordo del letto. Se dici di aver male, lui ride: gli sembra impossibile che tu possa provare dolore. «Uno stimolo doloroso di pari intensità viene percepito maggiormente nella donna, perché si attivano le aree emotive» spiega Elena Garro. «Non è che lei tolleri di meno il dolore, ma lo sente di più».</figcaption>
        </figure>
        <figure>
          <img src="https://images.vanityfair.it/gallery/110086/Big/4f35dcf2-83f3-4a88-a065-ba5376c26b78.jpg"/>
          <figcaption><b>L’UMORE</b><br/>I romantici la definiscono malinconia, i cinici intrattabilità. Fatto sta che il nostro umore è più mutevole del loro. «La donna, interiorizzando maggiormente gli stimoli esterni, è più incline alla depressione» dice l’esperta. Ma qui entra in gioco anche il fattore ormonale: «Durante il ciclo, per esempio, gli ormoni si abbassano, rendendola triste e irritabile. Eppure, proprio grazie agli ormoni, la donna vive di più: rigenerano i nostri neuroni».</figcaption>
        </figure>
        <figcaption>Le differenze tra il cervello maschile e femminile</figcaption>
      </slideshow>
      <p>
        <b>Le nuove ricerche mostrano che esistono pochissime differenze tra i due cervelli e che queste non sono sufficienti per spiegare gli stereotipi e i ruoli che abbiamo nella società. «Se pensiamo diversamente, invece, questo accade perché siamo tutti individui unici»</b>
      </p>
      <p><a href="https://www.vanityfair.it/benessere/what-women-want/2019/05/29/le-differenze-tra-il-cervello-maschile-e-femminile">È vero che il cervello delle donne è diverso da quello degli uomini?</a> È vero che le donne sono fisicamente più deboli, meno intelligenti, meno adatte alle scienze, ma più predisposte a occuparsi dei figli? Ed è vero che gli uomini sono per natura il sesso dominante?</p>
      <p>Per migliaia di anni, scrive <b>Angela Saini</b> nel suo saggio, <b><i>Inferiori</i>.<i> Come la scienza ha penalizzato le donne</i></b> (HarperCollins), si è creduto che il corpo e il cervello delle donne e degli uomini fossero radicalmente ed essenzialmente diversi.</p>
      <p>Sulla base di questa convinzione sono state attribuite alle donne e agli uomini caratteristiche, inclinazioni e capacità differenti. Ancora oggi, scrive l’autrice (che, a dispetto del nome, è una pluripremiata giornalista scientifica inglese), «non importa quante leggi sulla parità dei sessi siano state approvate: la sensazione che avvertiamo è quella di non essere uguali».</p>
      <p>Secondo Saini, per scrollarsi di dosso l’idea che le disparità di genere siano biologicamente fondate e giustificate, e che le donne siano destinate a non raggiungere mai una condizione di reale parità con gli uomini perché il loro corpo e la loro mente non lo permettono, non resta che andare a vedere dove sono, e quali sono, queste – supposte – differenze.</p>
      <p>Il problema, denuncia però la giornalista, è che la scienza non è in grado di fornire risposte neutrali a proposito del funzionamento del corpo e del cervello delle donne, perché quasi tutto il corpus medico e scientifico è stato prodotto proprio da quelli scienziati –uomini- che credevano che le donne fossero non solo diverse, ma anche inferiori. Gli stessi uomini che fino al XX secolo hanno tenuto fuori le donne dalle università; gli stessi che hanno negato i loro risultati, <b>come nel caso di Marie Curie nel 1911, e della fisica Lise Meitner nel 1944.</b></p>
      <p>E che in qualche modo continuano a farlo. Senza andare troppo lontano, basta guardare quello che è successo il mese scorso, quando il premio Nobel per l’Economia è stato assegnato congiuntamente agli economisti Abhijit Banerjee, Esther Duflo e Michael Kremer per l’approccio sperimentale nella lotta alla povertà globale. Alcuni giornali anglofoni hanno titolato così: «<a href="https://www.business-standard.com/article/pti-stories/indian-american-mit-prof-abhijit-banerjee-and-wife-wins-nobel-in-economics-119101400685_1.html"><b>Il professore Abhijit Banerjee e sua moglie hanno vinto il nobel per l’economia</b></a>». Come se Esther Duflo, anche lei docente del prestigioso MIT, Massachusetts Institute of Technology, si fosse aggiudicata il premio per proprietà transitiva e non per i risultati conseguiti.</p>
      <p>Tuttavia, spiega Saini, il fatto che oggi ci siano un numero più consistente di donne nel mondo scientifico sta cambiando il modo in cui la scienza viene fatta. Vengono poste domande che non erano mai state poste prima, con la conseguenza che le vecchie idee si stanno sgretolando davanti a quelle nuove. <b>Oggi le nuove ricerche mostrano che esistono pochissime differenze, (e che spesso sono trascurabili), tra i cervelli degli uomini e quelli delle donne e che queste non sono sufficienti per spiegare gli stereotipi e i ruoli che abbiamo nella società. «Se pensiamo diversamente, invece, questo accade perché siamo tutti individui unici».</b></p>
      <p>Nel suo libro, Saini cita Gina Rippon, docente all’Aston University di Birmingham, che appartiene a un piccolo ma crescente numero di neuroscienziati, psicologi ed esperti di genere, che stanno cercando di contrastare le asserzioni secondo le quali i cervelli mostrano significative differenze tra i sessi. Secondo Rippon, «Ogni cervello è diverso da qualsiasi altro», come è diversa l’impronta digitale lasciata da ciascuno.<br/>Tutto il lavoro di Angela Saini mostra «che la dominazione e il patriarcato maschili non sono biologicamente intrinseci nella società umana, come si è sostenuto in passato e che <b>la società svolge un ruolo molto più rilevante, rispetto alla biologia, nella determinazione del nostro comportamento</b>».</p>
      <p>Anche l’antico mito che le donne siano meno promiscue degli uomini viene messo in discussione. «Anche in questo caso», scrive l’autrice, «la società svolge un ruolo molto più rilevante, rispetto alla biologia, nella determinazione del nostro comportamento».</p>
      <p>Le donne non sono inferiori. E non sono nemmeno così diverse dal punto di vista psicologico. L’espressione delle loro potenzialità sono semplicemente state ostacolate per millenni da infondati pregiudizi e costrizioni.<br/>Ancora oggi, conclude, «il numero delle donne iscritte a corsi universitari è alto, ma si assottiglia a mano a mano che si avanza nella carriera. Ciò, almeno in parte, è dovuto al perenne problema della cura dei figli e della casa, che fa sì che le donne lascino il lavoro proprio nel momento in cui i loro colleghi maschi sono disposti a lavorare per più ore e ottengono promozioni».</p>
      <p>P.S.: Domenica 24 novembre Angela Saini presneta il suo libro a Milano, al <a href="http://www.weworld.it/">WeWorld Festival  </a>(ore 12, Teatro Litta, corso Magenta 24). In questi giorni l’autrice sta presentando negli Stati Uniti <b><i>Superior: The Return of the Race Science</i></b> dedicato alle influenze delle teorie razziste nella scienza (il libro sarà disponibile in Italia nel 2020, sempre con HarperCollins).</p>
      <figure>
        <img src="https://images.vanityfair.it/wp-content/uploads/2019/11/21121923/COVER-LIBRO.jpg"/>
      </figure>
      <related>
        <h4>LEGGI ANCHE</h4>
        <a href="https://www.vanityfair.it/mybusiness/news-mybusiness/2019/07/08/gender-balance-equilibrio-donne-e-uomini-in-azienda-migliora-leconomia-globale"/>
        <a href="https://www.vanityfair.it/mybusiness/news-mybusiness/2018/04/05/makemoneyequal-le-differenze-tra-uomini-e-donne-fatto-di-soldi"/>
        <a href="https://www.vanityfair.it/mybusiness/network/2019/11/20/donna-puo-fare-carriera-confronto-uomo"/>
      </related>
    </article>
  </body>
</html>