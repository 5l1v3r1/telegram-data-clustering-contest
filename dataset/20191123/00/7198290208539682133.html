<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/windows-10-home-zahteva-spletno-registracijo/194347/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Windows 10 Home zahteva spletno registracijo"/>
    <meta property="og:description" content="Nova inačica Windows 10 Home, ki je izšla ta mesec, je prinesla eno v naših koncih spregledano novost, ki je močno ujezila ameriške uporabnike."/>
  </head>
  <body>
    <article>
      <h1>Windows 10 Home zahteva spletno registracijo</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Nova inačica Windows 10 Home, ki je izšla ta mesec, je prinesla eno v naših koncih spregledano novost, ki je močno ujezila ameriške uporabnike. Windows 10 Home uporabnikom na vse načine preprečuje, da bi računalnik uporabljal, ne da bi si ustvaril spletni račun pri Microsoftu (bivši Live). Možnost za uporabo lokalnega računa je namreč ob konfiguraciji sistema nedostopna.</b>
      </p>
      <p>Še bolj nenavadno pa je dejstvo, da to velja le za angleško verzijo. V drugih jezikovnih inačicah je še vedno moč uporabljati Windows 10 Home z lokalnim računom, ki ni povezan v internet, čeprav Microsoft ob tem uporabnike "svari", da bo njihova uporabniška izkušnja nepopolna.</p>
      <p>Seveda obstaja rešitev, ker uporabe računalnika pač (še!) ni moč pogojevati z dostopom do interneta. Tako je rešitev računalnik namestiti brez povezave z internetom. Če računalnik nikoli ni bil povezan v internet med namestitvijo, se pojavi možnost registracije z lokalnim računom – ki pa ob prvi povezavi z internetom izgine oziroma se ponovno pojavi okno za dokončanje namestitve.</p>
      <p>Microsoft, ki je to funkcijo testiral že septembra, tako sploh ne skriva več svojih ambicij, da bi vse uporabnike prepričal v registracijo. Prav tako pa že dolgo vemo, da je njegova skrita želja (in tudi ostalih proizvajalcev) od prodaje licenc preiti na naročniško financiranje, kjer bi vsak mesec plačevali uporabo kot storitev. Zaklep v ekosistem Windows Live je zgolj en košček v tem mozaiku.</p>
      <figure>
        <img src="https://www.monitor.si/media/monitor/slike/novice/2019/november/__1200/windowslogon.jpg"/>
      </figure>
    </article>
  </body>
</html>