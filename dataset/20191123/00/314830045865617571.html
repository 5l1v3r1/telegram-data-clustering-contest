<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939206/%D8%B3%D9%88%D8%B4%D8%A7-%D9%87%D9%85%DB%8C%D8%B4%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C%E2%80%8C%D8%A7%D9%85-%D9%88-%D8%A8%DB%8C%D8%B1%D8%A7%D9%86%D9%88%D9%86%D8%AF-%D8%B1%D9%81%DB%8C%D9%82-%D8%B5%D9%85%DB%8C%D9%85%DB%8C-%D9%85%D9%86-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="سوشا: همیشه پرسپولیسی‌ام و بیرانوند رفیق صمیمی من است"/>
    <meta property="og:description" content="دروازه‌بان تیم نفت مسجدسلیمان گفت: بازیکنان و مدیریت باشگاه پرسپولیس می‌آیند و می‌روند و این اسم بزرگ تیم است که می‌ماند."/>
  </head>
  <body>
    <article>
      <h1>سوشا: همیشه پرسپولیسی‌ام و بیرانوند رفیق صمیمی من است</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>دروازه‌بان تیم نفت مسجدسلیمان گفت: بازیکنان و مدیریت باشگاه پرسپولیس می‌آیند و می‌روند و این اسم بزرگ تیم است که می‌ماند.</p>
      <p>به گزارش تابناک ورزشی، سوشا مکانی در گفتگو با برنامه تهران ورزشی در مورد اینکه به خاطر عملکردش شاهد فصل متفاوتی از او هستیم، اظهار داشت: زمانی که از ایران برای ادامه فوتبالم به نروژ رفتم تغییرات خیلی اساسی در زندگی ورزشی و شخصی‌ام رخ داد و به مسائلی فکر کردم که شرایط فنی من را ارتقا بدهد و روز به روز در مسیر پیشرفت قرار بگیرم.</p>
      <p>وی افزود: از روزی که به فوتبال ایران برگشتم و تصمیم گرفتم که بخواهم شرایط فنی خودم را ثابت کنم، درست است که عملکردم در پرسپولیس با فراز و نشیب همراه بود، اما همه می‌دانند که سوشا مکانی خارج از زمین فوتبال را می‌توان از نظر روحی و روانی آسیب زد، اما از نظر فنی همیشه تلاش کردم چه در تمرینات و چه در مسابقات تمرکز لازم را داشته باشم که بتوانم بهترین عملکرد را از خودم به نمایش بگذارم.</p>
      <figure>
        <img src="https://cdn.tabnak.ir/files/fa/news/1398/9/2/1094792_740.jpg"/>
      </figure>
      <p>مکانی ادامه داد: شما باید از نظر روحی و روانی شرایط خوبی داشته باشید تا بتوانید عملکرد فنی را با آن‌ها توأم و بتوانید به تیم‌تان کمک کنید. امسال این آرامش از طریق کادر فنی که واقعاً از آن‌ها ممنون هستم برای من فراهم شده تا بتوانم با آرامش کارم را انجام بدهم و در مسیر پیشرفت قرار بگیرم و از نظر فنی هم ارتقا پیدا کنم. با اعتمادی که به من کردند این بستر برای من فراهم شد. من هم خدا را شکر خودم را در مسیر پیشرفت می‌بینم و امیدوارم این روند ادامه‌دار باشد و این آرامش بتواند با مسائل فنی و تلاش خودم در نهایت منجر به نتیجه‌گیری شود تا جایگاه قابل توجه و خوبی را برای مردم مسجد سلیمان به دست بیاوریم که واقعاً لیاقت آن را دارند.</p>
      <p>دروازه‌بان نفت مسجدسلیمان در مورد رابطه‌اش با مدافعان این تیم گفت: این شرایط در کل تیم ما حکمفرما است. مسجد سلیمان شهری است که واقعاً مظلوم واقع شده است و شرایط زندگی برای مردم آن سخت است. با توجه به این شرایط همه بچه‌ها با هم زندگی می‌کنند، خارج از زمین فوتبال کنار هم هستیم و این ارتباط نزدیکی که با هم داریم قول و قراری است که خارج از زمین فوتبال می‌گذاریم که بتوانیم بهترین عملکرد را داشته باشیم، چون تنها چیزی که می‌تواند ما را سر پا نگه دارد و به آن دلخوش کنیم همین نتیجه گرفتن است تا بتوانیم مردمی را خوشحال کنیم که با این تیم زندگی می‌کنند.</p>
      <p>وی تاکید کرد: بچه‌های تیم رفاقت نزدیکی با هم دارند و این رفاقت نزدیک به داخل زمین هم کشیده شده، درست است که در زمین سر یکدیگر داد می‌زنیم، اما همه ما با هم برادر هستیم و یک هدف مشترک را دنبال می‌کنیم. می‌دانیم که می‌خواهیم چه کار کنیم و می‌دانیم که می‌خواهیم تمام وجودمان را برای نتیجه‌گیری این تیم بگذاریم. همه به این موضوع واقف هستیم که این برای داخل زمین است و هیچ کس از این موضوع ناراحت نمی‌شود. همه ما یک هدف مشترک را دنبال می‌کنیم و امیدوارم به آن برسیم.</p>
      <p>مکانی در مورد بازی مقابل تیم سابقش و شکست نخوردن برابر پرسپولیس تصریح کرد: من مقابل پرسپولیس حرفی برای گفتن ندارم و با تمام وجودم این تیم را دوست دارم، اما دلیل نمی‌شود چیزی را که در مکتب پرسپولیس به من یاد دادند را زیر پا بگذارم. اینکه مقابل تیمی که دوستش دارم بخواهم به هر بهانه‌ای بازی نکنم. هستند بازیکنانی که خودشان را به مصدومیت می‌زنند، من سطحی‌ترین مورد را می‌گویم که مقابل تیم سابقشان قرار نگیرند، اما فوتبال حرفه‌ای این چیز‌ها را قبول نمی‌کند، فوتبال حرفه‌ای این است که شما اگر پرسپولیسی هستی مقابل تیم سابقت بهترین عملکردت را داشته باشی، من هم تلاش کردم در شرایطی که هستم برای تیم‌ام مثمرثمر باشم.</p>
      <p>وی افزود: من به بزرگی اسم پرسپولیس ایمان دارم و می‌دانم در ادامه راه موفق می‌شوم. دیروز واقعاً انتظار این بود که بزرگی پرسپولیس در حدی باشد که بتواند جلوی ما نتیجه لازم را بگیرد، تمام تلاشمان را کردیم و کاری اضافه‌تر از این هم انجام ندادیم. خوشحالم برای مردم مسجد سلیمان و مطمئنم پرسپولیس آنقدر بزرگ است که یک یا دو بازیکن در تیم حریف روی نتیجه‌گیری این تیم تأثیرگذار نباشد. این تیم آنقدر بزرگ است که در بازی‌های بعد نتایج لازم را می‌گیرد و امیدوارم به موفقیت‌هایی که در سال‌های اخیر دست پیدا کرده دوباره برسد و امیدواریم که روند رو به رشدمان را ادامه بدهیم و در نهایت آن را منجر به نتیجه گرفتن کنیم که سال‌های سال برای مردم مسجد سلیمان ماندگار باشد. تیمی که همیشه با خطر سقوط دست و پنجه نرم می‌کرد امسال حرف‌های زیادی برای گفتن دارد و از خوشحالی مردم مسجد سلیمان ما هم خوشحال هستیم.</p>
      <p>دروازه‌بان نفت مسجد سلیمان در پاسخ به این سؤال که اگر پرسپولیس در آینده از او بخواهد در این تیم باشد چه احساسی خواهد داشت، گفت: اگر شرایطش را داشته باشد از ته دلم خوشحال می‌شوم و مطمئن هستم که هیچ جوابی به جز جواب مثبت ندارم.</p>
      <p>وی در مورد اینکه نمایندگان باشگاه ویتوریا گیمارش پرتغال روز گذشته برای دیدن بازی علیرضا بیرانوند در ورزشگاه آزادی بودند و رابطه او با بیرانوند چگونه است، اظهار داشت: ما رابطه خیلی نزدیکی خارج از زمین فوتبال داریم و نباید داخل زمین این را به همه نشان بدهیم، من علیرضا را خیلی دوست دارم، در تیم نفت تهران با هم بودیم، دو، سه سال با هم زندگی کردیم، رابطه ما خیلی گرم است، اصلاً این موضوع صحت ندارد که ما رابطه سردی داریم، من برای او آرزوی موفقیت می‌کنم و همیشه هم برایش آرزوی موفقیت کردم. او هم مانند بقیه فوتبالیست‌ها در مسیر پیشرفتش خیلی سختی کشیده و من این مسأله را از نزدیک دیده‌ام، شاید مردم این را در رادیو، تلویزیون دنبال کنند. من از نزدیک دیده‌ام که علیرضا چقدر سختی کشیده و لایق این است که به بالاترین درجه‌ها برسد، من همیشه برای او آرزوی موفقیت کردم.</p>
      <p>این دروازه بان خاطر نشان کرد: یک مصاحبه خیالی پیش از بازی از قول من چاپ شد که من به پرسپولیس فکر نمی‌کنم، این موضوع اصلاً صحت ندارد، من اصلاً مصاحبه قبل از بازی نکردم و همیشه هم گفته‌ام هیچ حرف فنی مقابل هواداران و تیم پرسپولیس ندارم.</p>
      <p>وی در خصوص مدیریت باشگاه پرسپولیس، گفت: مدیریت پرسپولیس و کسانی که می‌آیند و می‌روند و صندلی قدرت را در دست دارند برایشان ماندگار نیست و این موضوعی مقطعی است، اسم بزرگ پرسپولیس می‌ماند، بازیکن و مدیر می‌آیند و می‌روند و من به خاطر اسم بزرگ این تیم همیشه پرسپولیسی می‌مانم.</p>
    </article>
  </body>
</html>