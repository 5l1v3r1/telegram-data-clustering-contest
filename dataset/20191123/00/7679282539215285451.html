<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-today-is-important-in-maharashtra-politics-these-issues-will-be-discussed-between-congress-ncp-and-shiv-sena-2863889.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T00:17:33+00:00"/>
    <meta property="og:title" content="महाराष्ट्र की राजनीति में आज का दिन अहम, कांग्रेस-NCP और शिवसेना के बीच इन मुद्दों पर होगी चर्चा"/>
    <meta property="og:description" content="महाराष्ट्र में मुख्यमंत्री पद को लेकर मची खींचतान शुक्रवार को समाप्त हो गई। शिवसेना प्रमुख उद्धव ठाकरे महाराष्ट्र के अगले मुख्यमंत्री होंगे। एनसीपी अध्यक्ष शरद पवार ने शुक्रवार शाम उद्धव के साथ करीब..."/>
  </head>
  <body>
    <article>
      <h1>महाराष्ट्र की राजनीति में आज का दिन अहम, कांग्रेस-NCP और शिवसेना के बीच इन मुद्दों पर होगी चर्चा</h1>
      <address><time datetime="2019-11-23T00:17:33+00:00">23 Nov 2019, 00:17</time> by <a rel="author">नई दिल्ली, लाइव हिन्दुस्तान टीम</a></address>
      <p>महाराष्ट्र में मुख्यमंत्री पद को लेकर मची खींचतान शुक्रवार को समाप्त हो गई। शिवसेना प्रमुख उद्धव ठाकरे महाराष्ट्र के अगले मुख्यमंत्री होंगे। एनसीपी अध्यक्ष शरद पवार ने शुक्रवार शाम उद्धव के साथ करीब दो घंटे तक बातचीत के बाद इसका ऐलान किया। पवार ने कहा कि ये साफ है कि नेतृत्व का मुद्दा हमारे सामने नहीं है। कांग्रेस-एनसीपी और शिवसेना तीनों दलों में इस बात को लेकर सहमति है कि उद्धव ठाकरे ही सरकार का नेतृत्व करेंगे। वहीं महाराष्ट्र की राजनीति में आज का दिन अहम होने वाला है। मुख्यमंत्री पद का ऐलान होने के बाद आज कांग्रेस-एनसीपी और शिवसेना के बीच आज अन्य मुद्दों पर बातचीत होगी।</p>
      <p>शरद पवार ने बैठक के बाद कहा कि कुछ मुद्दों पर चर्चा अभी भी जारी है और शनिवार को मुंबई में प्रेस कॉन्फ्रेंस कर यह बता दिया जाएगा कि हम राज्यपाल के पास कब जाएंगे। वहीं, उद्धव ठाकरे ने भी बैठक के बाद कहा कि जो मुद्दे शेष रह गए हैं उन पर पार्टी नेता चर्चा कर रहे हैं। उधर, शिवसेना नेता संजय राउत ने भी कहा कि उद्धव ठाकरे मुख्यमंत्री पद संभालने के लिए राजी हो गए हैं। थोड़ी देर बाद एनसीपी और कांग्रेस ने साझा प्रेस कॉन्फ्रेंस की। इसमें कांग्रेस नेता और पूर्व मुख्यमंत्री पृथ्वीराज चव्हाण और एनसीपी से जयंत पाटिल शामिल हुए। चव्हाण ने कहा कि चर्चा अभी जारी है और कल इस पर दोबारा बैठक होगी। एनसीपी नेता प्रफुल्ल पटेल ने भी कहा कि कुछ मुद्दों पर अभी सहमति बाकी है। दूसरी ओर कांग्रेस के वरिष्ठ नेता अहमद पटेल ने कहा कि शुक्रवार की बैठक अधूरी रही, इसलिए शनिवार को दोबारा साझा बैठक बुलाई गई है।</p>
      <p><b>आज का दिन अहम</b><br/>शिवसेना, एनसीपी और कांग्रेस की शनिवार को अहम बैठक होनी है। इसमें सरकार गठन को लेकर बाकी मुद्दों पर बातचीत पूरी होने की संभावना है।<br/>माना जा रहा है कि न्यूनतम साझा कार्यक्रम, मंत्री पद और विभागों के बंटवारे के बाद गठबंधन आज राज्यपाल के समक्ष दावा पेश कर सकता है।<br/>राष्ट्रपति शासन खत्म कर सरकार बनाने के लिए जारी कवायद के बीच राज्यपाल भगत सिंह कोश्यारी ने अपना प्रस्तावित दिल्ली दौरा टाल दिया है।</p>
      <p><b>पांच साल मुख्यमंत्री</b><br/>सूत्रों के मुताबिक, शिवसेना का मुख्यमंत्री पूरे पांच साल के लिए बनेगा। दो उपमुख्यमंत्री कांग्रेस और एनसीपी के बनेंगे और दोनों पांच साल तक रहेंगे।</p>
      <p><b>मंत्रालय पर मंथन</b><br/>सरकार के नेतृत्व पर फैसला होने के बाद तीनों दलों के बीच मंत्रालयों के बंटवारे पर अंतिम चर्चा चल रही है। माना जा रहा है कि शनिवार को तीनों दल सरकार बनाने का दावा पेश करेंगे।</p>
      <p><b>सीएम पद की जिद पूरी होगी</b><br/>24 अक्तूबर को नतीजे आने के बाद से ही मुख्यमंत्री पद को लेकर भाजपा-शिवसेना के बीच पेच फंस गया था। शिवसेना ढाई-ढाई साल के लिए सीएम पद के वादे पर अमल चाहती थी। विवाद बढ़ने पर उद्धव ठाकरे ने यहां तक कह दिया था कि सीएम पद पर हमारा हक है और ये हमारी जिद भी है।</p>
      <p><b>पहली बार पद संभालेंगे</b><br/>उद्धव के नेतृत्व संभालने पर यह पहला मौका होगा जब ठाकरे परिवार का कोई सदस्य मुख्यमंत्री पद पर काबिज होगा। इस चुनाव में उनके बेटे आदित्य ठाकरे ने जीत हासिल की। यह पहला मौका था जब ठाकरे परिवार के किसी सदस्य ने चुनाव लड़ा।</p>
      <p>1960 में उद्धव ठाकरे का जन्म,1985 में सक्रिय राजनीति में कदम रखा<br/>2003 में शिवसेना के कार्यकारी अध्यक्ष और अगले साल अध्यक्ष बने</p>
      <p>तीनों दलों की साझा बैठक में सरकार के एजेंडे को अंतिम रूप देने पर चर्चा हुई। इस बात पर सहमति बन गई है कि गठबंधन सरकार का नेतृत्व उद्धव ठाकरे के पास होगा।<br/><i>शरद पवार, एनसीपी प्रमुख</i><br/>बातचीत सही दिशा में चल रही है। महत्वपूर्ण पहलुओं पर चर्चा की जा रही है। सबकुछ तय होने के बाद तीनों पार्टियां आपके सामने आएंगी।<br/><i>उद्धव ठाकरे, शिवसेना प्रमुख</i></p>
      <p><b>सदन का समीकरण</b><br/>कुल सीटें 288<br/>भाजपा 105<br/>शिवसेना 56<br/>एनसीपी 54<br/>कांग्रेस 44</p>
      <p>
        <b>उद्धव ठाकरे की जीवन यात्रा    </b>
      </p>
      <p>महाराष्ट्र की राजनीति के शिखर पुरूष रहे शिवसेना संस्थापक बाल केशव (बालासाहेब) ठाकरे के घर 27 जुलाई, 1960 को जन्में उद्धव ठाकरे महाराष्ट्र के नए मुख्यमंत्री बनने जा रहे हैं। </p>
      <p><b>उद्धव ठाकरे का पारिवारिक जीवन :</b><br/>जन्म- 27 जुलाई, 1960<br/>पत्नी- रश्मि ठाकरे<br/>बेटा - आदित्य ठाकरे, तेजस ठाकरे<br/>कुल संपत्ति- लगभग 40 करोड़ रूपये <br/>पिता - बाल केशव ठाकरे<br/>माता - मीणा ठाकरे<br/>भाई - बिंदुमाधव ठाकरे, जयदेव ठाकरे<br/>शौक- बैडमिंटन खेलना, पुस्तकें पढ़ना और फ़ोटोग्राफ़ी करना<br/>स्कूल- बाल मोहन विद्या मंदिर स्कूल, दादर, मुंबई<br/>कॉलेज- सर जमशेदजी जीजीभाय स्कूल ऑफ आर्ट, मुंबई विश्वविद्यालय</p>
      <p><b>राजनीतिक यात्रा : </b><br/>- 1985 के मुंबई महानगरपालिका के चुनावों में भूमिका निभाई। <br/>- 1991 में शिवसेना के एक कार्यक्रम से राजनीति में औपचारिक पदार्पण हुआ। <br/>- 1997 के मुंबई महानगरपालिका के चुनावों में सक्रिय भूमिका निभाई। <br/>- 2002 में उनके नेतृत्व में शिवसेना ने बीएमसी चुनाव में बेहतरीन प्रदर्शन किया था।<br/>- 2003 में शिवसेना के कार्यकारी अध्यक्ष नियुक्त हुए।<br/>- 2004 में शिवसेना के अध्यक्ष बने। <br/>- 2006 से वह शिवसेना के मुख्य पत्र सामना के संपादक।<br/>- 2014 में मोदी लहर होने के बावजूद विधानसभा चुनाव में शिवसेना ने 63 सीटें जीतीं थी। <br/> </p>
    </article>
  </body>
</html>