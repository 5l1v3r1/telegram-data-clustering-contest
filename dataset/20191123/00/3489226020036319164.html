<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/gkreta-toynmpergk-ektos-apo-aktibistria-kai-arxisyntaktria-sto-bbc"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Γκρέτα Τούνμπεργκ: Εκτός από ακτιβίστρια και... αρχισυντάκτρια στο BBC"/>
    <meta property="og:description" content="Η έφηβη ακτιβίστρια για το κλίμα Γκρέτα Τούνμπεργκ θα αναλάβει χρέη αρχισυντάκτριας του πρωινού προγράμματος του βρετανικού ραδιοφωνικού δικτύου BBC Radio 4 κατά τη διάρκεια των διακοπών των Χριστουγέννων, ανακοίνωσε σήμερα το BBC."/>
  </head>
  <body>
    <article>
      <h1>Γκρέτα Τούνμπεργκ: Εκτός από ακτιβίστρια και... αρχισυντάκτρια στο BBC</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Newsroom</a></address>
      <h4>Η έφηβη ακτιβίστρια για το κλίμα Γκρέτα Τούνμπεργκ θα αναλάβει χρέη αρχισυντάκτριας του πρωινού προγράμματος του βρετανικού ραδιοφωνικού δικτύου BBC Radio 4 κατά τη διάρκεια των διακοπών των Χριστουγέννων, ανακοίνωσε σήμερα το BBC.</h4>
      <p>Η 16χρονη από τη Σουηδία, ηγερία της μάχης εναντίον της υπερθέρμανσης του πλανήτη, <b>είναι ένα από τα πέντε πρόσωπα,</b> που θα επιμεληθούν τη δημοφιλή ραδιοφωνική εκπομπή το διάστημα μεταξύ Χριστουγέννων και Πρωτοχρονιάς.</p>
      <p>Η Γκρέτα Τούνμπεργκ θα πάρει μεταξύ άλλων <b>συνεντεύξεις από προσωπικότητες</b> που μάχονται κατά της υπερθέρμανσης του πλανήτη. Η ίδια πρότεινε επίσης να γίνουν ρεπορτάζ στην Ανταρτική και τη Ζάμπια και μια συνέντευξη με τον Μαρκ Κάρνεϊ, τον διοικητή της Τράπεζας της Αγγλίας.</p>
      <p>Επίσης, η Μπρέντα Χέιλ, η πρόεδρος του Ανώτατου Δικαστηρίου της Βρετανίας που απεφάνθη πως είναι «παράνομη» η απόφαση του συντηρητικού πρωθυπουργού Μπόρις Τζόνσον περί αναστολής του κοινοβουλίου, θα είναι αρχισυντάκτρια της εκπομπής για μία ημέρα.</p>
      <p>Μεταξύ των υπολοίπων αρχισυντακτών βρίσκονται ο καλλιτέχνης Γκρέισον Πέρι που θα ασχοληθεί με τα στερεότυπα, ο ράπερ "George The Poet" που θα επικεντρωθεί στο θέμα της ταυτότητας και ο Τσαρλς Μουρ, πρώην αρχισυντάκτης της εφημερίδας The Daily Telegraph που θα μιλήσει για την ελευθερία της έκφρασης.</p>
      <p>
        <b>Χρέη αρχισυντάκτη είχαν αναλάβει κατά το παρελθόν ο πρίγκιπας Χάρι, η Αντζελίνα Τζολί και ο Στίβεν Χόκινγκ.</b>
      </p>
      <p>Πηγή: ΑΠΕ - ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>