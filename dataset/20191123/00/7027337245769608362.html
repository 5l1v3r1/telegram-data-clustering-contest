<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699631/%D8%A8%D8%A7%D8%B2%DA%AF%D8%B4%D8%AA-%DA%A9%D9%88%D8%AF%DA%A9%D8%A7%D9%86-%DB%8C%D8%AA%DB%8C%D9%85-%D8%A8%D8%B1%DB%8C%D8%AA%D8%A7%D9%86%DB%8C%D8%A7%DB%8C%DB%8C-%D8%AF%D8%A7%D8%B9%D8%B4-%D8%A8%D9%87-%DA%A9%D8%B4%D9%88%D8%B1%D8%B4%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="بازگشت کودکان یتیم بریتانیایی داعش به کشورشان"/>
    <meta property="og:description" content="چند کودک یتیم که والدین آنها بریتانیایی و عضو داعش در سوریه بودند به بریتانیا بازگردانده شدند. آنها نخستین گروه از کودکان بریتانیایی‌تبار داعش در سوریه هستند که اجازه یافتند به کشوری که شهروند آن هستند بازگردند."/>
  </head>
  <body>
    <article>
      <h1>بازگشت کودکان یتیم بریتانیایی داعش به کشورشان</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>چند کودک یتیم که والدین آنها بریتانیایی و عضو داعش در سوریه بودند به بریتانیا بازگردانده شدند. آنها نخستین گروه از کودکان بریتانیایی‌تبار داعش در سوریه هستند که اجازه یافتند به کشوری که شهروند آن هستند بازگردند.</p>
      <p>به گزارش بی بی سی، وزارت خارجه بریتانیا پس از آن که از دادگاه عالی این کشور دستوری برای کمک به این کودکان دریافت کرد زمینه ورود آنها را فراهم کرد.</p>
      <p>دادگاه اعلام کرده که آنها روز جمعه (۲۲ نوامبر) وارد لندن شده‌اند و از وضعیت روحی خوبی برخورداند و توانسته‌اند صبحانه را با اعضای فامیل خود صرف کنند.</p>
      <figure>
        <img src="https://cdn.asriran.com/files/fa/news/1398/9/2/1039577_304.jpg"/>
      </figure>
      <p>
        <b>هزاران زن و کودک برجا مانده از خانواده های متلاشی شده داعش در سوریه و در اردوگاه‌ها زندانی‌اند.</b>
      </p>
      <p>این کودکان پس از آن اجازه بازگشت به بریتانیا را یافتند که اقوام و اعضای خانواده نزدیک آنها برای دریافت اجازه بازگشت آنها به دادگاه عالی بریتانیا شکایت بردند و درخواست کردند که دادگاه این کودکان را زیرنظر و حمایت خود قرار دهد.</p>
      <p>یک قاضی دادگاه عالی گفته فرآیند عملی کردن این کار بسیار پیچیده و دشوار بوده است.</p>
      <p>قاضی کی‌هان گفته این چند کودک پس از ورود به لندن با اعضای خانواده خود دیدار و اکنون با آنها به خانه رفته‌اند و تلاش خواهند کرد با توجه به پیامدهای دشواری که تجربه کرده بودند، تا آنجا که ممکن است به زندگی عادی بازگردند.</p>
      <p>روز پنجشنبه دومنیک راب، وزیرخارجه بریتانیا ضمن "بی‌گناه" خواندن این کودکان گفت که آنها هرگز نباید وحشت جنگ را تجربه می‌کردند."</p>
      <p>بازگشت آنها نخستین پیروزی برای آن گروه از بریتانیایی‌ها محسوب میشود که معتقد بودند کودکان بریتانیایی‌تبار برجای مانده از داعش باید حق بازگشت به کشورشان را داشته باشند.</p>
      <p>داعش زمانی منطقه‌ای به وسعت ۸۸ هزار کیلومتر مربع از غرب سوریه تا شرق عراق را در اختیار داشت.</p>
      <p>سرنوشت پیکارجویان خارجی داعش و سایر خارجیانی که در مناطق جنگی گرفتار شده‌اند، از زمان اعلام شکست این گروه در مارس ۲۰۱۹ به مسئله‌ای مهم تبدیل شده است.</p>
      <p>بریتانیا به بازگشت شهروندانش که زمانی برای پیوستن به داعش به این مناطق رفته بودند، تمایلی نداشته است.</p>
      <p>سازمان ملل گفته است که کشو‌رها باید مسئولیت شهروندان خود را بپذیرند، مگر این که براساس استانداردهای بین المللی در سوریه تحت پیگرد قانونی قرار بگیرند.</p>
      <p>سازمان خیریه "کودکان را نجات دهید" که از دو مرکز در شمال سوریه خدماتی ارائه می‌دهد، از بازگشت کودکان به بریتانیا حمایت کرده و از دولت خواسته تا اقداماتی بیشتری در این مورد انجام دهد.</p>
      <p>براساس برآوردهای این سازمان خیریه، تا حدود ۶۰ کودک بریتانیایی هنوز در اردوگاههای سوریه بسرمی‌برند که اکثر آن‌ها به همراه مادرهایشان هستند.</p>
      <p>اورلا مینوگ، مشاور بشردوستانه در این سازمان خیریه به رادیو ۴ بی بی سی گفته که این کودکان با شرایط "کاملا وخیمی" از جمله شلوغی بیش از حد اردوگاهها، کمبود آب تمیز و محدودیت مراقبت‌های پزشکی روبرو هستند.</p>
      <p>او از دولت درخواست کرده تا بسرعت دست به اقدام بزند.</p>
      <p>به گفته خانم مینوگ "همه این کودکان باید همین حالا بازگردانده شوند. به ویژه که فصل زمستان در پیش است. این اردوگاهها برای شرایط بد آب و هوایی که احتمالا در سوریه شاهد آن هستیم، مناسب نیستند."</p>
      <p>دیده‌بان حقوق بشر شیوه مورد نظر دولت در بازگرداندن شهروندان خارجی را "نامسنجم و ناکافی" توصیف کرده است.</p>
      <p>به گفته این نهاد بیش از ۱۲۰۰ شهروند خارجی از سوریه و عراق به کشورهای قزاقستان، ازبکستان، تاجیکستان، روسیه، کوزوو و ترکیه بازگردانده شدند.</p>
      <p>آلیسون گریفیث، مسئول بخش بشردوستانه در سازمان خیریه "کودکان را نجات دهید"گفته است که دولت بریتانیا "در حال تغییر زندگی این کودکان بی گناه است که اتفاقات وحشتناکی را که از کنترل آن‌ها خارج است، پشت سر گذاشته‌اند."</p>
      <p>خانم گریفیث افزوده: "آن‌ها در حال حاضر فرصتی ارزشمند برای بهبودی، داشتن کودکیی شاد و زندگی کامل دارند. ما باید به هر کسی که در تحقق این امر تلاش کرده، افتخار کنیم."</p>
      <p>"نجات هر کودک، پیروزی مهربانی و دلسوزی در برابر ظلم است. ما با جدیت امیدواریم که این آغاز این راه باشد."</p>
    </article>
  </body>
</html>