<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699785/%D8%A7%D8%AF%D8%B9%D8%A7%DB%8C-%D9%81%D8%B1%D9%85%D8%A7%D9%86%D8%AF%D9%87-%D8%B3%D9%86%D8%AA%DA%A9%D8%A7%D9%85-%D8%AF%D8%B3%D8%AA-%D8%AF%D8%A7%D8%B4%D8%AA%D9%86-%D8%A7%DB%8C%D8%B1%D8%A7%D9%86-%D8%AF%D8%B1-%D8%AD%D9%85%D9%84%D9%87-%D8%A8%D9%87-%DA%86%D9%86%D8%AF-%DA%A9%D8%B4%D8%AA%DB%8C-%D8%AA%D8%AC%D8%A7%D8%B1%DB%8C-%D8%B7%DB%8C-%D9%85%D8%A7%D9%87%D9%87%D8%A7%DB%8C-%D8%A7%D8%AE%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="ادعای فرمانده سنتکام: دست داشتن ایران در حمله به چند کشتی تجاری طی ماههای اخیر"/>
    <meta property="og:description" content="فرمانده ستاد مرکزی آمریکایی در غرب آسیا بر اهمیت عملیات شناسایی و پایش مداوم فعالیت‌ها در آن چه مقابله با فعالیت‌های منطقه‌ای ایران خواند، تأکید کرد."/>
  </head>
  <body>
    <article>
      <h1>ادعای فرمانده سنتکام: دست داشتن ایران در حمله به چند کشتی تجاری طی ماههای اخیر</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039912_797.jpg"/>
      </figure>
      <p>فرمانده ستاد مرکزی آمریکایی در غرب آسیا بر اهمیت عملیات شناسایی و پایش مداوم فعالیت‌ها در آن چه مقابله با فعالیت‌های منطقه‌ای ایران خواند، تأکید کرد.</p>
      <p>به گزارش تسنیم، ژنرال «کنت مکنزی» فرمانده ستاد مرکزی آمریکایی در غرب آسیا (سنتکام) روز شنبه طی سخنرانی خود در نشست سالانه مؤسسه بین‌المللی مطالعات استراتژیک در بحرین مدعی شد که ائتلاف دریایی تحت رهبری آمریکا در مدت کوتاهی که از راه‌اندازی آن می‌گذرد، عملکرد نسبتاً خوبی در مقابله با قدرت منطقه‌ای ایران داشته و این عملکرد نسبتاً خوب حاصل فعالیت‌های اطلاعاتی و شناسایی بوده است.</p>
      <p>این نظامی ارشد آمریکایی با تکرار ادعای مقامات این کشور مبنی بر دست داشتن ایران در حمله به چند کشتی تجاری طی ماههای اخیر گفت: «اگر ایران این اقدامات را انجام نداده بود، شاید امروز نیازی به راه‌اندازی طرح بین‌المللی امنیت دریایی (ISMC) هم نبود.»</p>
      <p>وی افزود: «مهم‌ترین عامل برای همکاری در طرح بین‌المللی امنیت دریایی، نه حضور کشتی‌های جنگی مسلح در منطقه بلکه رصد دائمی از طریق تجهیزات شناسایی است.»</p>
      <p>کنت مکنزی در ادامه مدعی شد: «ایران در حملات قبلی خود به کشتی‌ها اطمینان داشت که نمی‌توان این حملات را به این کشور نسبت داد. اما حالا برخورداری از منابع اضافه برای عملیات شناسایی کاملاً مؤثر واقع شده است.»</p>
      <p>مقامات آمریکایی و متحدان آنها در منطقه طی ماههای اخیر در چندین مورد بدون ارائه شواهد و مستندات لازم ایران را به حمله به کشتی‌های تجاری متهم کرده و پس از حمله پهپادی نیروهای یمنی به تأسیسات نفتی شرکت آرامکو نیز انگشت اتهام را به سمت ایران نشانه رفتند.</p>
      <p>آمریکا اخیراً به بهانه «تأمین امنیت کشتی‌رانی» یک ائتلاف دریایی را در آب‌های منطقه راه‌اندازی کرده است؛ ائتلافی که گفته می‌شد یک ائتلاف گسترده خواهد بود، اما تاکنون تنها کشورهای انگشت‌شماری شامل انگلیس، عربستان، بحرین، امارات، استرالیا و آلبانی به آن پیوسته‌اند.</p>
      <p>برخی شرکای سنتی آمریکا از جمله آلمان و ژاپن با اعلام اینکه نسبت به اهداف واقعی این ائتلاف تردید دارند، درخواست آمریکا برای پیوستن به آن را رد کردند.</p>
    </article>
  </body>
</html>