<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/erjavec-ne-bo-kar-tako-sel-s-cela-desus-kadrovska-komisija-desus-dela-probleme-njegovima-temecema-742716"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Erjavec ne bo kar tako šel s čela DeSUS: kadrovska komisija stranke dela probleme njegovima tekmecema"/>
    <meta property="og:description" content="Kadrovska komisija stranke DeSUS je izrazila vsebinske zadržke do kandidatur Aleksandre Pivec in Gregorja Stražišarja za položaj predsednika stranke. Ugotov"/>
  </head>
  <body>
    <article>
      <h1>Erjavec ne bo kar tako šel s čela DeSUS: kadrovska komisija stranke dela probleme njegovima tekmecema</h1>
      <h2>
        <b>Kadrovska komisija stranke DeSUS je izrazila vsebinske zadržke do kandidatur Aleksandre Pivec in Gregorja Stražišarja za položaj predsednika stranke. Ugotovila je, da oba kandidata sicer izpolnjujeta vse formalne pogoje, a predlagala izvršnemu odboru stranke, da se z njima še enkrat pogovori.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>Predsednik stranke DeSUS Karl Erjavec je za STA sicer zanikal poročanje POP TV o tem, da je kadrovska komisija blokirala njuni kandidaturi. "Vsi trije smo kandidati za predsednika in bodo vse tri kandidature obravnavane na izvršnem odboru stranke, ki bo v sredo naslednji teden. Oba kandidata se bosta imela možnost predstaviti na izvršnem odboru," je obrazložil.<br/><br/>Za POP TV pa je dejal, da je pri enem izmed kandidatov problem, ker se je v stranko vpisal šele pred nekaj dnevi in tudi da ga nihče ne pozna. To naj bi veljalo za Stražišarja, medtem ko naj bi bili pri Pivčevi razlog za zadržek očitki o nepravilnostih pri projektu Strateško razvojno inovacijsko partnerstvo Turizem (SRIPT), pri katerem je sodelovala še kot državna sekretarka na uradu vlade za Slovence v zamejstvu in po svetu. Pivčeva je očitke sicer zanikala, bosta pa v ponedeljek o tem razpravljala odbora DZ za gospodarstvo in kmetijstvo.<br/><br/>"Očitno nekaj poskušajo prirejati. Oziroma nekaj skušajo naknadno regulirati, ker očitno stvari ne tečejo tako, kot so si v teh političnih scenarijih zamislili," je za POP TV dejal Stražišar.<br/><br/>Po izvršnem odboru mora kandidatno listo sicer potrditi še svet stranke. Volilni kongres bo januarja.</p>
      <p>loading...</p>
    </article>
  </body>
</html>