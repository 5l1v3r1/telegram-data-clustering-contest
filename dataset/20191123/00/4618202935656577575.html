<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1pezeshk.com/archives/2019/11/%d8%a7%d8%aa%d8%b5%d8%a7%d9%84-%d8%af%d9%88%d8%a8%d8%a7%d8%b1%d9%87-%d8%a7%db%8c%d9%86%d8%aa%d8%b1%d9%86%d8%aa.html"/>
    <meta property="og:site_name" content="یک پزشک"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="اینترنت ADSL از امروز و اینترنت همراه از فردا دوباره متصل می‌شود، اما آیا شاهد پوزش‌خواهی با پرداخت غرامتی خواهیم بود؟!"/>
    <meta property="og:description" content="بنا به اخبار منتشر شده توسط خبرگزاری‌ها و گزارشات کاربران هم‌اینک اتصال ADSL شماری از کلان‌شهرها برقرار شده است، اما کاربرانی اینترنت سلولار باید تا فردا ب"/>
  </head>
  <body>
    <article>
      <h1>اینترنت ADSL از امروز و اینترنت همراه از فردا دوباره متصل می‌شود، اما آیا شاهد پوزش‌خواهی با پرداخت غرامتی خواهیم بود؟!</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">توسط علیرضا مجیدی</a></address>
      <p>بنا به اخبار منتشر شده توسط خبرگزاری‌ها و گزارشات کاربران هم‌اینک اتصال ADSL شماری از کلان‌شهرها برقرار شده است، اما کاربرانی اینترنت سلولار باید تا فردا برای اتصال مجدد منتظر بمانند. حتی اینترنت به اصلاح ثابت TD-LTE ایرانسل هم تا هنگام نوشتن این سطور برقرار نشده و همچنان کاربران باید منتظر بمانند.</p>
      <p>
        <b>سوال اینجاست که آیا باید خوشحال باشیم؟</b>
      </p>
      <p>پاسخ من احتمالا مانند بسیاری از شماها <b>منفی</b> است.</p>
      <p>برخی‌ ممکن است اینترنت برایشان تنها وقت‌گذرانی در شبکه‌های اجتماعی باشد. هستند کسانی که تصور می‌کنند دیگر یکی دو ساعت اسکرول و به اصطلاح حیرانی در اینستاگرام و تلگرام و واتس اپ، دیگر ارزش شکوه و شکایت ندارد!</p>
      <p>اما من دقیقا مخالف این فکر می‌کنم و بر این باورم که حتی باید به وقت‌گذرانی کاربران هم احترام بگذاریم.</p>
      <p>اطاله کلام و شاید بیهوده باشد که از حجم زیان‌های شرکت‌های ارائه دهنده خدمات و سایت‌های فروشگاهی سخن به میان بیاوریم.</p>
      <p>میزان فروش اشخاص یا شرکت‌هایی که کاملا به شبکه‌های اجتماعی متکی بودند، در این مدت صفر شد و به علاوه حتی فروشگاه‌هایی که سرور داخلی داشتند و همچنان در این ایام فعال بودند به خاطر از دست دادن هیت ناشی از سرچ‌های گوگلی، کلی آسیب دیدند.</p>
      <p>اگر میزان کارهایی که به خاطر نبود اینترنت در مدت به تعویق افتادند را حساب کنیم و اگر تعداد مقالات خوانده نشده یا نوشته نشده را به حساب بیاوریم، تاثیر این قطعی چیزی خواهد بود که شاید یکی دو ماهی عواقب آن پایدار خواهد بود.</p>
      <p>در نظر آورید که بسیاری از ارتباطات خانوادگی و کاری بین ایرانیان داخل و خارج کشور در این مدت کاملا قطع بود.</p>
      <h3>نگوییم فضای مجازی! اینترنت دیگر جزئی جدایی ناپذیر از زندگی و شخصیت ماست!</h3>
      <p>و چقدر من از استفاده از واژه فضای مجازی متنفرم. این اصطلاح غالبا توسط ناآشنا با ماهیت وب استفاده می‌شود، گویی که ما دو دنیا داریم، یک دنیای فیزیکی و یک دنیای اینترنتی!</p>
      <p>اما نه! مدتهاست که دیگر حد فاصلی بین اینترنت و خود فیزیکی ما وجود ندارد. گویی که اینترنت برای ما چشم و گوش و زبان شده.بدون اینترنت ما حتی از وقایع شهر کوچک هم بی‌خبریم.</p>
      <p>
        <b>اینترنت دیگر استطاله‌ای از خود فیزیکی ماست. گویی بخشی از ذهن و حافظه ما اینترنت شده:</b>
      </p>
      <p>یک زمانی تصور می‌کردیم که برای ارتقای حافظه و پردازش خود، زمانی خواهد رسید که نیاز به پیوند ریزپردازنده‌ها و حافظه‌های جانبی به دستگاه عصبی خواهیم شد، اما حالا اینترنت بدون نیاز به چنین پیوندهای عجیبی بخشی از ذهنیت ما شده است.</p>
      <p><b>به علاوه اینترنت دیگر بخشی از شخصیت ما شده است.</b> در این سال‌های برقراری اینترنت چه بسیار پیش آمده که متوجه تهی‌مغز بودن برخی از دوستان و آشنایان و یا غنای تفکر برخی دیگر شده‌ایم و ما دقیقا به خاظر نوشته‌ها و فورواردهای آنها در جای جای اینترنت بوده که متوجه بخش ناپیدای شخصیت بسیاری از دوستان خود شده‌ایم.</p>
      <p>اینترنت توانایی‌ها و نیز ضعف‌های ما را عیان کرده است.</p>
      <hr/>
      <p>با توجه به اینها گرفتن اینترنت از ما، دیگر شباهتی با قطع خطوط تلگراف در دهه‌های دور ندارد. قطع اینترنت یعنی محو شدن و از بین رفتن بخشی از وجود و تعاملات ما.</p>
      <hr/>
      <p>پیداست که در این نوشتار عامدانه وارد زوایای دیگر قطع اینترنت نشده‌ام. صرفا می‌خواستم بگویم که قطع اینترنت برای همه ما -اعم از شرکت‌های بزرگ ارتباطی ، فروشگاه‌ها، استارت آپ‌ها، دانشجوها و توده مردم- در حکم فاجعه بود و جبران این خسران، کار بسیار دشواری خواهد بود.</p>
      <p>قطع اینترنت، پاییز امسال برای همیشه در حافظه جمعی ما شاید با کیفیت ۸K حک شده و نقش بسته و خاطره‌ای خواهد بود، سخت ناگوار!</p>
    </article>
  </body>
</html>