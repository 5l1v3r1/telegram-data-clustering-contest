<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/netanyahu-has-been-indicted-what-next-123.html"/>
    <meta property="og:site_name" content="DoolNews"/>
    <meta property="article:published_time" content="2019-11-23T00:36:00+00:00"/>
    <meta property="og:title" content="അഴിമതി ആരോപണത്തില്‍ നെതന്യാഹു;ഇനി മുന്നിലുളള വഴി എന്ത്?"/>
    <meta property="og:description" content="Isreal World News World ജറുസലേം: ഇസ്രഈല്‍ പ്രധാനമന്ത്രി ബെഞ്ചമിന്‍ നെതന്യാഹുവിന് നേരെ അഴിമതി കുറ്റം ചുമത്തിയിരിക്കുകയാണ് അറ്റോര്‍ണി ജനറല്‍. നെതന്യാഹു കുറ്റം നിഷേധിച്ചെങ്ക"/>
  </head>
  <body>
    <article>
      <h1>അഴിമതി ആരോപണത്തില്‍ നെതന്യാഹു;ഇനി മുന്നിലുളള വഴി എന്ത്?</h1>
      <address><time datetime="2019-11-23T00:36:00+00:00">23 Nov 2019, 00:36</time> by <a rel="author">ന്യൂസ് ഡെസ്‌ക്</a></address>
      <p>ജറുസലേം: ഇസ്രഈല്‍ പ്രധാനമന്ത്രി ബെഞ്ചമിന്‍ നെതന്യാഹുവിന് നേരെ അഴിമതി കുറ്റം ചുമത്തിയിരിക്കുകയാണ് അറ്റോര്‍ണി ജനറല്‍. നെതന്യാഹു കുറ്റം നിഷേധിച്ചെങ്കിലും അറ്റോര്‍ണി ജനറല്‍ കുറ്റം ചുമത്തിയ സ്ഥിതിക്ക് ഇനി ഊരിപ്പോരുക എളുപ്പമല്ല.</p>
      <p>ഇനി ഇദ്ദേഹത്തിന്റെ മുന്നിലുള്ള വഴി വിചാരണയില്‍ നിന്നൊഴിവാകാനായി പാര്‍ലമെന്റില്‍ അപേക്ഷ നല്‍കുക എന്നാണ്. 30 ദിവസമാണ് ഇതിനായി നെതന്യാഹുവിന് ലഭിക്കുക. സാധാരണ ഗതിയില്‍ ഇതിനുള്ളില്‍ ഹൗസ് കമ്മിറ്റി ഈ അപേക്ഷ പരിഗണിക്കുകയും ചെയ്യും എന്നാല്‍ നിലവിലെ സാഹചര്യത്തില്‍ ഇതിന് ഒരുപാട് തടസ്സങ്ങളുണ്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സെപ്റ്റംബറില്‍ നടന്ന തെരഞ്ഞടുപ്പില്‍ ആര്‍ക്കും ഭൂരിപക്ഷം ലഭിക്കാത്ത സാഹചര്യത്തില്‍ ഇസ്രഈലില്‍ പുതിയ സര്‍ക്കാര്‍ ഇതു വരെയും ഉണ്ടാക്കിയിട്ടില്ല. ഈ സാഹചര്യത്തില്‍ ഹൗസ് കമ്മിറ്റിയും ഇതുവരെ രൂപീകൃതമായിട്ടില്ല. ഹൗസ് കമ്മിറ്റി രൂപീകൃതമാകാത്തതിനാല്‍ തന്നെ നെതന്യാഹുവിനെതിരെയുള്ള ആരോപണത്തില്‍ ഉടനെ നടപടിയെടുക്കാനാവില്ല.</p>
      <p>എന്നാല്‍ സര്‍ക്കാരുണ്ടാക്കണമെങ്കില്‍ തെരഞ്ഞെടുപ്പില്‍ പകുതി വോട്ട് ലഭിച്ച നെതന്യാഹുവിന്റെ ലിക്വിഡ് പാര്‍ട്ടിയുടെ സഹകരണം കൂടിയേ തീരൂ. അല്ലെങ്കില്‍ പുതിയൊരു തെരഞ്ഞെടുപ്പ് നടത്തേണ്ടി വരും.</p>
      <related>
        <a href="https://www.doolnews.com/israel-s-benny-gantz-fails-to-form-coalition-government123.html?utm_source=doolnews&amp;utm_medium=related"/>
      </related>
      <p>21 ദിവസമാണ് സര്‍ക്കാര്‍ രൂപീകരണത്തില്‍ തീരുമാനമെടുക്കാന്‍ ഇസ്രഈല്‍ പ്രസിഡന്റിന്റെ മുന്നിലുള്ളത്. ഇതിനെല്ലാം ശേഷമേ നെതന്യാഹുവിനെതിരെയുള്ള ആരോപണം പരിഗണനയില്‍ വരൂ.</p>
      <p>നെതന്യാഹുവിന്റെ അപേക്ഷ ഹൗസ് കമ്മിറ്റി തള്ളുകയാണെങ്കില്‍ വിചാരണയിലേക്ക് നീങ്ങും. പൊതുവെ അഴിമതിക്കേസുകളുടെ അന്വേഷണം വര്‍ഷങ്ങള്‍ നീളുകയും ചെയ്യും. മുന്‍ ഇസ്രഈല്‍ പ്രധാനമന്ത്രിയായ ഇഹുദ് ഒല്‍മെര്‍ട്ടിനെതിരെയുള്ള അഴിമതി വിചാരണയ്ക്ക് വര്‍ഷങ്ങളാണ് എടുത്തത്. വിചാരണ തുടരുന്ന കാലമത്രയും നെതന്യാഹവിന് അധികാരത്തിലിരിക്കാനും സാധിക്കും.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>സെപ്റ്റംബര്‍ 17ന് നടന്ന തെരഞ്ഞെടുപ്പില്‍ നെതന്യാഹുവിന്റെ ലിക്വിഡ് പാര്‍ട്ടിക്ക് 31 സീറ്റാണ് ലഭിച്ചത്.പ്രധാന എതിരാളി ബെന്നി ഗാന്റ്സിന്റെ ബ്ലൂ ആന്റ് വൈറ്റ് പാര്‍ട്ടിക്ക് 32 സീറ്റും. 60 സീറ്റാണ് കേവലഭൂരിപക്ഷത്തിന് വേണ്ടത്.ഏപ്രിലില്‍ നടന്ന തെരെഞ്ഞടുപ്പില്‍ ഭൂരിപക്ഷം തെളിയിക്കാനാകാത്തതിനാലാണ് സെപ്റ്റംബറില്‍ വീണ്ടും തെരഞ്ഞെടുപ്പ് നടത്തിയത്.</p>
      <figure>
        <iframe src="https://www.youtube.com/embed/w7CWMQzJQIA" width="560" height="315" data-service="Youtube" scrolling="no"/>
      </figure>
    </article>
  </body>
</html>