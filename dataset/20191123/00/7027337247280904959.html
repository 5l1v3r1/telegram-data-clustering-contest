<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699574/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%AE%D8%B3%D8%A7%D8%B1%D8%AA-%D8%B3%DB%8C%D9%84%D8%A7%D8%A8-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="آخرین وضعیت خسارت سیلاب در مازندران"/>
    <meta property="og:description" content="فرمانداران شهر‌ستان‌های بابلسر و سیمرغ اعلام کردند: روستا‌های درگیر سیلاب با تلاش نیرو‌های امدادی و جاده‌ای در وضعیت مناسبی به سر می‌برند."/>
  </head>
  <body>
    <article>
      <h1>آخرین وضعیت خسارت سیلاب در مازندران</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039484_400.jpg"/>
      </figure>
      <p>فرمانداران شهر‌ستان‌های بابلسر و سیمرغ اعلام کردند: روستا‌های درگیر سیلاب با تلاش نیرو‌های امدادی و جاده‌ای در وضعیت مناسبی به سر می‌برند.</p>
      <p>به گزارش ایلنا، فرماندار بابلسر گفت: هم اکنون سطح آبگرفتگی در معابر و روستا‌های منطقه بهنمیر پایین آمده و نیرو‌های امدادی و جاده‌ای در تلاش برای انحراف مسیر آبگرفتگی به حاشیه رودخانه و جلوگیری از احتمال وقوع آبگرفتگی در روستا‌های پایین دست هستند.</p>
      <p>حسن زاده با بیان اینکه شدت باران به چند واحد مسکونی در روستا‌های پارومحله، سنگلای، گالش محله، منگلاب، سرخ دشت، عرب خیل و شهر بهنمیر خسارت جزیی وارد کرده افزود: نیرو‌های امدادی، بسیجی و جاده‌ای، برای جلوگیری از انسداد دهانه پل و ورود آب به این مناطق، در حال تخلیه ضایعات ناشی از ریشه درختان و نی‌ها از رودخانه هستند.</p>
      <p>وی با بیان اینکه سطح آب در جاده بهنمیر به کیاکلا پایین آمده از رانندگان خواست تا جوانب احتیاط را رعایت کنند.</p>
      <p>سروان امامی نژاد فرمانده بسیج ناحیه مقاومت بهنمیر نیز در بازدید از مناطق سیل‌زده گفت: نیروهای بسیجی در قالب نیروهای جهادی و امدادی از بامداد امروز با حضور در منطقه بهنمیر برای رفع نیازهای اولیه مردم تلاش می کنند.</p>
      <p>فرماندار سیمرغ نیز از عادی شدن وضعیت راه‌های روستا‌یی این منطقه خبر داد و گفت: با تلاش نیرو‌های امدادی و جاده‌ای خانه‌های دچار آبگرفتگی در وضعیت بهتری به سر می‌برند.</p>
      <p>حبیب نژاد با اشاره به لایروبی رودخانه تلار و جلوگیری از تلفات جدی و خسارت‌های ناشی از باران دیشب افزود: در این آبگرفتگی خسارت جانی نداشته و تنها معابر و تعدادی حیاط واحد مسکونی دچار آبگرفتگی جزیی شدند.</p>
    </article>
  </body>
</html>