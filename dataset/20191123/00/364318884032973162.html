<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/381423"/>
    <meta property="og:site_name" content="beartai"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="เหงาเอาเรื่อง !! The Toys ปล่อย “ทิ้งแต่เก็บ” ประกอบหนัง “ฮาวทูทิ้ง” ของเต๋อ นวพล"/>
    <meta property="og:description" content="เพิ่งเปิดเผยชื่อและเรื่องย่ออย่างเป็นทางการไปไม่นานกับ “ฮาวทูทิ้ง..ทิ้งอย่างไรไม่ให้เหลือเธอ” หนังรัก สำหรับคนอยากทิ้ง แต่ไม่อยากตัดใจ ผลงานเรื่องใหม่ล่าสุดของผู้กำกับ “เต๋อ-นวพล ธํารงรัตนฤทธิ์”  ที่ได้นางเอกสุดฮอต ออกแบบ–ชุติมณฑน์ จึงเจริญสุขยิ่ง ร่วมแสดงกับพระเอกมากฝีมือที่ก็ฮอตไม่แพ้กันอย่าง ซันนี่ สุวรรณเมธานนท์ เป็นเรื่องราวของ จีน (ออกแบบ–ชุติมณฑน์) หญิงสาววัย 28 ปี ที่วางแผนจะรีโนเวทบ้านให้กลายเป็นออฟฟิศสุดมินิมอล แผนการคลีนบ้านสุดที่รกจึงเกิดขึ้น เธอต้องร่วมมือกับพี่ชาย ในการที่จะค่อย ๆ ทิ้งสิ่งของต่าง ๆ ที่ไม่จำเป็นหรือไม่ใช้แล้วออกจากบ้าน พวกเขาต้องต่อสู้กับแม่ผู้ไม่ยอมทิ้งอะไรสักอย่างเลยตามสไตล์คนแก่ที่ชอบเก็บทุกอย่าง รวมถึงต้องต่อสู้กับจิตใจตัวเองในการที่ต้องเผชิญหน้ากับสิ่งของต่าง ๆ ที่มักมีเรื่องราวอยู่เบื้องหลัง"/>
  </head>
  <body>
    <article>
      <h1>เหงาเอาเรื่อง !! The Toys ปล่อย “ทิ้งแต่เก็บ” ประกอบหนัง “ฮาวทูทิ้ง” ของเต๋อ นวพล</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Teerapong Serisamran</a></address>
      <aside>เมื่อของทุกสิ่งมีเรื่อง “เรา”<br/><br/>คุณจะเลือก “เก็บ” หรือ “ทิ้ง”<br/><br/>ทบทวนเส้นบางๆ ระหว่างจะเก็บไว้ ทิ้งไป หรือทิ้งไว้ที่เดิม</aside>
      <p>เพิ่งเปิดเผยชื่อและเรื่องย่ออย่างเป็นทางการไปไม่นานกับ <b>“ฮาวทูทิ้ง..ทิ้งอย่างไรไม่ให้เหลือเธอ”</b> หนังรัก สำหรับคนอยากทิ้ง แต่ไม่อยากตัดใจ ผลงานเรื่องใหม่ล่าสุดของผู้กำกับ <b>“เต๋อ-นวพล ธํารงรัตนฤทธิ์”</b>  ที่ได้นางเอกสุดฮอต <b>ออกแบบ–ชุติมณฑน์ จึงเจริญสุขยิ่ง</b> ร่วมแสดงกับพระเอกมากฝีมือที่ก็ฮอตไม่แพ้กันอย่าง<b> ซันนี่ สุวรรณเมธานนท์</b> เป็นเรื่องราวของ<b> จีน (ออกแบบ–ชุติมณฑน์)</b> หญิงสาววัย 28 ปี ที่วางแผนจะรีโนเวทบ้านให้กลายเป็นออฟฟิศสุดมินิมอล แผนการคลีนบ้านสุดที่รกจึงเกิดขึ้น เธอต้องร่วมมือกับพี่ชาย ในการที่จะค่อย ๆ ทิ้งสิ่งของต่าง ๆ ที่ไม่จำเป็นหรือไม่ใช้แล้วออกจากบ้าน พวกเขาต้องต่อสู้กับแม่ผู้ไม่ยอมทิ้งอะไรสักอย่างเลยตามสไตล์คนแก่ที่ชอบเก็บทุกอย่าง รวมถึงต้องต่อสู้กับจิตใจตัวเองในการที่ต้องเผชิญหน้ากับสิ่งของต่าง ๆ ที่มักมีเรื่องราวอยู่เบื้องหลัง</p>
      <figure>
        <img src="https://www.beartai.com/wp-content/uploads/2019/11/%E0%B8%AE%E0%B8%B2%E0%B8%A7%E0%B8%97%E0%B8%B9%E0%B8%97%E0%B8%B4%E0%B9%89%E0%B8%87-007-1024x679-1.jpg"/>
      </figure>
      <figure>
        <img src="https://www.beartai.com/wp-content/uploads/2019/11/%E0%B8%AE%E0%B8%B2%E0%B8%A7%E0%B8%97%E0%B8%B9%E0%B8%97%E0%B8%B4%E0%B9%89%E0%B8%87-001-1024x679-1.jpg"/>
      </figure>
      <p>ก่อนหน้านี้เต๋อ นวพลก็โพสต์ในเฟซบุ๊กให้ทายเล่น ๆ ว่าใครจะเป็นคนทำเพลงประกอบให้ ในที่สุดวันนี้เราก็ได้รู้คำตอบเสียทีซึ่งถือว่าเรียกเสียงว้าวได้เลยล่ะ เพราะคนที่มาแต่งเพลงให้กับเต๋อ นวพล คือ <b>“The Toys”</b> ซึ่งถือว่าเป็นการร่วมงานกันครั้งแรกระหว่างเต๋อกับเดอะทอย และเหมือนจะเป็นครั้งแรกของเดอะทอยเช่นกันที่ทำเพลงได้เหงาจับจิตจับใจขนาดนี้</p>
      <figure>
        <img src="https://www.beartai.com/wp-content/uploads/2019/11/Screen-Shot-2562-11-23-at-22.59.13.png"/>
        <figcaption>“ให้ทายว่าใครทำ” เครดิต : https://www.facebook.com/ternawapol/</figcaption>
      </figure>
      <figure>
        <img src="https://www.beartai.com/wp-content/uploads/2019/11/Screen-Shot-2562-11-23-at-22.59.31-1024x511.png"/>
        <figcaption>THE TOYS x THE TERS เครดิต : https://www.facebook.com/ternawapol/</figcaption>
      </figure>
      <p><b>“ทิ้งแต่เก็บ”</b> ไม่ได้เป็นชื่อเพลงใหม่ของ Getsunova แต่อย่างใด หากแต่เป็นของ <b>The Toys ธันวา บุญสูงเนิน</b> ผู้แต่งเนื้อร้อง ทำนอง และเรียบเรียงบทเพลงนี้ด้วยตนเอง จนออกมาเป็นเพลงช้า เหงา เศร้า ที่ขับกล่อมอารมณ์เราด้วยเสียงเปียโนและเสียงร้องของทอย ท่วงทำนองเหงาเศร้านี้ฟังดูราวกับเพลงประกอบหนังหรือซีรีส์เกาหลีดี ๆ สักเรื่อง คือแค่ขึ้นอินโทรมาก็อารมณ์เปลี่ยวแล้ว แถมในท่อนโซโลยังมีเสียงแซ็กโซโฟนอันแหบโหยซึมซ่านเข้ามาทำให้เกิดความรู้สึกเปลี่ยวเหงาขึ้นจับใจเลย นับว่า<b> “ทิ้งแต่เก็บ”</b>นี่เป็นบทเพลงที่มีความแปลกใหม่ไม่ซ้ำกับทางที่ทอยได้เคยเดินไว้ในงานของตัวเองเลย</p>
      <figure>
        <img src="https://www.beartai.com/wp-content/uploads/2019/11/Screen-Shot-2562-11-23-at-22.55.12-1024x684.png"/>
      </figure>
      <p>ส่วนเนื้อร้องก็มินิมอลมาก มีท่อนร้องหนึ่งท่อน ที่เหลือเป็นท่อนคอรัสหมดเลย เนื้อหาของเพลงพูดถึงความรู้สึกเวลาที่เราไปเจอของสำคัญที่ถูกวางทิ้งไว้ในที่ใดที่หนึ่งของบ้าน เป็นของชิ้นหนึ่งซึ่งเจ้าของของมันเคยเป็น “เรา” แต่เมื่อเธอ “ทิ้ง” ไป เลยมีแต่ฉันที่ต้อง “เก็บ”เอาไว้ เลยเกิดตกอยู่ในห้วงคิดขึ้นมาทันทีว่า เราควรจะทิ้งมันไว้ที่ไหนดี สุดท้ายแล้วคำตอบก็คือ ทิ้งมันไว้ที่เก่านี่ล่ะ แค่นี้พอไม่ขอให้มันมีเรื่องราวอะไรเพิ่มเติม ซึ่งมันก็เหมือนกับเป็นการ “ทิ้ง” แต่ในขณะเดียวกันก็เป็นการ “เก็บ” ด้วยเช่นกัน เป็นการ “ทิ้งและเก็บ” เรื่องราวดี ๆ เอาไว้</p>
      <figure>
        <img src="https://www.beartai.com/wp-content/uploads/2019/11/Screen-Shot-2562-11-23-at-22.55.39-1024x584.png"/>
      </figure>
      <aside>แค่อยากจะขอเก็บไว้ที่เดิม<br/><br/>ไม่ต้องเพิ่มเติมให้มันเป็นเรื่องราว<br/><br/>และไม่เปลี่ยนใจจะนานนานเท่าไร<br/><br/>จะเก็บและทิ้งเรื่องดีๆ เอาไว้</aside>
      <figure>
        <iframe src="https://www.youtube.com/embed/N0FKgZXqyZk" width="640" height="360" data-service="Youtube" scrolling="no"/>
      </figure>
      <p>ฟังเพลงนี้ไปพลาง ๆ ก่อน แล้วเตรียมไปเก็บและทิ้งความทรงจำดี ๆ ที่โรงภาพยนตร์กับ<b>“ฮาวทูทิ้ง..ทิ้งอย่างไรไม่ให้เหลือเธอ”  26 ธันวาคม 2562</b> นี้เป็นต้นไปครับ</p>
      <p>พิสูจน์อักษร : สุชยา เกษจำรัส</p>
    </article>
  </body>
</html>