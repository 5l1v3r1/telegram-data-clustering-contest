<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200566"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="‘দূরবীন নিয়ে অন্যরকম পরিকল্পনা রয়েছে’"/>
    <meta property="og:description" content="জনপ্রিয় সংগীতশিল্পী সৈয়দ শহীদ। এরইমধ্যে দলনেতা ও ভোকাল হিসেবে ব্যান্ড দূরবীনের মাধ্যমে বেশ কিছু শ্রোতাপ্রিয় গান উপহার দিয়েছেন। ব্যান্ডের বাইরে একক ক্যারিয়ারেও চমক দেখিয়েছেন তিনি। তার গাওয়া ‘এক জীবন’ গানটি ব্যাপক জনপ্রিয়তা অর্জন করেছিল। কলকাতার শুভমিতার সঙ্গে তার গাওয়া এ দ্বৈত গানটি এখনো বিভিন্ন স্থানে বাজতে শোনা যায়। এরপর শহীদের কন্ঠে আরো কিছু গান প্রশংসিত হয়েছে শ্রোতামহলে। তবে ব্যবসায়িক ব্যস্ততার কারণে গান আগের চেয়ে কম করছেন তিনি। যদিও সময় সুযোগ মিললেই নতুন গানে কন্ঠ দিচ্ছেন।  শুধু তাই নয়, গান গাওয়ার পাশাপাশি সংগীতের প্রসারেও নিয়মিত কাজ করছেন এ শিল্পী। কেমন আছেন? সময়টা কেমন যাচ্ছে? উত্তরে শহীদ বলেন, আলহামদুলিল্লাহ। ভালো আছি। ব্যস্ততার মাঝে সময় কেটে যাচ্ছে। এখন মূল ব্যস্ততা কি নিয়ে? শহীদ বলেন, আমার মূল পেশা হচ্ছে ব্যবসা। এর পাশাপাশি গানে সময় দিচ্ছি। স্টেজ শো, নতুন গান সবই হচ্ছে সময় সুযোগ পেলে। কিন্তু এতটা সফলতা পাওয়ার পরও তো গানে নিয়মিত হননি? শহীদ উত্তরে বলেন, আমি কখনোই  পেশাগত শিল্পী নই। শখের বসেই গান করি। তবে সংগীতকে অনেক ভালোবাসি। সংগীতের মানুষদের ভালোবাসি। গাইতে গাইতেই একটা সময় শ্রোতারা আমার গান পছন্দ করেন।…"/>
  </head>
  <body>
    <article>
      <h1>‘দূরবীন নিয়ে অন্যরকম পরিকল্পনা রয়েছে’</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">ফয়সাল রাব্বিকীন</a></address>
      <p>জনপ্রিয় সংগীতশিল্পী সৈয়দ শহীদ। এরইমধ্যে দলনেতা ও ভোকাল হিসেবে ব্যান্ড দূরবীনের মাধ্যমে বেশ কিছু শ্রোতাপ্রিয় গান উপহার দিয়েছেন। ব্যান্ডের বাইরে একক ক্যারিয়ারেও চমক দেখিয়েছেন তিনি। তার গাওয়া ‘এক জীবন’ গানটি ব্যাপক জনপ্রিয়তা অর্জন করেছিল। কলকাতার শুভমিতার সঙ্গে তার গাওয়া এ দ্বৈত গানটি এখনো বিভিন্ন স্থানে বাজতে শোনা যায়। এরপর শহীদের কন্ঠে আরো কিছু গান প্রশংসিত হয়েছে শ্রোতামহলে। তবে ব্যবসায়িক ব্যস্ততার কারণে গান আগের চেয়ে কম করছেন তিনি। যদিও সময় সুযোগ মিললেই নতুন গানে কন্ঠ দিচ্ছেন।  শুধু তাই নয়, গান গাওয়ার পাশাপাশি সংগীতের প্রসারেও নিয়মিত কাজ করছেন এ শিল্পী।</p>
      <p>কেমন আছেন? সময়টা কেমন যাচ্ছে? উত্তরে শহীদ বলেন, আলহামদুলিল্লাহ। ভালো আছি। ব্যস্ততার মাঝে সময় কেটে যাচ্ছে। এখন মূল ব্যস্ততা কি নিয়ে? শহীদ বলেন, আমার মূল পেশা হচ্ছে ব্যবসা। এর পাশাপাশি গানে সময় দিচ্ছি।</p>
      <p>স্টেজ শো, নতুন গান সবই হচ্ছে সময় সুযোগ পেলে। কিন্তু এতটা সফলতা পাওয়ার পরও তো গানে নিয়মিত হননি? শহীদ উত্তরে বলেন, আমি কখনোই  পেশাগত শিল্পী নই। শখের বসেই গান করি। তবে সংগীতকে অনেক ভালোবাসি। সংগীতের মানুষদের ভালোবাসি। গাইতে গাইতেই একটা সময় শ্রোতারা আমার গান পছন্দ করেন। আমি নিজেকে বড় শিল্পী মনে করি না। শ্রোতারা আমাকে এতটা ভালোবেসেছেন আমি তাদের প্রতি কৃতজ্ঞ। গান গেয়ে যে ভালোবাসা প্রতিনিয়ত পাই সেটা আমার কাছে বড় বিষয়। নতুন গানের কি অবস্থা? উত্তরে এ শিল্পী বলেন, নতুন গান করছি। এরইমধ্যে কয়েকটি নতুন গান তৈরি হয়ে আছে। সামনেই গানগুলো বিভিন্ন ব্যানার থেকে প্রকাশ হবে। আরো কিছু গানে কন্ঠ দেয়ার কথা রয়েছে সামনে। ব্যাটে বলে মিলে গেলেই সেগুলোতে কন্ঠ দিয়ে দেব।</p>
      <p>আপনার দূরবীন ব্যান্ডের কি অবস্থা? শহীদ বলেন, দূরবীন ব্যান্ড নিজের গতিতে চলছে। আমরা সময়-সুযোগ পেলেই শোতে অংশ নিচ্ছি। একসঙ্গে প্র্যাকটিস করছি। মাস কয়েক আগেই কাজী শুভ আবার যোগ দিয়েছে দূরবীনে। আমরা নতুন গানের কাজও করছি। তবে ব্যান্ডের গান নিয়ে তাড়াহুড়া নেই আমাদের। ভালো কিছু গান শ্রোতাদের উপহার দেয়ার লক্ষ্যে কাজ করছি। এ বছর ব্যান্ড নিয়ে বেশ কিছু পরিকল্পনাও ছিল। বর্ষপূর্তি উদযাপনসহ বিভিন্ন বিষয় নিয়ে চিন্তা ভাবনা থাকলেও তা করা হয়ে ওঠেনি। তবে দূরবীন নিয়ে কিছু পরিকল্পনা রয়েছে। চলতি বছরের ডিসেম্বরেই বিষয়গুলো নিয়ে আমরা বসবো। আশা করছি এগুলো পর্যায়ক্রমে শ্রোতারা জানতে পারবেন। চলতি সময়ে গানের অবস্থা কেমন মনে হচ্ছে? শহীদ বলেন, সব মিলিয়ে গানের অবস্থা মোটামুটি। আমাদের এখন অনেক ভালো শিল্পী, গীতিকার, সুরকার ও সংগীত পরিচালক রয়েছেন। তারা ভালো কাজও করছেন।</p>
      <p>তবে আমি ব্যক্তিগতভাবে সব সময় গানে টিমওয়ার্কের খুব অভাব অনুভব করি। সময়টা এখন অস্থির। একটি গানে সবাই মিলে যতটুকু সময় দেয়া উচিত সেটা দেয়া হচ্ছে না। এ কারণে গানের সেই আবেদনটাও কম খুঁজে পাওয়া  যায় এখন। শহীদ আরো বলেন, এখন ব্যয়বহুল মিউজিক ভিডিও এবং ইউটিউবে তার ভিউ গণনায় ব্যস্ত থাকেন অনেকেই। এটা আমার কাছে ঠিক মনে হয় না। অনেক জনপ্রিয় গানের ভিউ কম হতে পারে। আবার মানহীন গানের ভিউ বেশি হতেই পারে। তাই ব্যক্তিগতভাবে আমি ভিউকে জনপ্রিয়তার মাপকাঠি মনে করি না। আর অবশ্যই অডিওর ওপর আগে জোর দিতে হবে। কথা-সুর ও গায়কি ভালো মানের হলে গানটি টিকে থাকবে। তবে প্রচারের জন্য ভিডিও করা যেতে পারে।</p>
      <p>এই বিভাগের সর্বাধিক পঠিত</p>
    </article>
  </body>
</html>