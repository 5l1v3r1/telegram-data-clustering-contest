<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699684/%D8%A8%D8%AD%D8%B1%D8%A7%D9%86-%D8%B3%D9%88%D9%86%D8%A7%D9%85%DB%8C-%D8%B3%D8%A7%D9%84%D9%85%D9%86%D8%AF%DB%8C-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="بحران سونامی سالمندی در کشور"/>
    <meta property="og:description" content="وی با بیان اینکه متناسب با رشد نسبت سالمندی برای پیامدهای سالمندی برنامه ریزی نکرده ایم، تصریح کرد: درحال حاضر نیاز مبرم به برنامه ریزی و سیاست گذاری برای مسائل سالمندان داریم تا شاهد سالمندی فعال و پویا باشیم."/>
  </head>
  <body>
    <article>
      <h1>بحران سونامی سالمندی در کشور</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>وی با بیان اینکه متناسب با رشد نسبت سالمندی برای پیامدهای سالمندی برنامه ریزی نکرده ایم، تصریح کرد: درحال حاضر نیاز مبرم به برنامه ریزی و سیاست گذاری برای مسائل سالمندان داریم تا شاهد سالمندی فعال و پویا باشیم.</b>
      </p>
      <figure>
        <img src="https://cdn.asriran.com/files/fa/news/1398/9/2/1039694_437.jpg"/>
      </figure>
      <p>سرپرست دبیرخانه شورای ملی سالمندان کشور با بیان اینکه بحران پیش رو و سونامی سالمندی در ایران درک نشده است، گفت: سند ملی سالمندی در کشور تدوین شده ولی فاصله زیادی تا عزم جدی برای تحقق آن وجود دارد و تا زمانی که برنامه عملیاتی تدوین نشود از بیان دغدغه فراتر نرفته ایم.</p>
      <p>حسام الدین علامه امروز (شنبه 2 آذرماه) در نخستین کارگاه تخصصی شهر دوستدار سالمند، اظهارکرد: در مورد سالمندی می توان از جهات گوناگون بحث کرد ولی مهمترین موضوع تفاوتی است که بین سالمندی فردی و سالمندی جمعیت وجود دارد.</p>
      <p>وی با بیان اینکه سالمندی فردی امری مبارک است که می تواند ناشی از عواملی همچون عوامل رفاه و سلامت جامعه باشد، افزود: سالمندی جمعیت که گاهی از آن به عنوان بحران یاد می شود ناشی از به هم خوردن تعادل گروه های سنی به ویژه کاهش موالید و ازدواج است.</p>
      <p>علامه با بیان اینکه سالمندی جمعیت پیامدهای منفی زیادی دارد که ازجمله آن کاهش نسبت نیروی کار و مولد جامعه است، افزود: اگر برای برطرف کردن این موضوع تدبیری نشود عاقبتی ناگوار خواهد داشت، این در حالی است که به نظر می رسد در کشور هنوز این چالش را درک نکرده ایم و خبری از درک بحران پیش رو و سونامی سالمندی وجود ندارد.</p>
      <p>
        <b>فاصله زیادی تا تحقق سند ملی سالمندی وجود دارد</b>
      </p>
      <p>سرپرست دبیرخانه شورای ملی سالمندان کشور با اشاره به اینکه سند ملی سالمندی تدوین شده، ولی فاصله زیادی تا عزم جدی برای تحقق آن وجود دارد، گفت: تا برنامه عملیاتی تدوین نشود، از بیان دغدغه فراتر نرفته ایم.</p>
      <p>وی با بیان اینکه متناسب با رشد نسبت سالمندی برای پیامدهای سالمندی برنامه ریزی نکرده ایم، تصریح کرد: درحال حاضر نیاز مبرم به برنامه ریزی و سیاست گذاری برای مسائل سالمندان داریم تا شاهد سالمندی فعال و پویا باشیم.</p>
      <p>وی یکی از مداخلات مهم در این راستا را ایجاد محیط های دوستدار سالمند عنوان کرد و افزود: طراحی محیط باید به گونه ای باشد که نیازهای سالمندان تامین شده و استقلال آنها خدشه دار نشود. همکاری بین بخشی در این زمینه نه تنها سبب انطباق محیط با نیازهای سالمندان می شود، بلکه محیط مناسب تری برای تمام شهروندان در محلات فراهم خواهد کرد.</p>
      <p>
        <b>از تجربیات موفق بین المللی بهره ببریم</b>
      </p>
      <p>سرپرست دبیرخانه شورای ملی سالمندان کشور از اصفهان به عنوان یکی از ۵ استان دارای نرخ بالای سالمندی یاد کرد و افزود: انتخاب اصفهان به عنوان پایلوت شهر دوستدار سالمند دلایلی مختلفی داشت از جمله عزم بالا و همکاری بین بخشی مناسب که باعث شده این طرح در مسیری علمی و درست درحال انجام باشد.</p>
      <p>وی با تاکید بر لزوم استفاده از همه تجربیات موفق بین المللی در این زمینه، گفت: مشاوره قوی صندوق جمعیت سازمان ملل با دبیرخانه شورای ملی سالمندان درحال انجام است و امیدواریم بعد از آشنایی با جزئیات بومی طرح، مشاوره های لازم را ارائه دهند.</p>
      <p>علامه با بیان اینکه اجرای طرح شهر دوستدار سالمند در اصفهان در قالب یک برنامه مدون و گام به گام، امکان گسترش آن در استان های دیگر را در آینده نزدیک فراهم می کند، افزود: با نگاه علمی، بومی و استفاده از تجربیات بین المللی امیدواریم پیمایش جدید توسط مجری طرح انجام شود و کاری که صورت می گیرد مبتنی بر آمار و ارزش های سالمندان اصفهان باشد.</p>
      <p>وی با بیان اینکه بعد از اجرای موفق طرح شهر دوستدار سالمند در اصفهان، این فرایند را برای تمام شهرهای داوطلب در کشور ارائه خواهیم کرد، گفت: در همه کشورهای جهان این تمایل برای تبدیل شدن به شهر دوستدار سالمند وجود دارد و خوشحالیم که اصفهان در این راستا پیش قدم شده است.</p>
    </article>
  </body>
</html>