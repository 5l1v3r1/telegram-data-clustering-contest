<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gossipetv.com/malgioglio-a-verissimo-toglie-scarpe-piange-449199"/>
    <meta property="og:site_name" content="GOSSIP E TV"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Malgioglio a Verissimo: prima piange, poi si toglie le scarpe in studio"/>
    <meta property="og:description" content="Verissimo: perché Cristiano Malgioglio ha pianto e si è tolto le scarpe Cristiano Malgioglio si è raccontato in una lunga intervista a Verissimo. A Silvia Toffanin il noto paroliere ha parlato in particolar modo della sua vita privata e della sua famiglia. La scomparsa della madre ha segnato la vita dell’ex concorrente del Grande Fratello […]"/>
  </head>
  <body>
    <article>
      <h1>Malgioglio a Verissimo: prima piange, poi si toglie le scarpe in studio</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Antonella Latilla</a></address>
      <figure>
        <img src="https://www.gossipetv.com/wp-content/uploads/2019/11/malgioglio-piange-verissimo.jpg"/>
      </figure>
      <h3>Verissimo: perché Cristiano Malgioglio ha pianto e si è tolto le scarpe</h3>
      <p>Cristiano Malgioglio si è raccontato in una lunga intervista a Verissimo. A Silvia Toffanin il noto paroliere ha parlato in particolar modo della sua vita privata e della sua famiglia. La scomparsa della madre ha segnato la vita dell’ex concorrente del Grande Fratello Vip e ripercorrendo quel dolore non è riuscito a trattenere le lacrime nel salotto del programma Mediaset. <b>Zia Malgy si è commosso pure per la morte della sorella</b>, avvenuta qualche anno fa a causa di una brutta malattia. Due gravi lutti che hanno inevitabilmente cambiato l’esistenza di Malgioglio, che ha trovato conforto negli amici e nel lavoro.</p>
      <h3>Malgioglio si commuove a Verissimo ricordando la madre scomparsa</h3>
      <p><i>“Sto dicendo cose della mia vita privata che faccio fatica a raccontare”</i>, ha premesso <a href="https://www.gossipetv.com/cristiano-malgioglio-eta-altezza-figli-e-vita-privata-del-cantante-294927">Cristiano Malgioglio</a> a Verissimo. <b><i>“Mia madre mi manca troppo, era il mio pilastro”</i></b>, ha ammesso tra le lacrime l’amico di Barbara d’Urso. Dopo la scomparsa del genitore e della sorella Cristiano ha cercato un aiuto concreto nell’analisi. <i>“Per tre anni sono stato da un analista, non riuscivo più a scrivere. Non ho preso medicine, sono guarito grazie alla musica”</i>, ha confidato. Malgioglio ha poi pianto ancora quando ha ricordato <a href="http://gossipetv.com/cristiano-malgioglio-melanoma-commozione-morte-sorella-non-disturbare-423876">la drammatica esperienza del melanoma</a>, scoperto per caso dopo una banale doccia. <i>“Sono impazzito, non volevo avvisare i miei nipoti. La prima persona che ho chiamato è stata Mara Venier”</i>, ha confessato Cristiano, che ha invitato tutti a fare prevenzione.</p>
      <h3>Cristiano Malgioglio si è tolto le scarpe nello studio di Verissimo</h3>
      <p>Tra tante lacrime ed intense emozioni, non sono mancate le risate a Verissimo durante l’ospitata di Cristiano Malgioglio. A un certo punto il 74enne si è tolto le scarpe davanti a Silvia Toffanin, scatenando l’ilarità del pubblico in studio e di quello a casa. <b><i>“Io ho il 41 di piedi ma il mio agente mi ha portato delle scarpe numero 39. Sto impazzendo”,</i></b> ha spifferato Malgioglio che, dopo aver chiesto il permesso alla padrona di casa, ha ultimato l’intervista scalzo.</p>
    </article>
  </body>
</html>