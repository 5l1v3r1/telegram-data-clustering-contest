<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/19-let-zapora-za-bivsega-agenta-cie-ki-je-vohunil-za-kitajsko-742756"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="19 let zapora za bivšega agenta Cie, ki je vohunil za Kitajsko"/>
    <meta property="og:description" content="Sodišče ameriške zvezne države Virginia je nekdanjega agenta ameriške obveščevalne agencije Cia v petek obsodilo na 19 let zapora, ker naj bi vohunil za"/>
  </head>
  <body>
    <article>
      <h1>19 let zapora za bivšega agenta Cie, ki je vohunil za Kitajsko</h1>
      <h2>
        <b>Sodišče ameriške zvezne države Virginia je nekdanjega agenta ameriške obveščevalne agencije Cia v petek obsodilo na 19 let zapora, ker naj bi vohunil za Kitajsko. Kitajskim agentom naj bi posredoval zaupne informacije o nacionalni varnosti ZDA, je navedlo tožilstvo. V Avstralijo pa je prebegnil kitajski vohun, ki Peking bremeni tujega vmešavanja.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>Jerry Chun Shing Lee, ki je za Cio delal med letoma 1994 in 2007, je bil aretiran januarja 2018 zaradi nedovoljenega posedovanja zaupnih obrambnih informacij ZDA, ki naj bi jih predal kitajskim obveščevalcem, navaja francoska tiskovna agencija AFP.<br/><br/>Zvezno tožilstvo mu je očitalo, da je med bivanjem v Hongkongu leta 2010 pristal na sodelovanje s kitajskima agentoma, ki sta mu v zameno za občutljive informacije, ki jih je dobil še kot častnik Cie, ponudila 840.000 dolarjev.<br/><br/>Lee je priznal krivdo za sodelovanje v zaroti, katere cilj je bil posredovanje informacij v zvezi z ameriško nacionalno varnostjo in obrambo tuji vladi. A obenem je trdil, da mu tožilstvo ni uspelo dokazati, da je Kitajcem posredoval informacije ali od njih sprejel denar.<br/><br/>Ameriški mediji so Leejev primer povezali z razkritjem in uničenjem mreže informantov Cie na Kitajskem med letoma 2000 in 2012, čeprav tožilstvo in Cia Leeja nikdar nista neposredno obtožila izdaje mreže informantov Pekingu.</p>
      <p>Avstralski mediji pa so medtem poročali o kitajskem vohunu, ki je maja prebegnil v Avstralijo, kjer naj bi zaprosil za azil, potem ko naj bi avstralski protiobveščevalni službi Asio razkril podrobnosti o političnem vmešavanju Kitajske v drugih državah.<br/><br/>Prebežnik po imenu Wang "William" Liqiang je Asiu razkril identitete visokih kitajskih obveščevalnih častnikov v Hongkongu in podrobnosti o tem, kako so financirali in izvajali operacije v Hongkongu, na Tajvanu in v Avstraliji.<br/><br/>Wang je po poročanju časnika Sydney Morning Herald osebno sodeloval v tajnih operacijah s ciljem spodkopati demokratično gibanje v Hongkongu in v prizadevanjih, da bi vplivali na volilno kampanjo na Tajvanu, še navaja AFP.<br/><br/>V izjavi, ki jo je dal agenciji Asio, je navedel tudi, da je koordiniral "kibernetsko vojsko", katere cilj je bil spremeniti politično mnenje na Tajvanu, podobno kot je bilo vmešavanje Rusije v ameriške volitve leta 2016, še navaja AFP.</p>
      <p>loading...</p>
    </article>
  </body>
</html>