<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/cronache/2019/11/23/meteo-ancora-un-sabato-e-domenica-di-pioggia"/>
    <meta property="og:site_name" content="VANITY FAIR"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Maltempo, nessuna tregua: sabato e domenica con la pioggia"/>
    <meta property="og:description" content="Sabato sono attesi rovesci soprattutto sul Nord Italia. Nevicherà sui rilievi alpini. Domenica il cattivo tempo si sposterà sui territori del Sud"/>
  </head>
  <body>
    <article>
      <h1>Maltempo, nessuna tregua: sabato e domenica con la pioggia</h1>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <p>
        <b>Sabato sono attesi rovesci soprattutto sul Nord Italia. Nevicherà sui rilievi alpini. Domenica il cattivo tempo si sposterà sui territori del Sud</b>
      </p>
      <p>Preparatevi a un weekend tipicamente autunnale, caratterizzato dal cattivo tempo. Le condizioni meteo del fine settimana appena cominciato saranno profondamente influenzate da un <b>vortice di bassa pressione</b> che, da ovest del Regno Unito, si dirige verso il Mediterraneo. Non solo: sotto la spinta delle correnti atlantiche, si formerà un<b> ciclone</b> che dalle Isole Baleari raggiungerà, entro domenica sera, la Sicilia. Sia la giornata di sabato che quella di domenica, quindi, saranno caratterizzate dal maltempo, dalla pioggia, a tratti anche molto intensa, e dai nubifragi.</p>
      <p><b>Sabato mattina</b> saranno colpiti soprattutto la Liguria, in particolare i territori di Savona, Imperia e Genova, e il Piemonte, dove si potranno registrare anche intensi nubifragi, soprattutto nell’Astigiano e nel Torinese. Sui rilievi alpini, sopra i 1200 – 1300 metri, sono attese grandi nevicate. Durante la giornata pioverà su tutto il Nord Italia. Piogge intense insisteranno sul versante tirrenico, e tra il pomeriggio e la sera violenti temporali si potranno abbattere anche su Toscana, Lazio e Sicilia. Sull’area adriatica, invece, il tempo sarà più mite.</p>
      <p><b>Domenica</b> il cattivo tempo si sposterà dal Nord Ovest al Sud Italia, e colpirà in particolare le coste della Campania, la Basilicata e la Calabria. Minacciosi rovesci e nubifragi insisteranno anche su Abruzzo, Molise e Puglia.</p>
      <p>Ma le masse d’aria relativamente mite che transiteranno sull’Italia faranno sì che le temperature rimangano sopra la media non solo durante il weekend, ma con probabilmente anche nel corso della prossima settimana. Almeno<b> lunedì, il maltempo darà un po’ di tregua</b>.</p>
    </article>
  </body>
</html>