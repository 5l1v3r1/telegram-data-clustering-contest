<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521067-brno-vikend-pohlti-vanocni-atmosfera/"/>
    <meta property="og:site_name" content="KurzyCZ"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Brno: Víkend pohltí vánoční atmosféra"/>
    <meta property="og:description" content="(gak) – Nadcházející víkend bude v Brně ve znamení Vánoc, ačkoliv do Štědrého dne zbývá ještě více než měsíc. Na náměstí Svobody totiž v sobotu dorazí vánoční strom a na Zelném trhu a Moravském náměstí začnou vánoční trhy."/>
  </head>
  <body>
    <article>
      <h1>Brno: Víkend pohltí vánoční atmosféra</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">brno.cz</a></address>
      <p>
        <b>(gak) – Nadcházející víkend bude v Brně ve znamení Vánoc, ačkoliv do Štědrého dne zbývá ještě více než měsíc. Na náměstí Svobody totiž v sobotu dorazí vánoční strom a na Zelném trhu a Moravském náměstí začnou vánoční trhy. Konce se naopak dočká legendární brněnský klub Mersey a na staré časy se bude vzpomínat také v Technickém muzeu v Brně.</b>
      </p>
      <p>První den vánočních trhů na Zelném trhu a na Moravském náměstí připadá na dnešek. Ačkoliv vánoční strom zde bude rozsvícen až 29. listopadu společně se stromem na náměstí Svobody, adventní veselí zde bude probíhat v předstihu. Na Zelném trhu budou trhy laděny do tradičních Vánoc, naopak na Moravském náměstí vyrostou jurty, šapitó a nechybí ani vyhlídkové kolo. Na obou místech je připraven bohatý kulturní program, se kterým se můžete seznámit na https://adventnazelnaku.cz/ a https://adventnamoravaku.cz/.</p>
      <p>Na náměstí Svobody začnou trhy až o týden později, přesto tam i tuto sobotu bude živo. Koňský povoz sem totiž přiveze bílovickou jedli. Tato brněnská tradice byla uvedena do praxe přesně před 95 <a href="https://www.kurzy.cz/obec/lety-okres-praha-zapad/">lety</a> a provázanost s Bílovicemi nad Svitavou už trvá 30 let v řadě. Převoz 13 metrů vysoké jedle bělokoré vyrazí z Bílovic v 11:40. Poté se zastaví v Líšni a následně v Židenicích, aby kolem 16:45 dorazil na náměstí Svobody.</p>
      <p>V sobotu večer Expozice nové hudby už po několikáté spojí síly s AVA kolektivem. V bývalé káznici na Cejlu se setkají projekty, skladatelé a performeři, kteří dlouhodobě utvářejí zvukové tvary Brna, s těmi, kteří přijedou utvářet zcela nové zážitky v interakci s prostorem káznice. Představí se mezinárodní pětice projektů, které pracují s vice-kanálovým zvukem, jedinečnou lokací a psycho-akustikou vycházející z interakce jednotlivých prvků performance. Akce začíná v 16 hodin, více informací na <a href="https://www.kurzy.cz/facebook/">FB</a> události.</p>
      <p>Po 26 letech fungování ukončí svou činnost legendární hudební klub Mersey. Na closing party zahrají djs Javas, Koala, Pavel Bidlo, Elio a Lillou. Podrobnosti o akci najdete na https://www.gotobrno.cz/akce/mersey-closing-party/.</p>
      <p>Vzpomenout na doby minulé budu moci o víkendu lidé v Technickém muzeu v Brně. Uskuteční se zde totiž turnaj herních legend v rámci výstavy Retrogaming. Pokud jste přeborníkem v hrách jako Super Mario Bros, Pac-Man či Tetris, neváhejte se zúčastnit. Více informací na https://www.gotobrno.cz/akce/retrogaming-vikend-hernich-legend/.</p>
      <related>
        <h4>Příbuzné stránky</h4>
        <a href="https://www.kurzy.cz/nazory/A-V-T-33591/"/>
        <a href="https://www.kurzy.cz/zpravy/300152-vanocni-poklidna-atmosfera/"/>
        <a href="https://zpravy.kurzy.cz/344254-na-financni-trhy-vanocni-atmosfera-jeste-nedorazila/"/>
        <a href="https://www.kurzy.cz/zpravy/259729-vanocni-atmosfera-drzi-korunu-na-25-30-czk-eur/"/>
        <a href="https://www.kurzy.cz/zpravy/382009-pocasi-na-vikend-o-vikendu-se-ochladi-a-bude-prset/"/>
        <a href="https://www.kurzy.cz/zpravy/505187-pocasi-v-cesku-o-vikendu--cesko-ceka-destivy-vikend-a-teploty-okolo-25-c-chladneji-bude-i-v/"/>
        <a href="https://www.kurzy.cz/zpravy/299796-nejznamejsi-vanocni-hudba-je-ceska-mse-vanocni/"/>
        <a href="https://www.kurzy.cz/zpravy/nazory/A-V-T-25514/"/>
        <a href="https://www.kurzy.cz/zpravy/374266-vanocni-dekorace-krasne-vanocni-dekorace-jsou-take-zive-kvetiny/"/>
        <a href="https://www.kurzy.cz/zpravy/374171-vanocni-led-osvetleni-a-spravne-vanocni-barvy/"/>
        <a href="https://www.kurzy.cz/nazory/A-V-T-25553/"/>
        <a href="https://www.kurzy.cz/zpravy/nazory/A-V-T-24824/"/>
      </related>
    </article>
  </body>
</html>