<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914850"/>
    <meta property="og:site_name" content="Dnevnik"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Brane Legan, inštruktor varne vožnje: o razvrščanju, ko za nami pripelje vozilo na nujni vožnji"/>
    <meta property="og:description" content="Brane Legan, inštruktor varne vožnje, o razvrščanju, ko za nami pripelje vozilo na nujni vožnji."/>
  </head>
  <body>
    <article>
      <h1>Brane Legan, inštruktor varne vožnje: o razvrščanju, ko za nami pripelje vozilo na nujni vožnji</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Brane Legan<b>, inštruktor varne vožnje, </b><i>o razvrščanju, ko za nami pripelje vozilo na nujni vožnji.</i></b>
      </p>
      <slideshow>
        <figure>
          <img src="https://www.dnevnik.si/i/ag/2019/11/24/1203491.jpg"/>
        </figure>
        <figure>
          <img src="https://www.dnevnik.si/i/ag/2019/11/24/1223002.jpg"/>
        </figure>
      </slideshow>
      <p>Vozila na nujni vožnji so naš vsakdanjik v prometu, pravila pa jasno določajo, kako moramo ob tem ravnati. Vsi, ki se vožnji posvečamo in spremljamo situacije pred seboj in okoli sebe, jih bomo hitro in jasno prepoznali ter se na njih tudi pravočasno in ustrezno odzvali. Kako, je odvisno od tega, kje smo. Na avtocesti in hitri cesti bo tako vozilo vedno pripeljalo za nami, na vseh drugih cestah pa se lahko pojavi za nami ali z nasprotne smeri, v naseljih tudi z leve ali desne strani. Ta vozila lahko uporabljajo samo svetlobne signale, lahko pa v kombinaciji z zvočnimi. V prvih trenutkih zaznave je pomembno, da ugotovimo, kje je to vozilo in v katero smer se premika. Na AC in HC je treba hitreje, vendar še vedno mirno reagirati, saj prihaja za nami. Če smo v prehitevalnem manevru, tega čim prej varno končamo in se vrnemo na desni pas, če pa smo na desnem pasu, ustrezno zmanjšamo hitrost in se pomaknemo do njegovega roba, da mu čim bolj sprostimo pot.</p>
      <p>V primeru zgoščenega prometa smo vsi dolžni uveljaviti reševalni pas. Leva kolona vozil se mora pomakniti do skrajnega levega roba pasu, če je mogoče, tudi prek roba, desna kolona se mora pomakniti na odstavni pas. Poudariti je treba, da se morata obe koloni tako postaviti že v počasnem premikanju in je v primeru zastoja reševalni pas že zagotovljen. Na vseh drugih cestah moramo najprej prepoznati, od kod prihaja to vozilo. Če prihaja nasproti, primerno aktivno zmanjšamo hitrost in se pomaknemo do roba, če imamo možnost, se tudi ustavimo skrajno desno. Če prihaja tako vozilo za nami, poskušamo oceniti, kakšna je situacija pred nami in tudi iz nasprotne smeri, saj je od tega odvisno, ali bomo vožnjo še nadaljevali, da ga z zaviranjem ne oviramo, ali pa se bomo ob zmanjševanju hitrosti pomaknili skrajno desno. Če imamo dovolj prostora in možnost varnega manevra, se ustavimo zunaj vozišča. Svetujem, da pri vseh teh manevrih vključimo varnostne utripalke, s tem opozorimo na svoj manever vse druge za seboj. V mestnih območjih je ob številnem prometu potrebna še večja pozornost, da pravočasno ugotovimo, od kod prihaja tako vozilo. Ob vožnji po mestnih ulicah ravnamo na enak način kot na običajnih cestah, avtobusna postajališča so primeren izhod za sprostitev poti. Največje napake, ki se pojavljajo, so panično zaviranje in tudi ustavljanje na voznem pasu, nemoteno nadaljevanje vožnje in tudi vsi drugi manevri, s katerim blokirajo smer vožnje takega vozila. Dogaja se tudi, da neodgovorni vozniki izkoristijo vozila na nujni vožnji za vožnjo za njimi in si tako pomagajo iz prometnih zamaškov. Ne pozabimo, da lahko pravočasen in pravilen odziv na pojav vozila na nujni vožnji pomeni odločanje o življenju nekoga.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914153/magazin/svet-vozil/zapletena-mesanica-brez-prevoda"/>
        <a href="https://www.dnevnik.si/1042914151/magazin/svet-vozil/rdecesiva-futuristicna-posast"/>
      </related>
    </article>
  </body>
</html>