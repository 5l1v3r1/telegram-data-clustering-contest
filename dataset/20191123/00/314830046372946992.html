<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939217/%D8%BA%D8%B1%D8%A8%D8%A7%D9%84%DA%AF%D8%B1%DB%8C-%D8%AF%D8%B3%D8%AA%DA%AF%DB%8C%D8%B1%D8%B4%D8%AF%DA%AF%D8%A7%D9%86-%D8%AA%D8%A7-%DB%B4%DB%B8-%D8%B3%D8%A7%D8%B9%D8%AA-%D8%A2%DB%8C%D9%86%D8%AF%D9%87"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="غربالگری دستگیرشدگان تا ۴۸ ساعت آینده"/>
    <meta property="og:description" content="دادستان کل: تا ۴۸ ساعت آینده همه دستگیر شدگان اغتشاش‌های اخیر غربالگری و بی گناهان آزاد می‌شوند."/>
  </head>
  <body>
    <article>
      <h1>غربالگری دستگیرشدگان تا ۴۸ ساعت آینده</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>دادستان کل: تا ۴۸ ساعت آینده همه دستگیر شدگان اغتشاش‌های اخیر غربالگری و بی گناهان آزاد می‌شوند.</p>
      <p>به گزارش خبرنگار خبرگزاری صدا و سیما، حجت الاسلام والمسلمین محمدجعفر منتظری پس از دیدار چهره به چهره و حدود ۲ ساعته خود با دستگیر شدگان اغتشاش‌های اخیر در زندان فشافویه در پاسخ به سوالی درباره هدفش از حضور در این زندان افزود: کنترل و نظارت درباره بازداشت شدگان حوادث اخیر مورد توجه دستگاه قضایی است چرا که شاید در بین دستگیرشدگان افرادی بی گناه باشند و افرادی هم دچار تقصیر در درجه‌های مختلف باشند.</p>
      <p>وی گفت: تعیین تکلیف و غربالگری این‌ها برای ما بسیار مهم است و مسئولان مربوطه قول دادند تا ۴۸ ساعت آینده این موضوع به نتیجه برسد.</p>
      <p>دادستان کل کشور افزود: مقرر شد تعدادی از دستگیر شدگان که مرتکب تخلف و جرمی نشده اند، در اولین فرصت آزاد شوند و آن‌هایی که مرتکب جرم شدند درجه بندی شوند و آن‌ها که جرایم کمتری دارند و مرتکب جرایم مهمی نشده اند، تعیین تکلیف شوند و با کسانی که جرایم سنگین مرتکب شده اند در چارچوب قوانین و مقررات برخورد شود.</p>
      <p>منتظری گفت: از همه دستگیر شدگان خواستیم صداقت داشته باشند.</p>
      <p>وی افزود: همه این دستگیر شدگان با خانواده خود ارتباط برقرار کرده اند و از وضع زندان ابراز رضایت کرده اند و امیدواریم فریب خوردگان دیگر فریب نخورند.</p>
      <p>دادستان کل کشور گفت: دشمنان هم تصور نکنند با فریب دادن عده‌ای قلیلی از شهروندان به اهداف خود می‌رسند.</p>
      <p>حجت الاسلام والمسلمین منتظری افزود: قطعاً دستگاه قضایی با عوامل اصلی برخورد قاطع خواهد کرد.</p>
      <p>وی در پاسخ به سوالی مبنی بر این که چه تعداد از عوامل اصلی دستگیر شده اند؟ گفت: تعدادی از این عناصر و به اصطلاح خودشان راهبران یا لیدر‌ها دستگیر شده اند و برخی نیز در رصد دستگاه‌های اطلاعاتی و امنیتی هستند.</p>
      <p>حجت الاسلام والمسلمین منتظری افزود: مردم همان گونه که در همه مراحل با نیرو‌های اطلاعاتی و امنیتی همراهی کردند و عاملی اصلی برای ایجاد آرامش در کشور بودند، همچنان در صحنه باشند چرا که دشمن در این ۴۰ سال علیه ما برنامه ریزی کرده است، اما تاکنون برای خودش زحمت درست کرده و آبرو و حیثیت خود را از بین برده است.</p>
      <p>وی به سرمایه گذاری‌های دشمنان در حوادث اخیر اشاره کرد و گفت: باعث شرمندگی دشمنان است که برخی‌ها را به آتش زدن بانک‌ها و پمپ بنزین‌ها تحریک کردند، اما ملت غیور و منسجم ما همیشه در صحنه هستند و اجازه نخواهند داد دشمن از شرایط سوءاستفاده کند.</p>
      <p>دادستان کل کشور مردم را پشتوانه نظام خواند و از آن‌ها خواست هرگونه اطلاعات، تصویر و فیلمی در خصوص اغتشاش‌های دارند، در اختیار دستگاه اطلاعاتی، امنیتی و قضایی قرار دهند و هر شهروندی خود را مسئول تأمین امنیت جامعه بداند.</p>
      <p>حجت الاسلام والمسلمین منتظری در پاسخ به سوالی درباره تعداد دستگیر شدگان هم گفت: تعداد مشخص نیست چرا که عده‌ای پس از دستگیری آزاد شدند و عده‌ای همچنان در زندان‌های عادی و عده‌ای دیگر در زندان‌های امنیتی هستند.</p>
      <p>وی افزود: عوامل ما و ضابطان به صورت شبانه روزی تلاش می‌کنند که هر چه سریعتر تکلیف افرادی که بی گناه هستند، مشخص شود.<br/><br/>افراد بی گناه آزاد می‌شوند</p>
      <p>دادستان کل به اتفاق هیئتی با دستگیرشدگان اغتشاش‌های روز‌های اخیر گفتگو کرد و گفت: افراد بی گناه آزاد می‌شوند.</p>
      <p>حجت الاسلام و المسلمین محمدجعفر منتظری در دیدار چهره به چهره با دستگیر شدگان گفت: اگر صداقت داشته باشید و حقایق را بیان کنید، قطعا با تخفیف‌هایی مواجه خواهید بود.</p>
      <p>وی افزود: شاید در میان شما افراد بیگناهی هم باشند که بعد از غربالگری حتما افراد بی گناه آزاد خواهند شد.</p>
      <p>دستگیرشدگان در بند‌های این زندان بیشتر جوانان حدود ۲۰ ساله بودند که عمده آن‌ها در منطقه تهرانسر، چهارراه ولیعصر، شهریار، ملارد و اطراف دانشگاه تهران دستگیر شده بودند.</p>
      <p>قریب به اتفاق دستگیر شدگان در مصاحبه با خبرنگار ما ادعا می‌کردند یا در زمان رفتن به منزل یا محل کار دستگیر شده اند و عده‌ای هم ادعا می‌کردند فقط برای تماشا رفته بودند.</p>
      <p>این دیدار چهره به چهره دو ساعت به طول انجامید.</p>
      <p>روز گذشته هم سخنگوی قوه قضاییه و دادستان تهران با حضور در زندان اوین با دستگیرشدگان این اغتشاش‌ها دیدار چهره به چهره داشتند.<br/><br/>بازدید دادستان کل کشور از زندان تهران بزرگ</p>
      <p>دادستان کل کشور امروز در چارچوب تاکید‌های رئیس قوه قضاییه مبنی بر کسب اطلاع از وضع زندانیان و نظارت بر زندان‌ها از زندان تهران بزرگ بازدید کرد.</p>
      <p>حجت الاسلام و المسلمین منتظری امروز به عنوان یکی از نمایندگان رئیس قوه قضاییه از زندان بزرگ فشافویه بازدید کرد و از نزدیک در جریان رسیدگی به پرونده‌های تشکیل شده در ارتباط با اغتشاش‌های اخیر قرار گرفت.</p>
      <p>در این بازدید که تعدادی از معاونان و مقامات قضایی، دادستان کل کشور را همراهی می‌کردند؛ حجت الاسلام و المسلمین منتظری در گفت‌وگوی چهره به چهره با برخی مددجویان از شرایط آن‌ها کسب اطلاع و در موارد مورد نیاز دستور‌های لازم را صادر کرد.<br/>در این بازدید همچنین حجت الاسلام و المسلمین منتظری از وضع متهمان اغتشاش‌های اخیر جویا شد و در گفتگو با برخی از این متهمان در جریان نحوه بازداشت و تحقیق از آن‌ها قرار گرفت.</p>
    </article>
  </body>
</html>