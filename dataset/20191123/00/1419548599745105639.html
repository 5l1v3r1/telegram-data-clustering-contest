<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/2yw2py"/>
    <meta property="og:site_name" content="News7 Tamil"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="மகாராஷ்டிரா அரசியல்: பாமக நிறுவனர் ராமதாஸ் கருத்து...!"/>
    <meta property="og:description" content="மகாராஷ்டிரா அரசியல்: பாமக நிறுவனர் ராமதாஸ் கருத்து...!"/>
  </head>
  <body>
    <article>
      <h1>மகாராஷ்டிரா அரசியல்: பாமக நிறுவனர் ராமதாஸ் கருத்து...!</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">shanmugapriya</a></address>
      <p>
        <b>மகாராஷ்டிராவில் சந்தர்ப்பவாத ஆட்சி அமைந்துள்ளதாக பாமக நிறுவனர் ராமதாஸ் விமர்சித்துள்ளார்.  </b>
      </p>
      <p>மகாராஷ்டிராவில் மொத்தமுள்ள 288 தொகுதிகளில் பாஜக 105 இடங்களிலும், சிவசேனா 56 இடங்களையும் கைப்பற்றின. தேசியவாத காங்கிரஸ் 54 இடங்களிலும், காங்கிரஸ் 44 தொகுதிகளிலும் வெற்றி பெற்றன. பாஜக, சிவசேனா கூட்டணிக்கு பெரும்பான்மை கிடைத்தும், முதலமைச்சர் பதவி போட்டியால் ஆட்சியமைக்க முடியவில்லை. யாரும் ஆட்சியமைக்க முன்வராததால், அங்கு குடியரசுத் தலைவர் ஆட்சி அமல்படுத்தப்பட்டது. </p>
      <p>இதனிடையே காங்கிரஸ், தேசியவாத காங்கிரஸ், சிவசேனா கட்சிகள் இணைந்து ஆட்சியமைக்க மும்முரம் காட்டின. அதிகாரப் பகிர்வு தொடர்பாக பேச்சுவார்த்தையில் இழுபறி நீடித்துவந்தது. இந்நிலையில் திடீர் திருப்பமாக தேசியவாத காங்கிரஸ் ஆதரவுடன் தேவேந்திர ஃபட்னாவிஸ் மகாராஷ்டிரா முதலமைச்சராக மீண்டும்  பதவியேற்றுக்கொண்டார். </p>
      <p>இந்நிலையில், மகாராஷ்டிராவில் தேசியவாத காங்கிரஸ் கட்சியின் ஒரு பிரிவுடன் இணைந்து பாஜக ஆட்சியமைத்துள்ளதாக ராமதாஸ் கூறினார். காலை நாளிதழ்களில் சிவசேனா ஆட்சி என்று வந்துள்ள நிலையில், தொலைக்காட்சி செய்திகளில் பாஜக ஆட்சி என செய்தி வந்ததாகக் குறிப்பிட்டுள்ளார். மகாராஷ்டிராவில் சந்தர்ப்பவாத அரசியல் எவ்வளவு மோசமாக உள்ளது என்பதற்கு இதுவே சாட்சி என்று பாமக நிறுவனர் ராமதாஸ் தெரிவித்துள்ளார்.  </p>
    </article>
  </body>
</html>