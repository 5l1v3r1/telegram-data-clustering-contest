<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-b/2019/11/23-63712813/mancuso-aramu_empoli_e_venezia_non_si_fanno_male_e_1-1/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Mancuso-Aramu, Empoli e Venezia non si fanno male: è 1-1"/>
    <meta property="og:description" content="Non è fortunato l'esordio in panchina di Roberto Muzzi. Toscani avanti subito, al 5', i lagunari pareggiano nel finale grazie ad un penalty. Polemiche per un mani in area di Modolo "/>
  </head>
  <body>
    <article>
      <h1>Mancuso-Aramu, Empoli e Venezia non si fanno male: è 1-1</h1>
      <h2>Non è fortunato l'esordio in panchina di Roberto Muzzi. Toscani avanti subito, al 5', i lagunari pareggiano nel finale grazie ad un penalty. Polemiche per un mani in area di Modolo </h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>EMPOLI (FI)</b> - Il nuovo <b>Empoli</b>. di Roberto <b>Muzzi</b> deve rimandare ancora una volta l'appuntamento con la vittoria. I toscani, al "Castellani", vengono raggiunti dal <b>Venezia</b> sull'<b>1-1</b>: gol di <b>Mancuso</b> in apertura, <b>Aramu</b> pareggia dal dischetto a 7' dal termine.</p>
      <p>
        <a href="https://www.tuttosport.com/live/SerieB/classifica.shtml">
          <b>CLASSIFICA SERIE B</b>
        </a>
      </p>
      <h3>Dormita di Lezzerini, segna Mancuso</h3>
      <p>Al "Castellani" si comincia subito col botto. Sono i padroni di casa ad andare in <b>vantaggio</b>, già al 5', con <b>Mancuso</b>: il suo gol arriva su un <b>clamoroso</b> <b>regalo</b> del portiere <b>Lezzerini</b>, che valuta male la traiettoria del pallone (che era per La Gumina) e non può che accompagnare la sfera in rete per l'<b>1-0</b> toscano. Il Venezia prova a rispondere guadagnando un corner che però non viene sfruttato e dà il via alla ripartenza di <b>Dezi</b> che, dal limite, non trova lo specchio della porta. I lagunari prendono campo e si fanno vedere con un tiro dalla distanza di <b>Suciu</b>, bloccato, ma soprattutto con <b>Di Mariano</b> che, dopo il velo di Bocalon, non trova la porta calciando a fil di palo. L'Empoli si rifà vivo con una conclusione di <b>Frattesi</b> al 36', fuori, poi sono ancora gli ospiti pericolosi con <b>Capello</b> che al 45' colpisce male da ottima posizione.</p>
      <p>
        <b>
          <a href="https://www.tuttosport.com/live/matchcentre/incontro.html?competition=105&amp;match=2024352">EMPOLI-VENEZIA 1-1: NUMERI E STATISTICHE</a>
        </b>
      </p>
      <h3>Pareggio di Aramu su rigore</h3>
      <p>Nella ripresa ancora arancioneroverdi in proiezione offensiva, ma <b>Brignoli</b> è attento in entrambe le occasioni. L'Empoli non c'è, e lo testimonia il corner sballato di Bandinelli che termina dall'altra parte del campo. Al 66' Aramu si guadagna un calcio di punizione, ma sugli sviluppi la conclusione di Bocalon non trova lo specchio. Al 79' la chiusura di Ceccaroni è decisiva su un cross che altrimenti sarebbe arrivato a Dezi. All'85' rigore per il <b>Venezia</b>: l'arbitro concede il penalty per un fallo di mano di <b>Veseli</b> sulla volèe di <b>Maleh</b>. Dal dischetto <b>Aramu</b> è freddo e spiazza Brignoli, firmando l'<b>1-1</b>. L'Empoli si riversa in avanti alla ricerca del nuovo vantaggio, senza risultati. I toscani recriminano per un rigore non concesso per fallo di mano di Modolo, ma non succede più nulla: finisce 1-1.</p>
      <related>
        <a href="https://www.tuttosport.com/live/matchcentre/incontro.html?competition=105&amp;match=2024352"/>
        <a href="https://www.tuttosport.com/live/SerieB/classifica.shtml"/>
        <a href="https://www.tuttosport.com/archivio/calcio/serie-b"/>
        <a href="https://www.tuttosport.com/news/calcio/serie-b/2019/11/23-63668491/diretta_empoli-venezia_alle_18_probabili_formazioni_e_dove_vederla_in_tv/?related_news"/>
        <a href="https://www.tuttosport.com/news/calcio/serie-b/2019/11/23-63668027/diretta_serie_b_alle_15_probabili_formazioni_dove_vederla_in_tv/?related_news"/>
        <a href="https://www.tuttosport.com/news/calcio/serie-b/2019/11/22-63657736/pescara-cremonese_tutto_nel_finale_apre_galano_pari_di_migliore_1-1/?related_news"/>
        <a href="https://www.tuttosport.com/news/calcio/serie-b/2019/11/22-63640138/pescara-cremonese_probabili_formazioni_e_diretta_dalle_21_dove_vederla_in_tv/?related_news"/>
      </related>
    </article>
  </body>
</html>