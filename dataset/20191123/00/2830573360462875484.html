<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/altri-sport/running/2019/11/23-63666293/milano21_si_rivede_sara_dossena_dopo_l_infortunio/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Milano21, si rivede Sara Dossena dopo l'infortunio"/>
    <meta property="og:description" content="L'azzurra torna in gara dopo il ritiro in maratona ai Mondiali. Sui 10 km atteso Faniel, Federica Del Buono alla seconda uscita stagionale dopo 4 anni di buio"/>
  </head>
  <body>
    <article>
      <h1>Milano21, si rivede Sara Dossena dopo l'infortunio</h1>
      <h2>L'azzurra torna in gara dopo il ritiro in maratona ai Mondiali. Sui 10 km atteso Faniel, Federica Del Buono alla seconda uscita stagionale dopo 4 anni di buio</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>MILANO - Cast azzurro domenica 24 novembre alla terza edizione della Ganten Milano21 Half Marathon. Nella “mezza” autunnale del capoluogo lombardo, è annunciata al via <b>Sara Dossena per il suo ritorno in gara, </b>due mesi dopo essersi fermata nella maratona ai Mondiali di Doha. La portacolori del Laguna Running, che intanto ha recuperato dall’infortunio al piede, affronterà un test di rientro sui 21,097 chilometri. In questa stagione la lombarda, 35 anni compiuti ieri, è diventata la terza italiana di sempre in maratona grazie all’exploit realizzato nel mese di marzo a Nagoya, in Giappone, con 2h24:00.</p>
      <p>ALTRI AZZURRI - Si preannuncia interessante la prova sui 10 chilometri. Al maschile atteso un altro <b>maratoneta azzurro come Eyob Faniel</b>, quindicesimo alla rassegna iridata. Nel frattempo il veneto delle Fiamme Oro domenica scorsa a Salsomaggiore Terme (Parma) ha preso parte alla Salso-Vigoleno, con la seconda parte in salita, per chiudere i 15 km in 54:47. Tra le donne, seconda gara stagionale di <b>Federica Del Buono</b>. La non ancora 25enne mezzofondista dei Carabinieri, medaglia di bronzo nei 1500 agli Europei indoor del 2015, due settimane fa è tornata in azione sulle strade di casa nella 10 km da Thiene a Villaverla (Vicenza) completata in 35:02, a più di tre anni dall’ultima uscita agonistica. Sulla stessa distanza correrà anche <b>Sara Galimberti</b> (Bracco Atletica).</p>
      <p>IL PERCORSO - Partenza alle ore 9.30 nel nuovo quartiere di City Life, sede anche dell’arrivo. Poi si andrà verso piazza Giulio Cesare, percorrendo Corso Sempione e l’Arco della Pace, fino a raggiungere uno dei luoghi più rappresentativi della città, il Castello Sforzesco. Il tracciato affiancherà le sagome dei grattacieli di piazza Gae Aulenti prima di tornare a immergersi tra le vie del centro storico davanti al Duomo, quindi lungo la cerchia esterna e la nuova Darsena per rientrare a City Life. Si tratta dell’evento conclusivo nel calendario di FollowYourPassion, il circuito di eventi multisport, organizzato da Laguna Running in collaborazione con MG Sport.</p>
      <related>
        <a href="https://www.tuttosport.com/archivio/altri-sport/running"/>
        <a href="https://www.tuttosport.com/news/altri-sport/running/2019/03/25-54956654/al_7_gala_del_triathlon_tanti_campioni_e_premi/?related_news"/>
        <a href="https://www.tuttosport.com/news/altri-sport/running/2019/03/21-54844128/la_medaglia_della_bibione_half_marathon_e_un_onda_/?related_news"/>
        <a href="https://www.tuttosport.com/news/altri-sport/running/2019/03/13-54498049/a_nagoya_sara_dossena_brilla_e_chiude_in_2h24_00/?related_news"/>
        <a href="https://www.tuttosport.com/news/altri-sport/running/2019/03/08-54304629/stramilano_2019_milano_e_pronta/?related_news"/>
      </related>
    </article>
  </body>
</html>