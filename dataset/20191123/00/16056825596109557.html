<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200578"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="মহারাষ্ট্রে নাটকীয় পরিবর্তন, আজ ভোর হওয়ার সঙ্গে সঙ্গে বিজেপির শপথ গ্রহণ"/>
    <meta property="og:description" content="মহারাষ্ট্রে সরকার গঠন নিয়ে নাটকীয় পরিবর্তন হয়েছে। শিবসেনা যখন এনসিপি ও কংগ্রেসকে সঙ্গে নিয়ে সরকার গঠনের প্রস্তুতি সম্পন্ন করে ফেলেছে ঠিক তখনই আজ শনিবার ভোর হবার সঙ্গে সঙ্গে রাষ্ট্রপতি শাসন তুলে নিয়ে সংখ্যাগরিষ্ঠ দল হিসেবে বিজেপিকে সরকার গঠনের সুযোগ করে দেওয়া হয়েছে। বিজেপি নেতা দেবেন্দ্র ফডনবিশ এদিনই তড়িঘড়ি শপথ নিয়েছেন। বিজেপিকে সমর্থন দিয়েছে এনসিপি নেতা অজিত পাওয়ার। ফডনবীশের সঙ্গে উপ মুখ্যমন্ত্রী হিসেবে শপথ নিয়েছেন অজিত পাওয়ারও। তবে এনসিপির প্রধান শারদ পাওয়ার জানিয়েছেন, তার ভাইপো অজিত পাওয়ারের বিজেপিকে সমর্থনের সিদ্ধান্ত তার ব্যক্তিগত। এনসিপি এ ব্যাপারে কোনও সিদ্ধান্ত নেয় নি। টুইটারে শারদ পাওয়ার বলেছেন, আমরা সুনির্দিষ্ট ভাবে জানিয়ে দিতে চাই যে, অজিত পাওয়ারের বিজেপিকে সরকার গঠনে সমর্থনের সিদ্ধান্ত অনুমোদন বা সমর্থন করছি না। এদিন শপথ নেবার পর মুখ্যমন্ত্রী দেবেন্দ্র ফডনবীশ বলেছেন, মানুষ আমাদের সুস্পষ্ট জনাদেশ দিয়েছে। কিন্তু শিবসেনা অন্য দলের সঙ্গে মিলে একটি জোট গঠনের চেষ্টা করছিল। তাই রাষ্ট্রপতি শাসন জারি হয়েছিল। তিনি আরও বলেছেন, কোনও খিচুড়ি সরকার নয়, মহারোষ্ট্রের প্রযোজন স্থায়ী সরকার।  মহারাষ্ট্রে সরকার গঠন নিয়ে…"/>
  </head>
  <body>
    <article>
      <h1>মহারাষ্ট্রে নাটকীয় পরিবর্তন, আজ ভোর হওয়ার সঙ্গে সঙ্গে বিজেপির শপথ গ্রহণ</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">কলকাতা প্রতিনিধি</a></address>
      <p>মহারাষ্ট্রে সরকার গঠন নিয়ে নাটকীয় পরিবর্তন হয়েছে। শিবসেনা যখন এনসিপি ও কংগ্রেসকে সঙ্গে নিয়ে সরকার গঠনের প্রস্তুতি সম্পন্ন করে ফেলেছে ঠিক তখনই আজ শনিবার ভোর হবার সঙ্গে সঙ্গে রাষ্ট্রপতি শাসন তুলে নিয়ে সংখ্যাগরিষ্ঠ দল হিসেবে বিজেপিকে সরকার গঠনের সুযোগ করে দেওয়া হয়েছে। বিজেপি নেতা দেবেন্দ্র ফডনবিশ এদিনই তড়িঘড়ি শপথ নিয়েছেন। বিজেপিকে সমর্থন দিয়েছে এনসিপি নেতা অজিত পাওয়ার। ফডনবীশের সঙ্গে উপ মুখ্যমন্ত্রী হিসেবে শপথ নিয়েছেন অজিত পাওয়ারও। তবে এনসিপির প্রধান শারদ পাওয়ার জানিয়েছেন, তার ভাইপো অজিত পাওয়ারের বিজেপিকে সমর্থনের সিদ্ধান্ত তার ব্যক্তিগত। এনসিপি এ ব্যাপারে কোনও সিদ্ধান্ত নেয় নি। টুইটারে শারদ পাওয়ার বলেছেন, আমরা সুনির্দিষ্ট ভাবে জানিয়ে দিতে চাই যে, অজিত পাওয়ারের বিজেপিকে সরকার গঠনে সমর্থনের সিদ্ধান্ত অনুমোদন বা সমর্থন করছি না।</p>
      <p>এদিন শপথ নেবার পর মুখ্যমন্ত্রী দেবেন্দ্র ফডনবীশ বলেছেন, মানুষ আমাদের সুস্পষ্ট জনাদেশ দিয়েছে। কিন্তু শিবসেনা অন্য দলের সঙ্গে মিলে একটি জোট গঠনের চেষ্টা করছিল। তাই রাষ্ট্রপতি শাসন জারি হয়েছিল। তিনি আরও বলেছেন, কোনও খিচুড়ি সরকার নয়, মহারোষ্ট্রের প্রযোজন স্থায়ী সরকার।  </p>
      <p>মহারাষ্ট্রে সরকার গঠন নিয়ে গত ২০ দিন ধরে নানা টালবাহানা চলছে। বিজেপি একক সংখ্যাগরিষ্ঠ দল হলেও সরকার গঠনের প্রযোজনীয় সংখ্যাগরিষ্ঠতা না থাকায় রাজ্যপালের আহ্বানে প্রথমে সরকার গঠনে অস্বীকৃতিই জানিয়েছিল। এর পরে শিব সেনা ও এনসিপিকেও রাজ্যপাল সরকার গঠনে আহ্বান জানালে তাদের সময় দিতে রাজি হননি। এরপরেই মহারাষ্ট্রে রাষ্ট্রপতি শাসন জারি করা হয়েছিল। অবশ্য সরকার গঠনের সুযোগ রেখে বিধানসভাকে জিইয়ে রাখা হয়েছিল। এর পরেই শিবসেনা বিজেপি সঙ্গ ত্যাগ করে এনসিপির সঙ্গে জো তৈরি নিয়ে আলোচনা শুরু করেছিল। এনসিপি বিষয়টি নিয়ে কংগ্রেসের সঙ্গেও কথা বলেছেন। পরে তিন দলের বৈঠকে অভিন্ন কর্মসূচি চূড়ান্ত করে সরকার গঠনের সিদ্ধান্ত হয়েছে। তিন দলের জোটের এই সরকার গঠনের সিদ্ধান্তে কথা আজই আনুষ্ঠানিকভাবে ঘোষণা করার কথা ছিল। শিবসেনা নেতা মুখ্যমন্ত্রী হিসেবে এবং এনসিপি ও কংগ্রেসের একজন করে উপমুখ্যমন্ত্রী হবার সিদ্ধান্তও পাকা হয়ে গিয়েছিল। তার আগেই বিজেপি সরকার গঠনে তোড়জোড় শুরু করে দেয় গোপনে। আজ ভোর পৌনে ছটার সময় রাষ্ট্রপতি শাসন তুলে নেবার কথা ঘোষণা করা হয়েছে। এর কিছুক্ষণের মধ্যেই রাজভবনে রাজ্যপাল ভগৎ সিং কোশিয়ারি বিজেপির দলনেতা দেবেন্দ্র ফডনবীশকে মুখ্যমন্ত্রী হিসেবে এবং এনসিপি নেতা আজিত পাওয়ারকে উপমুখ্যমন্ত্রী হিসেবে শপথ বাক্য পাঠ করিয়েছেন। ফলে দেবেন্দ্র ফডনবীশ দ্বিতীয়বারের মত রাজ্যের মুখ্যমন্ত্রী হলেন। শিবসেনা নেতা উদ্ধব ঠাকরে কয়েকদিন ধরেই অভিযোগ করছিলেন, বিজেপি দল ভাঙানোর  চেষ্টা করছে।</p>
      <p>মহারাষ্ট্রে দেবেন্দ্র ফডণবীস মুখ্যমন্ত্রী হিসাবে শপথ নেওয়ার কয়েক মিনিটের মধ্যেই প্রতিক্রিয়া দিলেন প্রধানমন্ত্রী নরেন্দ্র মোদি। টুইট করে জানান, দেবেন্দ্র ফডণবীস এবং অজিত পাওয়ার যথাক্রমে মুখ্যমন্ত্রী এবং ডেপুটি মুখ্যমন্ত্রী হিসাবে শপথগ্রহণ করেছেন। মহারাষ্ট্রের ভবিষ্যত উজ্বল করতে তাঁরা কাজ করবেন বলে জানান মোদি।</p>
      <p>বিজেপি সভাপতি অমিত শাহ টুইট করে জানান, আমার বিশ্বাস, উন্নয়ন এবং কল্যাণের স্বার্থে মহারাষ্ট্রে সরকার তৈরি হবে। উন্নয়নের মানদন্ড স্থাপিত হবে মহারাষ্ট্রেই।</p>
      <p>এই বিভাগের সর্বাধিক পঠিত</p>
    </article>
  </body>
</html>