<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699663/%D8%B4%D9%88%D8%B1%D8%A7%DB%8C-%D8%AA%D8%A7%D9%85%DB%8C%D9%86-%D8%AF%D8%B1%D8%A8%D8%A7%D8%B1%D9%87-%D9%86%D8%B3%D8%A7%D8%AC%DB%8C-%D8%A7%D8%B3%D8%AA%D9%82%D9%84%D8%A7%D9%84-%D9%86%D8%B8%D8%B1-%D9%85%DB%8C%E2%80%8C%D8%AF%D9%87%D8%AF-%D9%87%DB%8C%D8%A7%D8%AA-%D9%81%D9%88%D8%AA%D8%A8%D8%A7%D9%84-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A2%D9%85%D8%A7%D8%AF%D9%87-%D8%A8%D8%B1%DA%AF%D8%B2%D8%A7%D8%B1%DB%8C-%D9%85%D8%B3%D8%A7%D8%A8%D9%82%D9%87-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="شورای تامین درباره نساجی- استقلال نظر می‌دهد/ هیات فوتبال مازندران: آماده برگزاری مسابقه هستیم"/>
    <meta property="og:description" content="در این لحظه نمی شود نظر قطعی درباره برگزاری بازی داد، اما باید بگویم که در هیات فوتبال استان مازندران و شهرستان قائمشهر هیچ مشکلی برای برگزاری دیدار نساجی و استقلال وجود ندارد و همه آماده برگزاری این مسابقه هستیم. فقط منتظر پاسخ رسمی شورای تامین استان مازندران در این باره هستیم"/>
  </head>
  <body>
    <article>
      <h1>شورای تامین درباره نساجی- استقلال نظر می‌دهد/ هیات فوتبال مازندران: آماده برگزاری مسابقه هستیم</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>در این لحظه نمی شود نظر قطعی درباره برگزاری بازی داد، اما باید بگویم که در هیات فوتبال استان مازندران و شهرستان قائمشهر هیچ مشکلی برای برگزاری دیدار نساجی و استقلال وجود ندارد و همه آماده برگزاری این مسابقه هستیم. فقط منتظر پاسخ رسمی شورای تامین استان مازندران در این باره هستیم</b>
      </p>
      <figure>
        <img src="https://cdn.asriran.com/files/fa/news/1398/9/2/1039637_963.jpg"/>
      </figure>
      <p>شورای تامین استان مازندران امروز نظر قطعی خود را درباره بازی نساجی و استقلال اعلام خواهد کرد.</p>
      <p>به گزارش "ورزش‌سه"، طبق برنامه اعلام شده از سوی سازمان لیگ دیدار تیم های نساجی مازندران و استقلال تهران باید روز دوشنبه در قائمشهر برگزار شود. در چنین شرایطی اما ابهام هایی درباره برگزاری این مسابقه وجود دارد که قرار است شورای تامین استان مازندران نظر نهایی اش را اعلام کند.</p>
      <p>هادی خلردی، نایب رییس هیات فوتبال استان مازندران در این خصوص گفته است: «طی نامه ای که امروز پاسخ آن به دفتر هیات فوتبال باید ارسال شود، از شورای تامین استان خواسته ایم درباره امکان برگزاری مسابقه نساجی و استقلال نظر نهایی خود را اعلام کنند.»</p>
      <p>وی افزود: «در این لحظه نمی شود نظر قطعی درباره برگزاری بازی داد، اما باید بگویم که در هیات فوتبال استان مازندران و شهرستان قائمشهر هیچ مشکلی برای برگزاری دیدار نساجی و استقلال وجود ندارد و همه آماده برگزاری این مسابقه هستیم. فقط منتظر پاسخ رسمی شورای تامین استان مازندران در این باره هستیم.»</p>
      <p>طبق برنامه قبلی تیم های نساجی و استقلال از ساعت 17:30 روز دوشنبه در ورزشگاه شهید وطنی قائمشهر باید با هم دیدار کنند.</p>
    </article>
  </body>
</html>