<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/inter/2019/11/23-63729276/inter_lautaro_martinez_conte_e_le_parole_sul_sesso_a_casa_riposiamo_/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Inter, Lautaro Martinez: &quot;Conte e le parole sul sesso? A casa riposiamo&quot;"/>
    <meta property="og:description" content="Così l'attaccante: &quot;Il mister mi ha fatto sorridere&quot;. E il tecnico nerazzurro: &quot;L'argentino ha 22 anni, Lukaku 26, possono garantire tanti anni a grandissimi livelli. Barella? Spero non sia nulla di grave&quot;"/>
  </head>
  <body>
    <article>
      <h1>Inter, Lautaro Martinez: "Conte e le parole sul sesso? A casa riposiamo"</h1>
      <h2>Così l'attaccante: "Il mister mi ha fatto sorridere". E il tecnico nerazzurro: "L'argentino ha 22 anni, Lukaku 26, possono garantire tanti anni a grandissimi livelli. Barella? Spero non sia nulla di grave"</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>TORINO </b>- "<i>Le parole di <b>Conte</b> sul sesso? Sì, mi hanno fatto sorridere. A casa riposiamo…</i>”. <b>Lautaro Martinez </b>commenta così, ai microfoni di Dazn al termine di <b>Torino-Inter</b>, le dichiarazioni del tecnico nerazzurro nella conferenza stampa della vigilia. Poi, sui progressi rispetto alla scorsa stagione: "<i>L'anno scorso non ho avuto il minutaggio necessario per un giocatore che ha cambiato squadra, quest'anno ho lavorato benissimo in estate sia in nazionale che con l'Inter e sto raccogliendo i frutti</i>. <i>Io e <b>Lukaku </b>coppia-gol?</i> <i>Ci stiamo conoscendo ogni giorno di più, non è importante se segniamo noi: al primo posto c’è sempre l'Inter</i> - ha concluso l'attaccante -<i>. Stiamo lavorando molto bene in campo, ovviamente speriamo di continuare così".</i></p>
      <figure>
        <a href="https://www.tuttosport.com/foto/calcio/serie-a/2019/11/23-63727156/il_torino_crolla_dopo_l_infortunio_di_belotti_inter_da_record_/">
          <img src="https://cdn.tuttosport.com/images/2019/11/23/225724301-cd997f67-5e0b-4fdf-8586-8f3847d9c649.jpg"/>
        </a>
        <figcaption>Il Torino crolla dopo l'infortunio di Belotti. Inter da record!<br/><a href="https://www.tuttosport.com/foto/calcio/serie-a/2019/11/23-63727156/il_torino_crolla_dopo_l_infortunio_di_belotti_inter_da_record_/">Guarda la gallery</a></figcaption>
      </figure>
      <h3>Conte: "L'Inter avrà un tesoretto sul mercato"</h3>
      <p>“<i>La cosa che mi rende più contento è non aver subito gol: abbiamo dimostrato solidità difensiva. I gol li facciamo, se torniamo ad essere ermetici come all’inizio è meglio per tutti, siamo più sereni</i>". Il commento a caldo di <b>Antonio Conte </b>ai microfoni di Dazn dopo il 3-0 in trasferta contro il <b>Torino</b>. "<i>La rosa? Oggi <b>Borja Valero</b> è entrato e la sua professionalità e la sua determinazione, mi dà molta soddisfazione, ha lavorato tanto in questi mesi</i> - ha proseguito il tecnico nerazzurro -<i>. Vedere ragazzi che si impegnano e che sono sempre sul pezzo, così come <b>Dimarco</b>, è un piacere: so che non è semplice allenarti e non avere chance. Oggi è capitata l’occasione, Borja ha fatto un grande secondo tempo. Sono contento per Dimarco, lo meritava. Mi auguro che <b>Barella</b> non abbia niente di grave e serio: è un giocatore che è cresciuto in maniera esponenziale, è importante. Mi auguro che gli esami non diano esiti disastrosi. Il mercato? Spetta ai dirigenti: tre giocatori importanti sono andati via e non abbiamo realizzato dal punto di vista economico. Potrebbe esserci un tesoro importante</i>".</p>
      <h3>Conte: "Lautaro e Lukaku sono il futuro dell'Inter"</h3>
      <p>"<i>Noi continuiamo a lavorare e dobbiamo dare più del massimo. Continua l’emergenza, però c’è da ringraziare solo i ragazzi: sono contento per loro perché il sacrificio paga. Mi auguro continuino a raccogliere i frutti anche in futuro</i>", prosegue <b>Antonio Conte</b>, che coccola poi i suoi attaccanti: "<i><b>Lautaro</b>? Insieme a <b>Lukaku</b> rappresenta un terminale offensivo che sta crescendo tanto: parliamo di un 26enne e di un 22enne, potenziali attaccanti per sette-otto anni. Stanno crescendo in maniera esponenziale, lavorano per la squadra. Sono stati molto bravi, così come la squadra: si stanno mettendo a disposizione anche nella fase di non possesso. Il mio cappello? Era bagnato a fine primo tempo, ma non ho voluto cambiare perché stavamo vincendo</i>”.</p>
      <figure>
        <video src="http://media.tuttosport.com/videos/2019/11/23/cms_20191123_fonseca-sesso-corrieremp41574517801.mp4"/>
        <figcaption>Fonseca: "I consigli sul sesso di Conte? Non voglio saperli"</figcaption>
      </figure>
      <related>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021182&amp;a=2"/>
        <a href="https://www.tuttosport.com/news/calcio/serie-a/2019/11/23-63714753/serie_a_torino-inter_0-3_decidono_lautaro_martinez_de_vrij_e_lukaku/?a=2"/>
        <a href="https://www.tuttosport.com/archivio/calcio/serie-a/inter"/>
        <a href="https://www.tuttosport.com/news/calcio/serie-a/2019/11/23-63714753/serie_a_torino-inter_0-3_decidono_lautaro_martinez_de_vrij_e_lukaku/?related_news"/>
        <a href="https://www.tuttosport.com/news/calcio/serie-a/2019/11/23-63726938/torino-inter_0-3_il_tabellino/?related_news"/>
        <a href="https://www.tuttosport.com/news/calcio/serie-a/2019/11/23-63723177/belotti_e_barella_ko_torino_ed_inter_in_ansia/?related_news"/>
        <a href="https://www.tuttosport.com/news/calcio/serie-a/2019/11/23-63662350/diretta_torino-inter_ore_20_45_come_vederla_in_tv_e_probabili_formazioni/?related_news"/>
      </related>
    </article>
  </body>
</html>