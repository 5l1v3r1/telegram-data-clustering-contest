<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699599/%D9%88%D8%A7%DA%A9%D9%86%D8%B4-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%AC%D9%84%D8%B3%D9%87-%D8%A7%D9%86%D8%B5%D8%A7%D8%B1%DB%8C%E2%80%8C%D9%81%D8%B1%D8%AF-%D9%88-%DA%A9%D8%A7%D9%84%D8%AF%D8%B1%D9%88%D9%86-%D8%A7%D8%AD%D8%B6%D8%A7%D8%B1-%D8%A8%D9%87-%DA%A9%D9%85%DB%8C%D8%AA%D9%87-%D9%81%D9%86%DB%8C-%D8%AF%D8%B1-%DA%A9%D8%A7%D8%B1-%D9%86%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="واکنش پرسپولیس به جلسه انصاری‌فرد و کالدرون؛ احضار به کمیته فنی در کار نبود"/>
    <meta property="og:description" content="آقای کالدرون آمد تا در خصوص وضعیت تیم با آقای انصاری‌فرد جلسه‌ای برگزار کند و اینکه گفته می‌شود او به کمیته فنی احضار شده صحت ندارد. معمولا این جلسات هر هفته و بعد از بازی‌ها برگزار می‌شود و امیدواریم که دوباره پرسپولیس بتواند نتایج خوب خود را تکرار کند."/>
  </head>
  <body>
    <article>
      <h1>واکنش پرسپولیس به جلسه انصاری‌فرد و کالدرون؛ احضار به کمیته فنی در کار نبود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>آقای کالدرون آمد تا در خصوص وضعیت تیم با آقای انصاری‌فرد جلسه‌ای برگزار کند و اینکه گفته می‌شود او به کمیته فنی احضار شده صحت ندارد. معمولا این جلسات هر هفته و بعد از بازی‌ها برگزار می‌شود و امیدواریم که دوباره پرسپولیس بتواند نتایج خوب خود را تکرار کند.</b>
      </p>
      <figure>
        <img src="https://cdn.asriran.com/files/fa/news/1398/9/2/1039506_296.jpg"/>
      </figure>
      <p>باشگاه پرسپولیس نسبت به جلسه امروز سرمربی این تیم با مدیرعامل باشگاه واکنش نشان داد.</p>
      <p>به گزارش  فارس، تیم پرسپولیس روز گذشته در یازدهمین بازی خود در لیگ برتر در تهران با یک گل مغلوب نفت مسجد سلیمان شد تا چهارمین شکست خود را تا اینجای لیگ ثبت کند. این موضوع باعث شد تا از سوی باشگاه با سرمربی تیم تماس گرفته شود و از کالدرون درخواست شد تا صبح امروز به دیدار مدیرعامل باشگاه برود و در خصوص روند حرکتی پرسپولیس به انصاری‌فرد پاسخ دهد.</p>
      <p>حسین قدوسی مدیر روابط عمومی باشگاه پرسپولیس در گفت‌وگو با خبرگزاری فارس در خصوص این جلسه گفت:‌ آقای کالدرون آمد تا در خصوص وضعیت تیم با آقای انصاری‌فرد جلسه‌ای برگزار کند و اینکه گفته می‌شود او به کمیته فنی احضار شده صحت ندارد. معمولا این جلسات هر هفته و بعد از بازی‌ها برگزار می‌شود و امیدواریم که دوباره پرسپولیس بتواند نتایج خوب خود را تکرار کند.</p>
      <p>وی ادامه داد: محور این جلسات برای برنامه‌ریزی کارهای جاری باشگاه است، چرا که ما بعد از بازی روز گذشته به سرعت باید آماده شویم و باید برای بازی روز سه‌شنبه مقابل نفت آبادان در شرایط خوبی قرار داشته باشیم. از شب گذشته برخی شایعات در خصوص این جلسه به راه افتاده و ذهنیت‌هایی برای برخی به وجود آمده است اما اینطور نیست و ما امیدواریم که در ادامه فصل بتوانیم نتایج خوبی بگیریم.</p>
    </article>
  </body>
</html>