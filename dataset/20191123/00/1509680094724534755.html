<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/palika-engineer-exam-problem-akp-94-2020587/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T00:15:18+00:00"/>
    <meta property="og:title" content="पालिकेतील अभियंत्यांची  भरती परीक्षा वादात"/>
    <meta property="og:description" content="पालिकेत विविध विभागांत अभियंत्यांची पदे रिक्त आहेत. त्यामुळे ३४१ कनिष्ठ अभियंत्यांची भरती करण्याचा निर्णय प्रशासनाने घेतला होता"/>
  </head>
  <body>
    <article>
      <h1>पालिकेतील अभियंत्यांची  भरती परीक्षा वादात</h1>
      <h2>पालिकेत विविध विभागांत अभियंत्यांची पदे रिक्त आहेत. त्यामुळे ३४१ कनिष्ठ अभियंत्यांची भरती करण्याचा निर्णय प्रशासनाने घेतला होता</h2>
      <address><time datetime="2019-11-23T00:15:18+00:00">23 Nov 2019, 00:15</time> by <a rel="author">लोकसत्ता टीम</a></address>
      <p>
        <b>स्थायी समितीने प्रस्ताव रोखून धरला</b>
      </p>
      <p>पालिकेच्या स्थापत्य, यांत्रिकी व विद्युत या वर्गातील अभियंत्यांच्या ३४१ पदांसाठी येत्या २५ नोव्हेंबरला होणारी परीक्षा आता वादात सापडली आहे. या परीक्षेसाठी मुदतवाढ मिळावी अशी मागणी स्थायी समितीच्या सदस्यांनी केली होती, मात्र प्रशासनाने मुदतवाढ दिली नाही. त्यामुळे या भरती प्रक्रियेसाठी खासगी कंपनीची नेमणूक करण्याबाबतचा प्रस्ताव स्थायी समितीने शुक्रवारी फेटाळून लावला. त्यामुळे ही भरती प्रक्रियाच रद्द होणार आहे.</p>
      <p>पालिकेत विविध विभागांत अभियंत्यांची पदे रिक्त आहेत. त्यामुळे ३४१ कनिष्ठ अभियंत्यांची भरती करण्याचा निर्णय प्रशासनाने घेतला होता. ही पदे खुल्या तसेच मागास प्रवर्गातून भरण्यात येणार होती. ही संपूर्ण भरती प्रक्रिया खासगी कंपनीच्या माध्यमातून ऑनलाइन पद्धतीने करण्याचे प्रशासनाने ठरवले होते व त्याबाबतचा प्रस्ताव स्थायी समितीकडे मंजुरीसाठी पाठवला होता. मात्र या भरती प्रक्रियेला मुदतवाढ मिळावी अशी मागणी सर्व पक्षीय नगरसेवकांनी केली होती. लोकसभा व विधानसभा आचारसंहितेमुळे अनेकांना या भरती प्रक्रियेत भाग घेता आला नाही, त्यामुळे या भरती प्रक्रियेला मुदतवाढ मिळावी अशी मागणी राष्ट्रवादीच्या राखी जाधव यांनी केली होती. त्याला सर्वपक्षीय सदस्यांनी पाठिंबा दिला होता. मात्र शुक्रवारच्या बैठकीत प्रशासनाने पुन्हा भरती प्रक्रियेचाच प्रस्ताव रेटण्याचा प्रयत्न केला तेव्हा सर्वपक्षीय सदस्यांनी त्याला विरोध केला. स्थायी समिती हे स्वतंत्र प्राधिकरण असून येथे होणारे निर्णय प्रशासनाला बंधनकारक असल्याचे सांगत, अभियंता भरती प्रक्रियेचा प्रस्ताव अध्यक्ष यशवंत जाधव यांनी दप्तरी दाखल केला. त्यामुळे कनिष्ठ अभियंता भरती आता रद्द करावी लागणार आहे. तसेच पालिकेने नगर अभियंता खात्याच्या अभियांत्रिकी संवर्गातील कनिष्ठ अभियंता (स्थापत्य) विभागातील २४३ पदे आणि कनिष्ठ अभियंता (यांत्रिकी/विद्युत) विभागातील ९८ अशी एकूण ३४१ पदे भरण्यात येणार होती. ही भरती प्रक्रिया राबवण्यासाठी नेमण्यात येणाऱ्या संस्थांकडून  इच्छुक उमेदवारांचे अर्ज स्वीकारणे, अर्जाची छाननी करणे, उमेदवारांची ऑनलाइन परीक्षा घेणे, आरक्षणनिहाय गुणवत्ता यादी तयार करणे अशी कामे करून घेण्यात येणार होती.  या भरतीसाठी २५ नोव्हेंबरला ऑनलाइन परीक्षा घेतली जाणार होती. ही परीक्षाच आता त्यामुळे रद्द करावी लागणार आहे. दरम्यान, स्थायी समितीची २०१७  मध्ये परवानगी घेण्यात आल्याचे सभागृहात तिरिक्त आयुक्त प्रवीण दराडे यांनी स्पष्ट केले. पण समितीचा झालेला अपमान लक्षात घेऊन, स्थायी समिती अध्यक्षांनी भरती प्रकियेचा प्रस्तावच दप्तरी दाखल केला. दरम्यान, नगर अभियंता अर्चना आचरेकर यांच्याशी याबाबत संपर्क साधला असता त्यांच्याशी संपर्क होऊ शकला नाही.</p>
    </article>
  </body>
</html>