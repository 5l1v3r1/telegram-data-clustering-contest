<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774288,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="צפו: אלשטיין נועל את המסחר בוול סטריט"/>
    <meta property="og:description" content="למרות הקשיים שעמם מתמודד לאחרונה בעל השליטה באי.די.בי, הוא חגג בניו יורק שלשום 25 שנה להנפקת אירסה יחד עם בכירי החברה"/>
  </head>
  <body>
    <article>
      <h1>צפו: אלשטיין נועל את המסחר בוול סטריט</h1>
      <h2>למרות הקשיים שעמם מתמודד לאחרונה בעל השליטה באי.די.בי, הוא חגג בניו יורק שלשום 25 שנה להנפקת אירסה יחד עם בכירי החברה</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">גולן חזני</a></address>
      <p>אדוארדו אלשטיין בעל השליטה באי.די.בי פיתוח עובר תקופה לא קלה בעסקיו. אי.די.בי מצויה בשווי נכסי שלילי, שמאיים על יכולת הפירעון שלה, והחברה נאלצה לאחרונה להתחייב בפני מחזיקי האג"ח על כך שתעדכן אותם לפני פעולות עסקיות מהותיות שהיא תבצע. </p>
      <p>שלשום הגיעו בכירי אירסה הארגנטינית בראשותו של אלשטיין לניו יורק לטקס נעילת המסחר בוול סטריט. אירסה קיבלה את הכבוד לרגל מלאות 25 שנה להנפקה שלה בניו יורק. אלשטיין לחץ על הפעמון והכה בפטיש הנעילה כשהוא מפגין מצב רוח טוב במיוחד שאיננו מאפיין אותו במיוחד בחודשים האחרונים. הוא היה מלווה בסאול זאנג, היועץ המשפטי של אירסה ושותפו לאי.די.בי (משמאלו בתמונה), ובבכירים אחרים, בהם מתיאס גייבירנוסקי שבקיץ האחרון הגיע לארץ למפגש עם מחזיקי האג"ח של אי.די.בי.</p>
      <figure>
        <iframe data-src="https://twitter.com/NYSE/status/1197258197351841792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>אירסה היא חברת הנדל"ן הגדולה בארגנטינה מבחינת היקף הנכסים. היא מחזיקה עשרות קניונים, בנייני משרדים, מלונות וקרקעות בארגנטינה ובארה"ב. היא מחזיקה בשליטה באי.די.בי באמצעות קרן דולפין שבבעלותה. מניית החברה התרסקה השנה יחד עם כל שוק ההון הארגנטיני ביותר מ-60% והחברה נסחרת לפי שווי של 400 מיליון דולר בלבד, למרות רווח תפעולי תזרימי של 100 מיליון דולר בשנה.</p>
      <p>אי.די.בי מכרה בשבוע שעבר כ-7.8% נוספים ממניות כלל ביטוח בעסקה המשלבת תמורה במזומן ובאגרות חוב שהנפיקה אי.די.בי בעבר מסדרות ט' ו-י"ד הארוכות. 5% הומרו לאגרות חוב מסדרות ט' ו-יד' של אי.די.בי שהניבו לה רווח הון של 80 מיליון שקל, ואילו היתר נמכרו במזומן תמורת 82 מיליון שקל. אידיבי נותרה עם 22% ממניות כלל.</p>
    </article>
  </body>
</html>