<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/police-suspect-ruins-young-mans-life-akp-94-2020586/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T00:14:22+00:00"/>
    <meta property="og:title" content="पोलीस संशयामुळे तरुणाचे आयुष्य उद्ध्वस्त"/>
    <meta property="og:description" content="खार येथे राहणारा विजय भांडुपमधील खासगी कंपनीत नोकरीला होता."/>
  </head>
  <body>
    <article>
      <h1>पोलीस संशयामुळे तरुणाचे आयुष्य उद्ध्वस्त</h1>
      <h2>खार येथे राहणारा विजय भांडुपमधील खासगी कंपनीत नोकरीला होता.</h2>
      <address><time datetime="2019-11-23T00:14:22+00:00">23 Nov 2019, 00:14</time> by <a rel="author">लोकसत्ता टीम</a></address>
      <p>
        <b>कंपनीतील पदोन्नतीच्या स्पर्धेतून पोलिसांच्या संगनमताने अटक;  ११ वर्षांपासून बेरोजगारीची वेळ</b>
      </p>
      <p>खासगी कंपनीत पदोन्नतीनिमित्त सुरू झालेल्या स्पर्धा आणि त्यात पोलिसांनी केलेली ढवळाढवळ विजय गायकवाड नावाच्या तरुणाचे आयुष्य उद्ध्वस्त करून गेली. ओळखीतल्या व्यक्तीला पदोन्नती मिळावी या हेतूने भांडुप पोलीस ठाण्यातील दोन शिपायांनी विजय एका गंभीर गुन्हय़ातील संशयित आहे, असा बनाव रचला. संशयित हा ठपक्यामुळे पदरी पडलेली बेरोजगारी आणि कुटुंबाने सोडलेली साथ या परिस्थितीत आयुष्य सावरण्याची विजयची धडपड अद्याप संपलेली नाही.</p>
      <p>खार येथे राहणारा विजय भांडुपमधील खासगी कंपनीत नोकरीला होता. नोव्हेंबर २००८ मध्ये अचानक भांडुप पोलीस ठाण्यातील रामचंद्र हांडे आणि सूर्यकांत गोंदे हे दोन शिपाई कंपनी कार्यालयात आले. विजय गंभीर गुन्ह्य़ातला संशयित आहे, त्याच्याविरोधात अटक वॉरंट आहे, असे त्यांनी कार्यालयातील अधिकाऱ्यांना सांगितले. त्या वेळी काम आटोपल्याने विजय घरी परतण्याच्या मार्गावर होता. हांडे, गोंदे यांनी त्याला रेल्वे स्थानकात गाठले. कंपनीत सोबत काम करणाऱ्या प्रवीण शिंदेच्या प्रगतीआड येऊ  नकोस, असा दम देऊन दोघे निघून गेले. मात्र त्यांनी रचलेल्या या कुभांडामुळे विजयला कामावरून कमी करण्यात आले. निर्दोषत्व सिद्ध करणारे प्रमाणपत्र आणल्यास कामावर घेण्याचा विचार करू, असा प्रस्ताव कंपनीने विजयसमोर ठेवला.</p>
      <p>प्रत्यक्षात विजय कोणत्याही प्रकरणात संशयित आरोपी नव्हता. विजय आणि त्याच कंपनीत काम करणारा शिंदे या दोघांमध्ये पदोन्नतीसाठी स्पर्धा होती. याच स्पर्धेतून शिंदे याच्या ओळखीतील हवालदार गोंदे याने सहकारी हांडे याच्या मदतीने विजयभोवती संशयाचे जाळे निर्माण केले, ही बाब १० वर्षांनी परिमंडळ सातचे पोलीस उपायुक्त अखिलेख सिंह यांनी हाती घेतलेल्या चौकशीतून स्पष्ट झाली. या चौकशी अहवालाची प्रत ‘लोकसत्ता’कडे आहे.</p>
      <p>मधल्या दहा वर्षांत संशयित हा ठपका पुसण्यासाठी विजयने भांडुप पोलीस ठाण्यापासून पोलीस आयुक्त कार्यालयापर्यंत वहाणा झिजवल्या. कधी २६/११ हल्ल्याचे निमित्त तर कधी सणासुदीच्या काळातील बंदोबस्ताची सबब पुढे करून पोलिसांनी त्याचे अर्ज भिजत ठेवले. त्यातच जुलै २००९ मध्ये माथेरान येथे मित्रांसोबत सहलीसाठी गेलेला प्रवीण शिंदे बेपत्ता झाला. त्यानंतर पोलिसांनी पुन्हा विजयला संशयित आरोपी बनवले. पोलिसांचा ससेमिरा, सततची चौकशी असह्य़ झाल्याने तत्कालीन गृहमंत्री आर. आर. पाटील यांच्याकडे विजयने दाद मागितली. पाटील यांनी चौकशीचे आदेश देताच प्रवीण बेपत्ता झाला त्या दिवशी विजय ठाणे जिल्हय़ातील एका नामांकित कंपनीत हजर होता हे स्पष्ट झाले. मात्र पोलिसांचे समाधान न झाल्याने २०१३ पर्यंत विजयची चौकशी सुरूच राहिली. त्यामुळे मुंबई आणि ठाण्यातील दोन नामांकित कंपन्यांमधून विजयला कमी करण्यात आले. याच दरम्यान कुटुंबानेही त्याची साथ सोडली.</p>
      <p>२०१६ मध्ये त्याने तत्कालीन पोलीस आयुक्त दत्ता पडसलगीकर यांच्याकडे तक्रार केली. त्यांनी या प्रकरणाच्या चौकशीचे आदेश दिले. दोन वर्षांनी पोलीस उपायुक्त सिंह यांनी चौकशी अहवाल सादर करताना हांडे, गोंदे यांनी कोणतीही तक्रार किंवा गुन्हा नोंद नसताना विजय यांना संशयित म्हणून ताब्यात घेण्याचा प्रयत्न केला. परिणामी विजय यांना नोकरी गमवावी लागली. या अहवालात हवालदार हांडे यांच्याविरोधात कसुरी अहवाल तयार करण्यात आला असून कारवाईची शिफारसही नमूद आहे.</p>
      <p>
        <b>त्या मनस्तापाचे काय?</b>
      </p>
      <p>पोलीस उपायुक्तांनी दिलेल्या अहवालामुळे विजयवर झालेल्या अन्यायाला वाचा फुटली असली तरी, गेली ११ वर्षे याविरोधात लढा देणारा विजय अद्याप समाधानी नाही. गमावलेली नोकरी परत मिळवून देण्याचा प्रयत्न तत्कालीन पोलीस अधिकाऱ्यांनी केल्याचा उल्लेख या अहवालात आहे. प्रत्यक्षात तसे काहीच घडलेले नाही, असा दावा विजय याने केला. अहवालात दुरुस्ती करावी, काहीही दोष नसताना पदरात पडलेली बेरोजगारी, नाहक सोसावा लागलेला मनस्ताप, कुटुंबाने सोडलेली साथ या सर्वाचा मोबदला मिळावा, नुकसानभरपाई मिळावी यासाठी विजय आमरण उपोषण करण्याच्या तयारीत आहे. याबाबत त्याने पूर्व प्रादेशिक विभागाचे अतिरिक्त पोलीस आयुक्त लखमी गौतम यांच्याकडे तक्रार अर्ज दिला.</p>
      <p>विजय गायकवाड प्रकरणाची चौकशी करून उपायुक्तांनी वरिष्ठांकडे तसा अहवाल सादर केला होता. या अहवालात दोषी पोलीस शिपायाला शिक्षा करण्याची शिफारस होती. त्यानुसार संबंधित शिपायाला शिक्षा करण्यात आली. विजय यांनी अहवालाबाबत नव्याने घेतलेल्या आक्षेपांबाबत मुलुंड विभागाच्या सहायक आयुक्तांना चौकशी करण्याच्या सूचना देण्यात आल्या आहेत. <b>– लखमी गौतम, अतिरिक्त पोलीस आयुक्त</b></p>
    </article>
  </body>
</html>