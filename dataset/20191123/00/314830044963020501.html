<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939237/%D8%AF%D8%A7%D8%AF%DA%AF%D8%A7%D9%87-%D8%A7%D8%B3%D9%BE%D8%A7%D9%86%DB%8C%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D9%85%D8%AD%D8%A7%DA%A9%D9%85%D9%87-%D8%B9%D9%85%D9%88%DB%8C-%D8%A8%D8%B4%D8%A7%D8%B1-%D8%A7%D8%B3%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="دادگاه اسپانیا به دنبال محاکمه عموی بشار اسد"/>
    <meta property="og:description" content="دادگاه عالی اسپانیا اعلام کرد، مادرید پس از تکمیل فرایند تحقیقات، قصد دارد عموی بشار اسد، رئیس جمهوری سوریه را به اتهام پولشویی محاکمه کند.به گزارش ایسنا، به نقل از سایت شبکه الجزیره، دادگاه عالی اسپانیا اعلام کرد، دفتر دادستانی ۱۰ روز فرصت دارد تا به توصیه قاضی مبنی بر پیشبرد این پرونده پاسخ دهد و این اقدام فعلا وارد فاز اجرایی نشده و پس از آن زمان آغاز محاکمه مشخص می‌شود. قاضی محاکمه رفعت اسد به همراه ۱۳ تن دیگر از جمله هشت تن از فرزندان و دو همسرش را به اتهام وابستگی به یک تشکیلات پولشویی توصیه کرده است. این تشکیلات متهم است بیش از ۶۰۰ میلیون یورو در اسپانیا پولشویی کرده است.قاضی در این توصیه نامه تصریح کرده است، تدابیر قضایی در حق این ۱۴ تن ادامه می‌یابد. این افراد طبق طرح و نقشه‌ای که به دهه ۸۰ بازمی‌گردد، عمل کرده‌اند، درست زمانی که رفعت اسد در سال ۱۹۸۴ بعد از توافق با برادرش حافظ، سوریه را با حدود ۸۰۰ میلیون دلار ترک کرد.قاضی اضافه می‌کند، در کنار این مبلغ رفعت در دهه ۷۰ اموالی غیرقانونی را از طریق فعالیت‌هایی نظیر قاچاق، باج‌گیری، قاچاق آثار تاریخی و تصرف اموال و دارایی‌ها و قاچاق مواد مخدر به دست آورده…"/>
  </head>
  <body>
    <article>
      <h1>دادگاه اسپانیا به دنبال محاکمه عموی بشار اسد</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>دادگاه عالی اسپانیا اعلام کرد، مادرید پس از تکمیل فرایند تحقیقات، قصد دارد عموی بشار اسد، رئیس جمهوری سوریه را به اتهام پولشویی محاکمه کند.<br/><br/>به گزارش ایسنا، به نقل از سایت شبکه الجزیره، دادگاه عالی اسپانیا اعلام کرد، دفتر دادستانی ۱۰ روز فرصت دارد تا به توصیه قاضی مبنی بر پیشبرد این پرونده پاسخ دهد و این اقدام فعلا وارد فاز اجرایی نشده و پس از آن زمان آغاز محاکمه مشخص می‌شود. قاضی محاکمه رفعت اسد به همراه ۱۳ تن دیگر از جمله هشت تن از فرزندان و دو همسرش را به اتهام وابستگی به یک تشکیلات پولشویی توصیه کرده است. این تشکیلات متهم است بیش از ۶۰۰ میلیون یورو در اسپانیا پولشویی کرده است.<br/><br/>قاضی در این توصیه نامه تصریح کرده است، تدابیر قضایی در حق این ۱۴ تن ادامه می‌یابد. این افراد طبق طرح و نقشه‌ای که به دهه ۸۰ بازمی‌گردد، عمل کرده‌اند، درست زمانی که رفعت اسد در سال ۱۹۸۴ بعد از توافق با برادرش حافظ، سوریه را با حدود ۸۰۰ میلیون دلار ترک کرد.<br/><br/>قاضی اضافه می‌کند، در کنار این مبلغ رفعت در دهه ۷۰ اموالی غیرقانونی را از طریق فعالیت‌هایی نظیر قاچاق، باج‌گیری، قاچاق آثار تاریخی و تصرف اموال و دارایی‌ها و قاچاق مواد مخدر به دست آورده بود.<br/><br/>رفعت اسد، عموی بشار اسد که به عنوان فرمانده نظامی سابق به دلیل سرکوب شورشی در سال ۱۹۸۲ علیه حافظ اسد، پدر بشار اسد مورد سرزنش قرار می‌گیرد، اما در سال ۱۹۸۴ بعد از نزاع بر سر قدرت در مورد اینکه چه کسی جایگزین برادر بزرگش حافظ شود، علیه دولت کودتا کرد در حال حاضر بین فرانسه و انگلیس در تبعید به سر می‌برد.<br/><br/>او پس از مهاجرت به اروپا ملک‌های زیادی در فرانسه، اسپانیا و انگلیس خرید، اما اموالش پس از چهار سال تحقیقات ضبط شد و هم‌اکنون در فرانسه با اتهام فساد روبه‌رو است. <br/><br/>دو سال قبل رفعت به دلیل اتهام فساد و پولشویی تحت تحقیقات قرار گرفت و مسؤولان فرانسوی دارایی او معادل بیش از ۶۰۰ میلیون یورو را مصادره کردند.<br/><br/>رفعت اسد همچنین مالک عمارت گرجی نزدیک پارک لین در مرکز لندن و همچنین خانه‌هایی در فرانسه و اسپانیاست.</p>
    </article>
  </body>
</html>