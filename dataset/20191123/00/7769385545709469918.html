<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prabhanews.com/2019/11/long-q-s-for-onions-purchase/"/>
    <meta property="og:site_name" content="ఆంధ్రప్రభా"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="ఉల్లి పాట్లు…చాంతాడంత క్యూ లైన్ లు…"/>
    <meta property="og:description" content="రైతు బజారులో సబ్సిడీపై రూ.25కే రేషన్‌ కార్డుతో ముడి.. ప్రజలు తీవ్ర అసంతృప్తి"/>
  </head>
  <body>
    <article>
      <h1>ఉల్లి పాట్లు…చాంతాడంత క్యూ లైన్ లు…</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>రైతు బజారులో సబ్సిడీపై రూ.25కే<br/>రేషన్‌ కార్డుతో ముడి.. ప్రజలు తీవ్ర అసంతృప్తి</p>
      <p>మండపేట:-ఉల్లిపాయల కోసం సామాన్యుల పాట్లు అన్నీ ఇన్నీ కావు. మూడు నెలల నుంచి ఉల్లిపాయల ధరలు రోజురోజుకు ఎగబాగుతున్నాయి. బహిరంగ మార్కెట్‌లో కేజీ రూ.90 నుంచి రూ.100కు అమ్ముతున్నారు. ఈ నేపథ్యంలో ప్రభుత్వం రైతుబజార్లలో సబ్సిడీపై ఉల్లిపాయలను విక్రయిస్తోంది. ఈ నెల 20 నుంచి రాజమహేంద్రవరం, అమలాపురం, కాకినాడ, మండపేట తో బాటు జిల్లాలో ని ఇతర రైతుబజార్లలో కేజీ రూ 25 రూపాయలకు అందిస్తోంది. ఉల్లిపాయల కొరత తీరే వరకు సబ్సిడీపై అందిస్తామని తెలిపింది. కాగా ఉల్లి కోసం ప్రజల పాట్లు అన్ని ఇన్ని కావు.చాంతాడు అంత క్యూ లైన్లో నిలుచుని పడరాని ఇబ్బందులు ఎదుర్కొంటున్నరు.దీంతో ప్రజలు తీవ్ర అసంతృప్తి చెందుతున్నారు.<br/>ఉదయం రెండు గంటలు, సాయంత్రం రెండు గంటలని సమయవేళలు నిర్దేశించడంతో క్యూలోవున్న ప్రజలు అసహనం వ్యక్తం చేశారు. రేషన్‌కార్డు ఉన్న వారికి ఇవి సరఫరా చేస్తున్నారు. అరకేజీ ఇవ్వాలని ఒకసారి, కేజీ ఇవ్వాలని మరోసారి అధికారులు చెబుతున్నారని స్థానికులు మండిపడ్డారు.</p>
      <p>తీరని కొరత..<br/>ఉల్లి డిమాండ్ ను ఆసరా చేసుకుని కొందరు కొరత సృష్టిస్తున్నట్లు ఆరోపణలు ఉన్నాయి. కర్నూలు జిల్లా రైతుల నుంచి ఉల్లిపాయలు కొనుగోలు చేసి వాటిని జిల్లాకు చేర్చేటప్పటికీ కనీసం మూడు, నాలుగు రోజులు పడుతుందని అధికారులు తెలుపుతున్నారు. ఈ ఉల్లిపాయలు రెండు రోజుల్లో అయిపోతే తరువాత పరిస్థితి ఏమిటని ప్రజలు తర్జనభర్జన పడుతున్నారు.తిరిగి ఉల్లిపాయ పంట పండి అధిక దిగుబడులు వచ్చే సరికి జనవరి మాసం అవుతుందని మార్కెట్‌ వర్గాలు చెబుతున్నాయి.అప్పటి వరకు ఉల్లి కష్టాలు భరించలసిందే.</p>
    </article>
  </body>
</html>