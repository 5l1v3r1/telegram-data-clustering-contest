<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699771/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%B9%D8%A7%D8%B4%D9%88%D8%B1%D8%A7-%D8%AF%D8%B1-%D8%A7%D8%BA%D8%B4%D8%AA%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%A8%D8%AE%D8%B4%DB%8C-%D8%A7%D8%B2-%D9%85%D9%88%D8%A7%D8%B1%D8%AF-%D8%AF%D8%B1-%D8%A7%D8%AB%D8%B1-%D8%A8%DB%8C-%D8%AA%D8%AF%D8%A8%DB%8C%D8%B1%DB%8C-%D9%88-%DA%A9%D8%AC-%D8%B3%D9%84%DB%8C%D9%82%DA%AF%DB%8C%E2%80%8C%D9%87%D8%A7-%D8%B5%D9%88%D8%B1%D8%AA-%DA%AF%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="فرمانده سپاه عاشورا: در اغشتاشات اخیر بخشی از موارد در اثر بی تدبیری و کج سلیقگی‌ها صورت گرفت"/>
    <meta property="og:description" content="فرمانده سپاه عاشورا با تاکید بر این‌که در اغشتاشات اخیر بخشی از موارد در اثر بی تدبیری و کج سلیقگی‌ها صورت گرفت، اما کارگردانی اساسی در پشت این جریانات وجود داشت، گفت: دشمن همه مسائل کشور را روزانه رصد می کند تا نقایص و نقاط آسیب‌پذیر را شناسایی کرده و نفوذ کند."/>
  </head>
  <body>
    <article>
      <h1>فرمانده سپاه عاشورا: در اغشتاشات اخیر بخشی از موارد در اثر بی تدبیری و کج سلیقگی‌ها صورت گرفت</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039873_212.jpg"/>
      </figure>
      <p>فرمانده سپاه عاشورا با تاکید بر این‌که در اغشتاشات اخیر بخشی از موارد در اثر بی تدبیری و کج سلیقگی‌ها صورت گرفت، اما کارگردانی اساسی در پشت این جریانات وجود داشت، گفت: دشمن همه مسائل کشور را روزانه رصد می کند تا نقایص و نقاط آسیب‌پذیر را شناسایی کرده و نفوذ کند.</p>
      <p>به گزارش ایسنا؛ سردار عابدین خرّم در همایش نمایش اقتدار به مناسبت سالروز تاسیس بسیج دانشجو و طلبه، با اشاره به منویات مقام معظم رهبری مبنی بر این که "بسیج، فرمول دفاع همه جانبه از انقلاب اسلامی است"، اظهار کرد: اگر بخواهیم امروز بسیج را معنا کنیم باید به این جمله گهربار مراجعه کنیم.</p>
      <p>وی با اشاره به سالروز تاسیس بسیج دانشجو و طلبه، گفت: آن روز فرمان امام راحل بسیار حکیمانه بود و اگر امروز جوان انقلابی عالم، بااخلاق، مطالبه‌گر، وقت شناس و دشمن شناس و باحساسیت داریم به برکت وجود تشکل بسیج در دانشگاه‌هاست.</p>
      <p>فرمانده سپاه عاشورا با اشاره به ماجرای جنگ احد و نفوذ دشمن از طریق تنگه، تشریح کرد: امروز تنگه‌های احد متعددی داریم که مجاهد فی سبیل الله می خواهد، کسانی که هستی خود را در طبق اخلاص گذاشته و از انقلاب اسلامی دفاع کنند.</p>
      <p>وی با اشاره به کلام امام خمینی(ره) مبنی بر این‌که "بسیج لشکر مخلص خداست"، افزود: جوانان انقلابی در هشت سال دفاع مقدس این نکته را نمایان کردند؛ تاکنون نیز هر کجا موفق به عقب راندن دشمن شده‌ایم، با حضور جوان انقلابی رقم خورده است.</p>
      <p>وی با اشاره به این‌که امروز نیز باید لشکر مخلص خدا، همان مشخصات و تراز جوان انقلابی دهه اول انقلاب را در وجود خود پرورش دهد، اظهار کرد: اگر امروز پای‌مان بلغزد "تنگه احد" هم نفوذپذیر خواهد شد.</p>
      <p>وی در ادامه متذکر شد: در اغشتاشات اخیر نیز بخشی از موارد در اثر بی تدبیری و کج سلیقگی‌ها صورت گرفت، اما کارگردانی اساسی در پشت این جریانات وجود داشت و دشمن همه مسائل کشور را روزانه رصد می کند تا نقایص و نقاط آسیب‌پذیر را شناسایی کرده و نفوذ کند.</p>
      <p>سردار خرّم متذکر شد: قریب به یک دهه است که دشمن در حال انجام نا امنی‌های فیزیکی در کشورهای پیرامون ماست و زمانی که از هجمه‌های سخت افزاری نتیجه نمی‌گیرد، به هجمه‌های نرم‌افزاری روی می‌آورد و تلاش می‌کند تا اذهان، باورها و خواسته‌های مشروع یک ملت را به اضطراب و التهاب بدل کرده و در کشورهای اسلامی جنگل داخلی به راه اندازد.</p>
      <p>وی با بیان این‌که یک دهه است که دشمن در ذهن خود می پروراند که تهدیدات و هجمه‌های نرم‌افزاری را در ایران اسلامی راه انداخته و ناامنی ایجاد کند، تاکید کرد: دشمن می‌داند که اگر امنیت در کشوری به هم بخورد و سلایق مختلف تبدیل به دشمنی شده و وحدت از هم گسسته شود، هیچ زندگی آرام و پیشرفتی در آن کشور وجود نخواهد داشت.</p>
      <p>وی با تاکید بر این که امروزه بسیج دانشجویی باید دو کارویژه را انجام دهد، افزود: بسیج دانشجویی باید در ذات خود جنبشی حرکت کرده و جنبش دانشجویی باید در دانشگاه فعال باشد؛ همچنین دانشجو باید مطالبه گر باشد و نسبت به مسائل جامعه حساسیت نشان دهد، البته حساسیت این نیست که اقدامات انجام شده در جامعه را در داخل دانشگاه پیاده کند، بلکه باید در مسائل، جلوتر از جامعه تجزیه و تحلیل کرده و آگاه و روشن بین باشد.</p>
      <p>سردار خرّم با بیان این که باید روح و خرد جمعی و همچنین استفاده از تمامی سلایقی که آرمان های انقلاب را باور دارد، در بسیج دانشجویی مشاهده شود، افزود: باید گفتمان عملگرایی در جریان فعالیت‌های بسیج دانشجویی وجود داشته باشد.</p>
      <p>فرمانده سپاه عاشورا در بخش دیگری از سخنانش گفت: در شهری مثل تبریز، زمانی که ۲۰۰ الی ۳۰۰ نفر آشوب کرده و به اموال عمومی و بیت المال تعرض و خسارت می‌زنند، در مقابل ۱۰ هزار نفر از مردم بصیر تبریز برای دفاع از حریم کشور، به میدان می‌آیند؛ این موضوع نشان می‌دهد که مردم نسبت به ارزش‌ها بی‌تفاوت نیستند.</p>
    </article>
  </body>
</html>