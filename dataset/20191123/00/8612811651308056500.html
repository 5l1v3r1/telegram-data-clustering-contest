<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/himachal/news/liquor-contract-looted-at-tip-of-tip-in-daulatpur-chowk-263043"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-23T00:35:16+00:00"/>
    <meta property="og:title" content="दौलतपुर चौक में तमंचे की नोक पर लूटा शराब का ठेका "/>
    <meta property="og:description" content="दौलतपुर चौक/गोंदपुर बनेहड़ा: विस क्षेत्र गगरेट के अंतर्गत कस्बा दौलतपुर चौक में शराब के एक ठेके पर गुरुवार रात्रि तमंचे की नोक पर ठेका लूटने का मामला प्रकाश में आया है। जिससे क्षेत्र में दहशत का माहौल है। वारदात का शिकार बने सेल्समैन सुनील दत्त एवं जुगल किशोर ने बताया कि गुरुवार रात्रि 10:30 बजे जैसे ही वो खाना खाने लगे तो तलवाड़ा की तरफ से आकर एक गाड़ी उनके ठेके के आगे रूकी और उसमें से तीन अज्ञात शातिर उतरे और उनमें से दो शातिरो ने पहले धक्का मार कर गिरा दिया।"/>
  </head>
  <body>
    <article>
      <h1>दौलतपुर चौक में तमंचे की नोक पर लूटा शराब का ठेका </h1>
      <address><time datetime="2019-11-23T00:35:16+00:00">23 Nov 2019, 00:35</time> by <a rel="author">ashu</a></address>
      <p>दौलतपुर चौक/गोंदपुर बनेहड़ा: विस क्षेत्र गगरेट के अंतर्गत कस्बा दौलतपुर चौक में शराब के एक ठेके पर गुरुवार रात्रि तमंचे की नोक पर ठेका लूटने का मामला प्रकाश में आया है। जिससे क्षेत्र में दहशत का माहौल है। वारदात का शिकार बने सेल्समैन सुनील दत्त एवं जुगल किशोर ने बताया कि गुरुवार रात्रि 10:30 बजे जैसे ही वो खाना खाने लगे तो तलवाड़ा की तरफ से आकर एक गाड़ी उनके ठेके के आगे रूकी और उसमें से तीन अज्ञात शातिर उतरे और उनमें से दो शातिरो ने पहले धक्का मार कर गिरा दिया।</p>
      <p>फिर उन दोनों के गले पर पिस्टल तान दी जिस पर वो घबरा गए। फिर उक्त अज्ञात लुटेरो ने ठेके और अहाते की सेल के लगभग 70 हजार रुपए और आधा दर्जन अंग्रेजी शराब की बोतल लूट के ले गए। उन्होंने बताया कि लुटेरों की गाड़ी की नम्बर प्लेट अखबारी कागज से ढकी हुई थी। उन्होंने बताया कि इस बाबत उन्होंने रात्रि को ही पुलिस को सूचना दे दी। उधर, डीएसपी अम्ब मनोज जम्वाल एवं पुलिस चौकी प्रभारी तरसेम सिंह की अगुवाई में पुलिस टीम ने घटनास्थल का जायजा लिया और ब्यान कलमबद्ध किये।</p>
      <p>चौकी प्रभारी तरसेम सिंह ने बताया कि वारदात के ठीक पहले सेल्समैन द्वारा कैमरा बन्द कर दिया था, जिस वजह से घटना की फुटेज नही मिल पाई और बाजार में लगे सीसीटीवी में अखबार लगी नम्बर प्लेट वाली गाड़ी नही मिली है। जिस वजह से उक्त मामला संदिग्ध लग रहा है। फिर भी पुलिस मामले की जांच हर पहलू से कर रही है। इस संदर्भ डीएसपी अम्ब मनोज जम्वाल ने बताया कि पुलिस ने ठेका लूट मामले में जांच शुरू कर दी है। शुरूआती जांच में मामला संदिग्ध लग रहा है। लेकिन पुलिस हर पहलू से छानबीन कर रही है।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Liquor contract looted at tip of tip in Daulatpur Chowk</p>
    </article>
  </body>
</html>