<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699621/%D8%B1%D8%A7%D9%86%D9%86%D8%AF%DA%AF%DB%8C-%D8%A7%D9%88%D9%84%DB%8C%D9%86-%D8%B2%D9%86-%D8%B9%D8%B1%D8%A8%D8%B3%D8%AA%D8%A7%D9%86-%D8%B3%D8%B9%D9%88%D8%AF%DB%8C-%D8%AF%D8%B1-%D9%85%D8%B3%D8%A7%D8%A8%D9%82%D8%A7%D8%AA-%D8%A7%D8%AA%D9%88%D9%85%D8%A8%DB%8C%D9%84%E2%80%8C%D8%B1%D8%A7%D9%86%DB%8C-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="رانندگی اولین زن عربستان سعودی در مسابقات اتومبیل‌رانی(+عکس)"/>
    <meta property="og:description" content="برخی از زنان این کشور نیز با لباس جین در مدرسه رانندگی ریاض نحوه راندن موتورسیکلت را می‌آموزند."/>
  </head>
  <body>
    <article>
      <h1>رانندگی اولین زن عربستان سعودی در مسابقات اتومبیل‌رانی(+عکس)</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>برخی از زنان این کشور نیز با لباس جین در مدرسه رانندگی ریاض نحوه راندن موتورسیکلت را می‌آموزند.</b>
      </p>
      <p>"ریما جفالی" قرار است به عنوان اولین زن عربستان سعودی با یک خودروی شاسی‌بلند الکتریکی در مسابقه سرعت شرکت کند. مسابقه‌ای که تا کنون در این کشور تحت تسلط مردان بوده است.</p>
      <p>به گزارش <a href="https://www.asriran.com/">عصر ایران</a> به نقل از خبرگزاری فرانسه، چنین هیجانات آدرنالینی تا ژوئن گذشته برای زنان این کشورِ فوقِ محافظه‌کار محال به نظر می‌رسید؛ اما این روزها تجربه یک مسابقه سرعتی برای زنان با اصلاحات ساختاری "محمد بن سلمان" ولیعهد عربستان ممکن به نظر می‌رسد.</p>
      <p>جفالی دختر 27 ساله عربستان سعودی تنها چند هفته پس از  رفع ممنوعیت چند دهه‌ای رانندگی زنان در عربستان اولین تمرین مسابقه‌ای خود را آغاز کرد. او قرار است در هفته آینده با خودروی "<a href="https://www.asriran.com/fa/news/657109">جگوار آی- پیس الکتریکی تروفی</a>" خود در "دیره"در نزدیکی پایتخت ریاض مسابقه دهد.</p>
      <p>ریما جفالی اولین زن عربستان سعودی که در مسابقات اتومبیل‌رانی سرعت شرکت می‌کند/ عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/9/2/1039560_246.jpg"/>
      </figure>
      <p>او در حال نشستن پشت فرمان "جگوار آی-پیس ئی- تروفی" سبز -مشکی‌‌‌اش در این باره گفت: ممنوعیت رانندگی زنان در سال گذشته پایان یافت و  من هرگز فکر نمی‌کردم روزی به صورت حرفه‌ای در مسابقات اتومبیل‌رانی شرکت کنم.</p>
      <p>وی با لباس مسابقه‌ای و در نزدیکی پیست مسابقه "دیره" می‌گوید: واقعیت این است که من در این مسابقه شرکت می‌کنم و این به نوع خود شگفت‌انگیز است.</p>
      <p><b>جفالی که ساکن یکی از شهرهای غربی جده و تحصیل کرده آمریکا است</b> به عنوان شرکت‌کننده "VIP" و  اولین زن عربستان سعودی در مسابقات کشورش شرکت می‌کند.</p>
      <p>شاهزاده "عبدالعزیز بن ترکی الفیصل" رئیس سازمان ورزش عربستان سعودی در این باره اعلام کرد: این اتفاق نقطه بسیار مهمی در ورزش این کشور است.</p>
      <p>این مسئول ورزشی در عربستان سعودی به خبرگزاری فرانسه گفت: ریما به عنوان یک راننده حرفه‌ای مسابقه‌ای از سوی هزاران نفر از مردم کشور تشویق خواهد شد.</p>
      <p>جفالی در ماه آوریل اولین بار در لیگ قهرمانی  F4 بریتانیا در "برند هچ" مسابقه داد و سابقه یک سال آموزش حرفه‌ای را دارد.</p>
      <p>"ریما جفالی" در حال آماده شدن برای تمرین مسابقات اتومبیل‌رانی سرعت/ عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/9/2/1039561_628.jpg"/>
      </figure>
      <p>او در سال‌های نوجوانی علاقه زیادی به اتومبیل‌های سریع داشته و با تماشای مسابقات فرمول یک بزرگ شده است.</p>
      <p>ریما  چند سال پیش و پس از سفر به آمریکا گواهی‌نامه شرکت در مسابقات سرعت خود را دریافت کرد و اکنون یکی از معدود زنان عربستانی است که گواهی مسابقات حرفه‌ای را دارد. مجوزی که یکی از ملزومات اجباری برای شرکت در مسابقات حرفه‌ای اتومبیلرانی و سرعت است.</p>
      <p>در خارج از عربستان سعودی نیز تعداد انگشت‌شماری از زنان به صورت حرفه‌ای وارد این عرصه شده‌اند.</p>
      <p>جفالی در این باره افزود: برای بسیاری از زنان که شانس زیادی برای آموزش رانندگی ندارند، مسابقه سرعت ترسناک به نظر می‌رسد.</p>
      <p>رویای این زن شرکت در مسابقات 24 ساعته "لمانس" در فرانسه است. لمانس یکی از معتبرترین و سخت‌ترین مسابقات سرعت جهان است.</p>
      <p>محمد بن سلمان ولیعهد عربستان تلاش دارد با اقداماتی مانند دادن آزادی‌های بیشتر به زنان، حق سرپرستی و حق رانندگی چهره محافظه کار کشور خود از بین برده و بهبود بخشد. اما این کشور در کنار این اصلاحات بر سرکوب گسترده مخالفان نظارت دارد.</p>
      <p>حدود<b><a href="https://www.asriran.com/fa/news/658271"> 10  فعال حقوق زنان در عربستان</a> که پیش از آزادی <a href="https://www.asriran.com/fa/news/616598">رانندگی زنان در عربستان</a> از این موضوع حمایت می‌کردند</b>، در بازداشت بوده و با محکومیت‌های بلند مدت روبه‌رو هستند.</p>
      <p>برخی از آنها ادعا می‌کنند که در زندان‌های عربستان شکنجه شده‌اند. ادعایی که مقامات عربستان آن را رد کرده‌اند.</p>
      <p>بسیاری از زنان عربستان اینک صاحب خودروهای سریع هستند.</p>
      <p>پیشتر کارشناسان و صاحبان نمایشگاه‌های خودرو تصور می‌کردند زنان عربستان خودروهای سبک و رنگ روشن را برای خود انتخاب کنند، اما اکثر این زنان اینک سوار خودروهای بزرگ و عضلانی مانند شورلت کامارو یا موستانگ می‌شوند.</p>
      <p>برخی از زنان این کشور نیز با لباس جین در مدرسه رانندگی ریاض نحوه رانندن موتورسیکلت را می‌آموزند.</p>
    </article>
  </body>
</html>