<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699584/%D8%B4%DA%A9%D8%A7%DB%8C%D8%AA-%D8%A7%DB%8C%D8%B1%D8%A7%D9%86-%D8%A7%D8%B2-%D8%A8%DB%8C%E2%80%8C%D8%A8%DB%8C%E2%80%8C%D8%B3%DB%8C-%D8%A7%DB%8C%D8%B1%D8%A7%D9%86%E2%80%8C%D8%A7%DB%8C%D9%86%D8%AA%D8%B1%D9%86%D8%B4%D9%86%D8%A7%D9%84-%D9%88-%D9%85%D9%86%E2%80%8C%D9%88%D8%AA%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="شکایت ایران از بی‌بی‌سی، ایران‌اینترنشنال و من‌وتو"/>
    <meta property="og:description" content="سفارت ایران در لندن ضمن تسلیم شکایت رسمی خود به «آفکام» برای بررسی اقدام غیرقانونی شبکه ایران اینترنشنال در پخش مصاحبه با سخنگوی گروه تروریستی، به‌طور جداگانه از دولت انگلیس نیز درخواست کرد که با شناسایی اعضای این گروه تروریستی، فعالیت آنها را ممنوع و از این کشور اخراج کند."/>
  </head>
  <body>
    <article>
      <h1>شکایت ایران از بی‌بی‌سی، ایران‌اینترنشنال و من‌وتو</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>سفارت ایران در لندن ضمن تسلیم شکایت رسمی خود به «آفکام» برای بررسی اقدام غیرقانونی شبکه ایران اینترنشنال در پخش مصاحبه با سخنگوی گروه تروریستی، به‌طور جداگانه از دولت انگلیس نیز درخواست کرد که با شناسایی اعضای این گروه تروریستی، فعالیت آنها را ممنوع و از این کشور اخراج کند.</b>
      </p>
      <p>حمید بعیدی‌نژاد، سفیر ایران در لندن، در توییتر نوشت: «سفارت کشورمان در لندن در نامه رسمی به نهاد نظارت بر شبکه‌های تصویری در انگلیس (آفکام)، از شبکه‌های معاند فارسی‌زبان همچون بی‌بی‌سی فارسی، ایران‌اینترنشنال و من‌و‌تو، به علت تحریف مغرضانه تحولات اخیر ایران و دعوت به خشونت گسترده علیه نهادهای مدنی ایران شکایت و خواستار اجرای قانون نسبت به آنها گردید».</p>
      <p>به گزارش شرق، سفارت ایران پیش‌تر نیز از شبکه ایران‌اینترنشنال به همین نهاد ناظر بریتانیایی شکایت کرده‌ بود. سال گذشته و در روز حمله تروریستی گروه جدایی‌طلب «الاحوازیه» در اهواز در ایران که پایان شهریور انجام شد، این شبکه فارسی‌زبان اقدام به مصاحبه با سخنگوی این گروه کرد.</p>
      <p>بعیدی‌نژاد که آن زمان نیز سفیر ایران در بریتانیا بود، در توییتر از شکایت ایران از این شبکه و نیز درخواست از دولت بریتانیا برای اخراج اعضای این گروه تروریستی خبر داد: «سفارت ایران در لندن ضمن تسلیم شکایت رسمی خود به «آفکام» برای بررسی اقدام غیرقانونی شبکه ایران اینترنشنال در پخش مصاحبه با سخنگوی گروه تروریستی، به‌طور جداگانه از دولت انگلیس نیز درخواست کرد که با شناسایی اعضای این گروه تروریستی، فعالیت آنها را ممنوع و از این کشور اخراج کند».</p>
      <p>او نوشت: «سفارت جمهوری اسلامی ایران جز از طریق اعمال فشار بر دولت‌های میزبان گروه‌های تروریستی به‌منظور شناسایی، ممنوعیت فعالیت و در نهایت اخراج اعضای آنها از طریق سیاسی و دیپلماتیک راه دیگری نمی‌شناسد که در جریان است.» شکایت ایران به آفکام در آن پرونده در نهایت بی‌نتیجه ماند و این نهاد ناظر با استناد به مسائلی از صحبت‌های مجری شبکه در انتقاد از حمله تروریستی، نقل مواضعی که این حمله را محکوم کرده بودند و قوانین آزادی رسانه‌ها، شکایت از این شبکه را وارد ندانست.</p>
      <p>گزارش‌ها حاکی است در حمله تروریستی گروه جدایی‌طلب تروریستی الاحوازیه که به محل برگزاری رژه نیروهای مسلح به مناسب آغاز «هفته دفاع مقدس» انجام شد، تا ۲۵ کشته اعم از نظامی و غیرنظامی از جمله یک کودک را در میان تلفات داشت.</p>
    </article>
  </body>
</html>