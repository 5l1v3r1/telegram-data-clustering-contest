<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200529"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="পঞ্চগড়ে মৃত্যুর পর রাষ্ট্রীয় সম্মান গ্রহণে অস্বীকৃতি জানিয়ে মুক্তিযোদ্ধার আবেদন"/>
    <meta property="og:description" content="আরো একজন মুক্তিযোদ্ধা মৃত্যুর পর রাষ্ট্রীয় সম্মান গ্রহণে অস্বীকৃতি জানিয়ে লিখিতভাবে আবেদন করেছেন। তিনি দুঃখ প্রকাশ করে বলেন, যেখানে ভুয়া মুক্তিযোদ্ধাদের দাপটে প্রকৃত মুক্তিযোদ্ধারা জিম্মি সেখানে মৃত্যুর পর একজন প্রকৃত মুক্তিযোদ্ধার দাফন-কাফনে ভুয়া মুক্তিযোদ্ধারা অংশ নেবেন- এটা কিছুতেই মেনে নেয়া যায় না। তাই মৃত্যুর পর রাষ্ট্রীয় মর্যাদা প্রত্যাখ্যান করছি। পঞ্চগড় দেবীগঞ্জ উপজেলা সদরের মুন্সীপাড়া এলাকার আবুল খায়ের ভূঁইয়া নামের ওই মুক্তিযোদ্ধা মৃত্যুর পর রাষ্ট্রীয় সম্মান গ্রহণে অস্বীকৃতি জানিয়ে জেলা প্রশাসক বরাবর আবেদন করেছেন। ভুয়া মুক্তিযোদ্ধা হয়েও মুক্তিযোদ্ধা ভাতাসহ অন্যান্য সুযোগ-সুবিধা ভোগ করাসহ ভুয়া মুক্তিযোদ্ধাদের দাপটে প্রকৃত মুক্তিযোদ্ধাদের অবমূল্যায়ন করার জন্য তিনি রাষ্ট্রীয় সম্মান না নেয়ার সিদ্ধান্তের কথা আবেদনে উল্লেখ করে বলেন, তাকে যেন পারিবারিক ও সামাজিকভাবে দাফন করা হয়। এই আবেদনের অনুলিপি প্রধানমন্ত্রী, মুক্তিযোদ্ধা বিষয়ক মন্ত্রণালয়ের মন্ত্রী, স্বরাষ্ট্রমন্ত্রী ও উপজেলা নির্বাহী অফিসার বরাবর পাঠানো হয়েছে। তিনি লিখিত আবেদনে বলেন, দেবীগঞ্জ উপজেলায় ১৬৪ জন মুক্তিযোদ্ধা আছেন। এর মধ্যে ৪৩ জনই ভুয়া। ২০১২ সাল…"/>
  </head>
  <body>
    <article>
      <h1>পঞ্চগড়ে মৃত্যুর পর রাষ্ট্রীয় সম্মান গ্রহণে অস্বীকৃতি জানিয়ে মুক্তিযোদ্ধার আবেদন</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">পঞ্চগড় প্রতিনিধি</a></address>
      <p>আরো একজন মুক্তিযোদ্ধা মৃত্যুর পর রাষ্ট্রীয় সম্মান গ্রহণে অস্বীকৃতি জানিয়ে লিখিতভাবে আবেদন করেছেন। তিনি দুঃখ প্রকাশ করে বলেন, যেখানে ভুয়া মুক্তিযোদ্ধাদের দাপটে প্রকৃত মুক্তিযোদ্ধারা জিম্মি সেখানে মৃত্যুর পর একজন প্রকৃত মুক্তিযোদ্ধার দাফন-কাফনে ভুয়া মুক্তিযোদ্ধারা অংশ নেবেন- এটা কিছুতেই মেনে নেয়া যায় না। তাই মৃত্যুর পর রাষ্ট্রীয় মর্যাদা প্রত্যাখ্যান করছি। পঞ্চগড় দেবীগঞ্জ উপজেলা সদরের মুন্সীপাড়া এলাকার আবুল খায়ের ভূঁইয়া নামের ওই মুক্তিযোদ্ধা মৃত্যুর পর রাষ্ট্রীয় সম্মান গ্রহণে অস্বীকৃতি জানিয়ে জেলা প্রশাসক বরাবর আবেদন করেছেন। ভুয়া মুক্তিযোদ্ধা হয়েও মুক্তিযোদ্ধা ভাতাসহ অন্যান্য সুযোগ-সুবিধা ভোগ করাসহ ভুয়া মুক্তিযোদ্ধাদের দাপটে প্রকৃত মুক্তিযোদ্ধাদের অবমূল্যায়ন করার জন্য তিনি রাষ্ট্রীয় সম্মান না নেয়ার সিদ্ধান্তের কথা আবেদনে উল্লেখ করে বলেন, তাকে যেন পারিবারিক ও সামাজিকভাবে দাফন করা হয়। এই আবেদনের অনুলিপি প্রধানমন্ত্রী, মুক্তিযোদ্ধা বিষয়ক মন্ত্রণালয়ের মন্ত্রী, স্বরাষ্ট্রমন্ত্রী ও উপজেলা নির্বাহী অফিসার বরাবর পাঠানো হয়েছে। তিনি লিখিত আবেদনে বলেন, দেবীগঞ্জ উপজেলায় ১৬৪ জন মুক্তিযোদ্ধা আছেন। এর মধ্যে ৪৩ জনই ভুয়া।</p>
      <p>২০১২ সাল থেকে এই ভুয়া মুক্তিযোদ্ধাদের বিষয়ে প্রধানমন্ত্রী, দুর্নীতি দমন কমিশন, মুক্তিযুদ্ধ মন্ত্রণালয়, জেলা প্রশাসক ও উপজেলা নির্বাহী অফিসারের নিকট আবেদন করেও কোনো প্রতিকার পাননি। মুক্তিযোদ্ধা আবুল খায়ের ভূঁইয়া মুক্তিযুদ্ধে ৬ নং সেক্টরের অধীনে একটি কোম্পানির কমান্ডার ছিলেন। ১৯৭১ সালের ৯ই ডিসেম্বর তার নেতৃত্বে সম্মুখযুদ্ধে পাক হানাদার বাহিনীকে দেবীগঞ্জ থেকে বিতাড়িত করে দেবীগঞ্জ মুক্ত করা হয়। ওই দিন বিকাল চারটায় আনসার অফিসের সামনে মুক্তিযোদ্ধা ও স্থানীয় জনসাধারণের উপস্থিতিতে ৩১ বার তোপধ্বনির পর তিনি স্বাধীন বাংলাদেশের পতাকা উত্তোলন করেন। বহু আন্দোলন সগ্রামের পর তৎকালীন উপজেলা আওয়ামী লীগের সাধারণ সম্পাদক লুৎফর রহমানের সহযোগিতায় ২০০৯ সালে প্রথম দেবীগঞ্জ মুক্ত দিবস পালন হয়। ২০১৬ সাল পর্যন্ত তার নেতৃত্বে দেবীগঞ্জ মুক্ত দিবস পালিত হয়। এরপর থেকে মূল উদ্যোক্তাকে অবমূল্যায়ন করে নামধারী মুক্তিযোদ্ধারা নামমাত্র অনুষ্ঠানের মধ্য দিয়ে দেবীগঞ্জ মুক্ত দিবস পালন করছে। দেবীগঞ্জ উপজেলা মুক্তিযোদ্ধা সংসদের সাবেক কমান্ডার স্বদেশ চন্দ্র রায় বলেন, ভুয়া মুক্তিযোদ্ধা কে এটা প্রমাণ করার দায়িত্ব অভিযোগকারীর। যদি ভুয়া কেউ থাকেন তাহলে তিনিই তাদের মুক্তিযোদ্ধা বানিয়েছেন। জেলা প্রশাসক সাবিনা ইয়াসমিন বলেন, মুক্তিযোদ্ধা আবুল খায়ের ভূঁইয়া মৃত্যুর পর রাষ্ট্রীয় সম্মান চান না মর্মে আবেদন পেয়েছি। বিষয়টি খতিয়ে দেখা হচ্ছে।</p>
      <p>এই বিভাগের সর্বাধিক পঠিত</p>
    </article>
  </body>
</html>