<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200484"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="অপেক্ষায় পপি"/>
    <meta property="og:description" content="তিনবারের জাতীয় চলচ্চিত্র পুরস্কারপ্রাপ্ত নায়িকা সাদিকা পারভীন পপি। দীর্ঘদিন ধরে চলচ্চিত্রে কাজ করছেন। শিগগিরই নতুন সিনেমার শুটিং শুরু করবেন বলে জানালেন তিনি। মুক্তির অপেক্ষায় রয়েছে তার অভিনীত আরো কয়েকটি সিনেমা। বাণিজ্যিক ছবির পাশাপাশি ভিন্নধর্মী গল্পের ছবিতে অভিনয় করে দর্শকের মন জয় করেছেন তিনি। ‘মেঘের কোলে রোদ’, ‘কারাগার’, ‘গঙ্গাযাত্রা’, ‘রানীকুঠির বাকি ইতিহাস’, ‘গার্মেন্টস কন্যা’ নামের ছবিগুলোতে ভিন্ন ভিন্ন চরিত্রে তাকে দর্শকরা দেখেছেন। বর্তমানে ভালো গল্প না পাওয়ায় অনিয়মিত হয়েছেন বলে জানান তিনি। পপি বলেন, আমি একজন অভিনয়শিল্পী। তাই নিজেকে এক ধরনের চরিত্রে আটকে রাখতে চাই না। বিভিন্ন চরিত্রে দর্শকের সামনে হাজির হতে চাই। আগের মতো গতানুগতিক গল্পের ছবি দর্শকরা এখন দেখতে চাই না। তাই আলাদা ধরনের গল্পের সিনেমা খুঁজছি। তেমন স্বাদের গল্পের সিনেমা খুবই কম হচ্ছে। তাই আগের মতো দর্শকরা আমাকে রূপালী পর্দায় দেখতে পাচ্ছেন না। পপি ‘সেভ লাইফ’, ‘কাঠগড়ায় শরৎচন্দ্র’ নামে দু’টি সিনেমার বেশকিছু অংশের কাজ করেছেন। আর শিগগিরই শুটিং শেষ হবে সাদেক সিদ্দিকী পরিচালিত ছবি ‘সাহসী যোদ্ধা’র। এ ছবি প্রসঙ্গে তিনি বলেন, এর কাজটি প্রায় শেষদিকে। একটি…"/>
  </head>
  <body>
    <article>
      <h1>অপেক্ষায় পপি</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">স্টাফ রিপোর্টার</a></address>
      <p>তিনবারের জাতীয় চলচ্চিত্র পুরস্কারপ্রাপ্ত নায়িকা সাদিকা পারভীন পপি। দীর্ঘদিন ধরে চলচ্চিত্রে কাজ করছেন। শিগগিরই নতুন সিনেমার শুটিং শুরু করবেন বলে জানালেন তিনি। মুক্তির অপেক্ষায় রয়েছে তার অভিনীত আরো কয়েকটি সিনেমা। বাণিজ্যিক ছবির পাশাপাশি ভিন্নধর্মী গল্পের ছবিতে অভিনয় করে দর্শকের মন জয় করেছেন তিনি। ‘মেঘের কোলে রোদ’, ‘কারাগার’, ‘গঙ্গাযাত্রা’, ‘রানীকুঠির বাকি ইতিহাস’, ‘গার্মেন্টস কন্যা’ নামের ছবিগুলোতে ভিন্ন ভিন্ন চরিত্রে তাকে দর্শকরা দেখেছেন। বর্তমানে ভালো গল্প না পাওয়ায় অনিয়মিত হয়েছেন বলে জানান তিনি। পপি বলেন, আমি একজন অভিনয়শিল্পী।</p>
      <p>তাই নিজেকে এক ধরনের চরিত্রে আটকে রাখতে চাই না। বিভিন্ন চরিত্রে দর্শকের সামনে হাজির হতে চাই। আগের মতো গতানুগতিক গল্পের ছবি দর্শকরা এখন দেখতে চাই না। তাই আলাদা ধরনের গল্পের সিনেমা খুঁজছি। তেমন স্বাদের গল্পের সিনেমা খুবই কম হচ্ছে। তাই আগের মতো দর্শকরা আমাকে রূপালী পর্দায় দেখতে পাচ্ছেন না। পপি ‘সেভ লাইফ’, ‘কাঠগড়ায় শরৎচন্দ্র’ নামে দু’টি সিনেমার বেশকিছু অংশের কাজ করেছেন। আর শিগগিরই শুটিং শেষ হবে সাদেক সিদ্দিকী পরিচালিত ছবি ‘সাহসী যোদ্ধা’র। এ ছবি প্রসঙ্গে তিনি বলেন, এর কাজটি প্রায় শেষদিকে। একটি গানের শুটিং বাকি আছে। শুটিং শেষ করলেই ডাবিং শুরু হবে। ছবিতে সুন্দর একটি গল্প আছে। অ্যাকশনও রয়েছে। দর্শকরা এ ছবিতে চিত্রনায়ক আমিন খানের বিপরীতে পপিকে দেখতে পাবেন। মাঝে অনন্য মামুনের ‘ইন্দুবালা’ ও তৌহিদ মিটুলের ‘গার্ডেন গেম’ ওয়েব সিরিজে কাজ করেছেন তিনি। সবশেষ আগস্টে ‘ক্যান্ডেল নাইট’ নামের ওয়েব ফিল্মে কাজ করেন পপি। এতে তার বিপরীতে অভিনয় করেন আমিন খান। কিছুদিন আগে রকিবুল আলম রকিবের ‘ইয়েস ম্যাডাম’ নামে একটি সিনেমায় চুক্তিবদ্ধ হয়েছেন পপি। এ প্রসঙ্গে তিনি বলেন, বর্তমানে নতুন এ সিনেমাটির চিত্রনাট্যের কাজ চলছে। কক্সবাজারে সামনে এর শুটিং শুরু হবে। ছবির গল্পটি ভালো লেগেছে। নারীকেন্দ্রিক গল্পের সিনেমা এটি। চ্যালেঞ্জিং বিষয় নিয়ে ছবিটি তৈরি হচ্ছে। আসলে দর্শকরা যেমন চান সেরকম সিনেমায় বর্তমানে কাজ করতে চাই। যেভাবে পরিচালক বলেছেন, তাতে নিশ্চিত নতুন এ ছবিটি ভিন্ন ধরনের হবে।  </p>
      <p>এই বিভাগের সর্বাধিক পঠিত</p>
    </article>
  </body>
</html>