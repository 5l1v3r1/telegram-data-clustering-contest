<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/x1p4tr"/>
    <meta property="og:site_name" content="News7 Tamil"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="பொது விழாக்களில் பொய் பேசுவது முதலமைச்சர் பதவிக்கு அழகல்ல: மு.க.ஸ்டாலின்"/>
    <meta property="og:description" content="பொது விழாக்களில் பொய் பேசுவது முதலமைச்சர் பதவிக்கு அழகல்ல: மு.க.ஸ்டாலின்"/>
  </head>
  <body>
    <article>
      <h1>பொது விழாக்களில் பொய் பேசுவது முதலமைச்சர் பதவிக்கு அழகல்ல: மு.க.ஸ்டாலின்</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">niruban</a></address>
      <p>
        <b>பொது விழாக்களில் பொய் பேசுவது முதலமைச்சர் பதவிக்கு அழகல்ல என திமுக தலைவர் ஸ்டாலின் கண்டனம் தெரிவித்துள்ளார். </b>
      </p>
      <p>இது தொடர்பாக அவர் வெளியிட்டுள்ள அறிக்கையில்,தி.மு.க. ஆட்சியில் தமிழ்நாட்டுக்குள் வரவே முடியாமல் இருந்த நீட் தேர்வை, அ.தி.மு.க. ஆட்சியில் முதலமைச்சரால் ஏன் தடுத்து நிறுத்த முடியவில்லை? எனக் கேள்வி எழுப்பியுள்ளார். அத்துடன், அதிமுக ஆட்சியில் உள்ளாட்சி சீரழிவிலிருந்து மீட்கத்தான் திமுக ஆட்சியில் மேயர் தேர்வில் மாற்றங்கள் செய்யப்பட்டதாக குறிப்பிட்ட ஸ்டாலின், 2011ஆம் ஆண்டிலிருந்து இன்றைய தேதி வரை தொடரும் அ.தி.மு.க. ஆட்சியில் உள்ளாட்சிகளின் நிலை என்ன? என்றும் வினவியுள்ளார். </p>
      <p>திடீர் அவசரச் சட்டம், தேர்தல் ஆணையச் செயலாளர் மாற்றம், வார்டு வரையறைகளில் குளறுபடி, பிரிக்கப்பட்ட மாவட்டங்களுக்கு புதிய வார்டு வரையறை செய்யாதது என்று அடுக்கடுக்கான குழப்பங்களை ஏற்படுத்தி உள்ளாட்சித் தேர்தலை நடத்தவிடாமல் தடுக்கும் நோக்கத்தோடு தி.மு.க. மீது பழி போடுவதற்கு முதலமைச்சர் எடப்பாடி பழனிசாமி  வெட்கப்பட வேண்டும் என அவர் கூறியுள்ளார். எனவே, தி.மு.க. மீது பழிபோடும் போக்கைக் கைவிட்டு, வகிக்கின்ற பொறுப்புக்கேற்ப, பொய்களைத் தவிர்த்து, உண்மையைப் பேசுங்கள் என முதலமைச்சர் பழனிசாமியை, திமுக தலைவர் மு.க.ஸ்டாலின் கேட்டுக்கொண்டுள்ளார்.</p>
    </article>
  </body>
</html>