<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699689/%D8%AA%D9%85%D8%A7%D8%B3%E2%80%8C%D9%87%D8%A7%DB%8C-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%A7-%D9%85%D8%B1%D8%AF-%D8%A8%D9%84%DA%98%DB%8C%DA%A9%DB%8C-%D8%AF%D8%B1-%D9%87%D9%81%D8%AA%D9%87-%D8%A7%D8%AE%DB%8C%D8%B1-%D8%A7%D8%AD%D8%AA%D9%85%D8%A7%D9%84-%D8%AC%D8%AF%D8%A7%DB%8C%DB%8C-%D9%88%DB%8C%D9%84%D9%85%D9%88%D8%AA%D8%B3-%D8%A7%D8%B2-%D8%AA%DB%8C%D9%85-%D9%85%D9%84%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="تماس‌های فدراسیون با مرد بلژیکی در هفته اخیر/ احتمال جدایی ویلموتس از تیم ملی ایران"/>
    <meta property="og:description" content="باید دید در صورتی که ویلموتس نتواند خواسته‌های فدراسیون را تامین کند یا در صورتی که با برخی درخواست‌ها مخالفت کند، همچنان در تیم ملی ماندنی است یا خیر؟ شاید در این صورت فدراسیون که قویا تاکید به ماندن سرمربی تیم ملی در سمت خود دارد، دستی بازتر برای پایان همکاری با مربی بلژیکی داشته باشد."/>
  </head>
  <body>
    <article>
      <h1>تماس‌های فدراسیون با مرد بلژیکی در هفته اخیر/ احتمال جدایی ویلموتس از تیم ملی ایران</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>باید دید در صورتی که ویلموتس نتواند خواسته‌های فدراسیون را تامین کند یا در صورتی که با برخی درخواست‌ها مخالفت کند، همچنان در تیم ملی ماندنی است یا خیر؟ شاید در این صورت فدراسیون که قویا تاکید به ماندن سرمربی تیم ملی در سمت خود دارد، دستی بازتر برای پایان همکاری با مربی بلژیکی داشته باشد.</b>
      </p>
      <figure>
        <img src="https://cdn.asriran.com/files/fa/news/1398/9/2/1039700_536.jpg"/>
      </figure>
      <p>مسئولان فدراسیون فوتبال بعد از نشست هیات رئیسه در هفته گذشته، چندین بار با سرمربی تیم ملی در بلژیک صحبت کرده و خواسته‌های خود را به وی ارائه کردند.<br/><br/>به گزارش  فارس، مارک ویلموتس که با تیم ملی فوتبال ایران 2 شکست پیاپی مقابل بحرین و عراق متحمل شده، با وجود اینکه در ایران حضور ندارد، با انتقادات گسترده کارشناسان مواجه شده است.</p>
      <p>سرمربی تیم ملی این روزها به مربی پروازی معروف شده و اهالی فن معتقدند در صورت ادامه این روند، تیم ملی کشورمان در 4 دیدار حساس آینده دچار مشکلات زیادی در راه صعود به جام جهانی 2022 قطر خواهد شد.</p>
      <p>با وجود این انتقادات، ویلموتس بلافاصله بعد از بازگشت با تیم ملی به تهران، عازم بلژیک شد و شاید انتقادات فوتبالی‌ها در ایران را چندان حس نکرد اما بدون شک در این راه فدراسیون متحمل انتقادات فراوانی شد. در این بین، مسئولان فدراسیون بلافاصله با ویلموتس صحبت کرده و بعد از نشست هیات رئیسه، با این مربی تماس‌هایی را برقرار کردند.</p>
      <p>فدراسیون در تماس‌های خود با مرد بلژیکی، تاکید بر اجرای تمامی بندهای قرارداد داشته و قصد دارد با این مربی ادامه همکاری بدهد؛ به خصوص که مسئولان فدراسیون با رایزنی‌های گسترده موفق شدند مطالبات این مربی بلژیکی را تامین کنند. اما ظاهرا در این تماس‌ها نکاتی از مربی بلژیکی خواسته شده که اعلام کرده تصمیم دارد بعد از فکر کردن، در روزهای آتی به مسئولان فدراسیون پاسخ بدهد.</p>
      <p>مسئولان فدراسیون در تماس‌هایی که با ویلموتس برقرار کردند، از وی خواسته‌اند تا به تمامی مباحث قراردادی که در ابتدا امضا شده متعهد باشد. ضمن آنکه با توجه به اهمیت دیدارهای آینده تیم ملی، باید بیشتر در ایران حضور داشته باشد تا شرایط آماده سازی روند بهتری به خود بگیرد. در این بین قرار است ویلموتس در هفته جاری در خصوص درخواست‌های فدراسیون پاسخ نهایی را ارائه کند.</p>
      <p>باید دید در صورتی که ویلموتس نتواند خواسته‌های فدراسیون را تامین کند یا در صورتی که با برخی درخواست‌ها مخالفت کند، همچنان در تیم ملی ماندنی است یا خیر؟ شاید در این صورت فدراسیون که قویا تاکید به ماندن سرمربی تیم ملی در سمت خود دارد، دستی بازتر برای پایان همکاری با مربی بلژیکی داشته باشد.</p>
    </article>
  </body>
</html>