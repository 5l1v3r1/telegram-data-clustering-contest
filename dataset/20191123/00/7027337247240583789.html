<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699588/%D8%B1%D9%88%D8%A7%DB%8C%D8%AA-%D8%B3%D8%B1%D8%AF%D8%A7%D8%B1-%D9%81%D8%AF%D9%88%DB%8C-%D8%A7%D8%B2-%D8%A7%D8%AA%D9%81%D8%A7%D9%82%D8%A7%D8%AA-%D8%A8%D8%B9%D8%AF-%D8%A7%D8%B2-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="روایت سردار فدوی از اتفاقات بعد از گرانی بنزین"/>
    <meta property="og:description" content="در دو روز گذشته، برخی از مسئولان سپاه درباره اتفاقات اخیر که بعد از گرانی بنزین در کشور به وجود آمد، سخن گفتند."/>
  </head>
  <body>
    <article>
      <h1>روایت سردار فدوی از اتفاقات بعد از گرانی بنزین</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>در دو روز گذشته، برخی از مسئولان سپاه درباره اتفاقات اخیر که بعد از گرانی بنزین در کشور به وجود آمد، سخن گفتند.</p>
      <p>به گزارش فارس، جانشین فرمانده کل سپاه با اشاره به بروز اغتشاش پس از گران‌شدن بنزین گفت: «در اتفاقات و اغتشاشات اخیر ظرف ۴۸ ساعت توانستیم اشرار را جمع‌و‌جور کنیم که البته این اغتشاشات از بعدازظهر شنبه تا دوشنبه وجود داشت».</p>
      <p>سردار علی فدوی افزود: «بعد از گرانی بنزین و در روز اول شاهد آن بودیم که در ۲۸ استان و صد و اندی شهر و محل تجمعاتی بر پا شد».</p>
      <p>او با تأکید بر اینکه تعدادی برای گرانی بنزین به خیابان‌ها نیامده بودند، گفت: «روز جمعه که بنزین گران شده بود، اشرار به‌دنبال حضور در خیابان‌ها بودند اما چون آمادگی لازم را نداشتند، به روز شنبه موکول شده بود و متأسفانه ابزار دشمن (اینترنت) هم باعث شد حضور این اغتشاشگران در خیابان‌ها ظهور و بروز بیشتری در روز اول پیدا کند».</p>
      <p>جانشین فرمانده کل سپاه عنوان کرد: «همه افراد و دولت‌های خبیث عالم مانند رئیس‌جمهور آمریکا و دیگران از اغتشاشات ایران حمایت کردند؛ این در حالی است که هیچ کشور خارجی‌ای اعتراضی به یک سال ‌ تجمع مردم فرانسه نکرده‌ و هیچ فیلمی هم از این کشور مبنی بر اینکه مردمشان اسلحه در دست داشته و علیه پلیس اقدام کنند، منتشر نشده است».</p>
      <p>او افزود: «اگر جبهه حق در اغتشاشات اخیر آماده نبود، امکان داشت اغتشاشات گسترش پیدا کرده و برای کشور دردسر ایجاد کند، اما جبهه باطل از همین آمادگی جبهه حق ترسیده است. عریان‌بودن پدرسوختگی رئیس‌جمهور آمریکا کاملا مشهود است که در اغتشاشات اخیر بخشی از آن را نشان داد، چراکه خوی استکباری و شرارت‌های خود را خیلی روشن نشان داده است».</p>
    </article>
  </body>
</html>