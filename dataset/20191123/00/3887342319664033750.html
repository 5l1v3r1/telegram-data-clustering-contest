<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238586-dunajska-streda-v-michalovciach-nehoda-autobusu-krvave-lice-a-patgolovy-naklad"/>
    <meta property="og:site_name" content="ProFutbal"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Dunajská Streda v Michalovciach: Nehoda autobusu, krvavé líce a päťgólový náklad"/>
    <meta property="og:description" content="Peripetie Dunajskej Stredy sa začali už deň pred zápasom, keď mal ich klubový autobus v Michalovciach nehodu. Prekvapený Dominik Kružliak sa nestihol pri prudkom brzdení dostatočne zaprieť a hlavou narazil do lakťovej opierky (rozrazené líce a monokel mu však nezabránili nastúpiť do duelu). Všetkému napokon nasadil korunu samotný zápas, keď v prvom polčase ťahal brankár DAC-u Jedlička loptu zo svojej siete až päťkrát!"/>
  </head>
  <body>
    <article>
      <h1>Dunajská Streda v Michalovciach: Nehoda autobusu, krvavé líce a päťgólový náklad</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Tomáš Zagiba</a></address>
      <p>Peripetie Dunajskej Stredy sa začali už deň pred zápasom, keď mal ich klubový autobus v Michalovciach nehodu. Prekvapený Dominik Kružliak sa nestihol pri prudkom brzdení dostatočne zaprieť a hlavou narazil do lakťovej opierky (rozrazené líce a monokel mu však nezabránili nastúpiť do duelu). Všetkému napokon nasadil korunu samotný zápas, keď v prvom polčase ťahal brankár DAC-u Jedlička loptu zo svojej siete až päťkrát!</p>
      <related>
        <a href="https://profutbal.sk/clanok/238571-michalovce-po-sokujucom-prvom-polcase-vyprevadili-dac-s-debaklom"/>
      </related>
      <p>Premiéru v pozícii hlavného trénera Michaloviec si <b>Jozef Majoroš</b> azda ani krajšie nemohol vysnívať. <i>„Chlapcom blahoželám k víťazstvu. Predtým sme mali problémy s premieňaním šancí, tentoraz sme prakticky z ôsmich príležitostí päťkrát skórovali. Možno až na prvých pätnásť minút, keď sme mali problémy s ťažkým terénom, sme boli lepším mužstvom. Kvalitným hráčom Dunajskej Stredy sme nedali priestor, vyrážali sme do rýchlych protiútokov, ktoré sa nám darilo premieňať. Druhý polčas sa už len dohrával, mali sme ho pod kontrolou,“ </i>skonštatoval bývalý asistent Antona Šoltisa, ktorý po ňom prevzal kormidlo.</p>
      <figure>
        <img src="https://profutbal.sk/static/article/2019/11/5dd980e49fd71/content/5dd9a037dcfc8.jpg"/>
        <figcaption>Nový hlavný tréner Zemplínčanov Jozef Majoroš má za sebou debut ako zo sna (foto: Peter Brendza/novinyzemplina.sk)</figcaption>
      </figure>
      <p>V hosťujúcej šatni sa najčastejšie skloňovali individuálne chyby hráčov. A veruže ich nebolo málo. Či už nepresná rozohrávka Erica Davisa pred prvým gólom, zbytočná strata lopty Dominika Kružliaka, ktorá vyústila do pokutového kopu, nedôsledné bránenie Danyla Beskorovajného, alebo dokonca vlastný gól Kristiána Koštrnu. Po dva presné zásahy zaznamenali Peter Kolesár a Modibo Sidibé.</p>
      <p><i>„Gratulujem novému trénerovi k dosiahnutému výsledku. Máme za sebou náročný týždeň. Ťažko sa zranil v maďarskom drese Kalmár, keď utrpel zlomeninu členka, veľa hráčov cez týždeň reprezentovalo, okrem toho sme v piatok prežili nehodu autobusu. Prvých 20 minút sme hrali dobre, dostali sme sa do výborných šancí. Potom sme dostali z protiútoku gól. Naďalej sme pokračovali v našej hre, ale po individuálnej chybe dali domáci druhý gól. O všetkom rozhodla pasáž medzi 40. a 45. minútou, keď sme školáckymi chybami súperovi darovali dva góly a tretí sme si strelili prakticky sami,“ </i>hovoril po stretnutí hlavný kormidelník DAC-u <b>Peter Hyballa</b>.</p>
      <figure>
        <img src="https://profutbal.sk/static/article/2019/11/5dd980e49fd71/content/5dd9a044843c8.jpg"/>
        <figcaption>Stopér DAC-u Dominik Kružliak nastúpil na zápas s nepríjemným zranením, ktoré sa mu stalo po nehode autobusu (foto: Peter Brendza/novinyzemplina.sk)</figcaption>
      </figure>
      <p><i>„Za stavu 3:0 sme sa snažili ešte niečo spraviť so zápasom. V prestávke však už bol päťgólový rozdiel, hráčom sme len prízvukovali, aby dohrali zápas so cťou a pokúsili sa aspoň skorigovať výsledok. Za posledných osemnásť mesiacov, ktoré som pri tomto tíme, sme prežili väčšinou len pozitívne momenty. Tento zápas bol zlý, ale musíme sa cez neho prehrýzť a ísť ďalej,“</i> neklesá na duchu progresívny tréner. Na slová svojho kormidelníka nadviazal <b>Kristián Koštrna</b>:<i> „Išli sme sem s tým, že chceme vyhrať, ale asi nám nebolo súdené. Zápas nebol z našej strany dobrý, výkon bol neadekvátny. Ani ja som neodohral dobrý zápas, navyše som si strelil vlastný gól. Nie som spokojný so svojim výkonom. Chcel by som sa ospravedlniť našim fanúšikom, ktorí sem merali dlhú cestu.“</i><br/><br/>V základnej zostave domáceho celku sa po osemzápasovej odmlke predstavil<b> Stanislav Danko</b>. Keďže v sobotu na trávniku absentoval hrajúci asistent trénera Igor Žofčák, na svoj rukáv si navliekol aj kapitánsku pásku. <i>„Prvý polčas 5:0? Takto sme si to predstavovali. Vybehli sme na súpera, rýchlo sa nám podarilo skórovať. Snažili sme sa strieľať z každej pozície, päťkrát nám to padlo dnu,“</i> tešil sa miestny odchovanec. Po faule na neho zahrávali domáci pokutový kop. Nechcel si Danko postaviť loptu na biely bod? <i>„Chcel, ale zacítil som trošku trieslo, takže preto som sa na ňu nepýtal. Možno by som ju nepremenil, ktovie ako by to dopadlo.“</i></p>
      <figure>
        <img src="https://profutbal.sk/static/article/2019/11/5dd980e49fd71/content/5dd9a0553c2f7.jpg"/>
        <figcaption>Michalovčania v prvom polčase doslova sfúkli Dunajskú Stredu, ich radosť bola enormná (foto: Peter Brendza/novinyzemplina.sk)</figcaption>
      </figure>
    </article>
  </body>
</html>