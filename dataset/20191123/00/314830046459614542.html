<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939207/%D8%AA%D8%A7%D8%B1%D8%AA%D8%A7%D8%B1-%D9%85%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B1%D8%A7-%D9%86%D8%A8%D8%B1%D8%AF%D9%85-%D8%AF%D8%A7%D8%AF%DA%AF%D8%A7%D9%87-%D8%B1%D8%A7-%D8%A8%D8%B1%D8%AF%D9%85"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="تارتار: من پرسپولیس را نبردم، دادگاه را بردم"/>
    <meta property="og:description" content="اگر دیروز توپ‌هایی که به تیر دروازه مان خورد گل می‌شد و ما بازی را باخته بودیم، می‌خواستند بگویند مهدی تارتار به پرسپولیس راه داده است؟ حالا که برده ایم می‌گویند تارتار شرافتمندانه بازی کرده است.هیچ آدمی شرافتش را زیر پا نمی‌گذارد."/>
  </head>
  <body>
    <article>
      <h1>تارتار: من پرسپولیس را نبردم، دادگاه را بردم</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>اگر دیروز توپ‌هایی که به تیر دروازه مان خورد گل می‌شد و ما بازی را باخته بودیم، می‌خواستند بگویند مهدی تارتار به پرسپولیس راه داده است؟ حالا که برده ایم می‌گویند تارتار شرافتمندانه بازی کرده است.هیچ آدمی شرافتش را زیر پا نمی‌گذارد.</i>
      </p>
      <p>مهدی تارتار از حواشی‌ای که قبل از بازی با پرسپولیس برایش ایجاد شد، دلخور است؛ او می‌گوید انسان‌های سست ایمان می‌گفتند به پرسپولیس راه می‌دهم.</p>
      <p>به گزارش تابناک ورزشی، نفت مسجدسلیمان که هرسال در کورس سقوط به لیگ دسته اول بوده، امسال با هدایت مهدی تارتار از ۱۱ بازی ۱۷ امتیاز کسب کرده و موفق شده همه مدعیان لیگ برتر را متوقف کرده و یا حتی شکست دهد. اتفاقی بی نظیر که اهالی فوتبال را شگفت زده کرده است. مهدی تارتار درباره حرف و حدیث‌هایی که قبل از بازی درباره اش ایجاد شده صحبت‌هایی انجام داد.</p>
      <p>
        <b>هرکس بازی با پرسپولیس را دید، لذت برد</b>
      </p>
      <p>بازی بسیار جذابی مقابل پرسپولیس انجام دادیم. من قبل از بازی هم گفته بودم که مطمئنم یک مسابقه دیدنی می‌شود. درست است که بازی یک گل داشت، اما صحنه‌های خطرناک زیادی روی دروازه‌ها ایجاد شد و فرصت‌های خوبی را شاهد بودیم. فکر می‌کنم همه آن‌هایی که بازی را دیدند لذت بردند.در نیمه دوم ما خوب شروع کردیم و به گل هم رسیدیم. البته باید این مساله را هم بگویم که در ۱۰، ۱۵ دقیقه پایانی خوش شانس بودیم که دروازه مان باز نشد. در چند صحنه دروازه بان ما خوب عمل کرد و شانس هم با ما یار شد. دو سه فرصت خوب گلزنی دیگر داشتیم که الجبوری با بی دقتی آن‌ها را از دست داد. </p>
      <p>
        <b>می‌باختیم، می‌خواستند بگویند به پرسپولیس راه دادم؟</b>
      </p>
      <p>خداراشکر می‌کنم که پرسپولیس را بردیم و دیگر کسی نمی‌تواند برای ما حرف در بیاورد. من همیشه گفته ام افرادی که این حرف‌ها را می‌زنند و در فضای مجازی به ما هتک حرمت می‌کنند، آدم‌های سست ایمانی هستند که می‌خواهند جوسازی کنند. می‌خواهم به موضوعی اشاره کنم؛ اگر دیروز توپ‌هایی که به تیر دروازه مان خورد گل می‌شد و ما بازی را باخته بودیم، می‌خواستند بگویند مهدی تارتار به پرسپولیس راه داده است؟ حالا که برده ایم می‌گویند تارتار شرافتمندانه بازی کرده است.</p>
      <p>من همیشه گفته ام هیچ آدمی شرافتش را زیر پا نمی‌گذارد. شما هیچ کس را پیدا نمی‌کنید که دنبال موفقیت خودش نباشد. این حرف‌ها را هم انسان‌های باایمان نمی‌زنند. متاسفانه چند سال است علیه ما جوسازی می‌کنند و نمی‌دانم دلیل این موضوعات هم چیست.</p>
      <figure>
        <img src="https://cdn.tabnak.ir/files/fa/news/1398/9/2/1094775_250.jpg"/>
      </figure>
      <p>
        <b>مگر من خواستم ضربه فروزان به تیر دروازه بخورد؟</b>
      </p>
      <p>‌می‌خواهم یک یادآوری از گذشته انجام بدهم. دو سال پیش که در پارس جنوبی بودم، در کورس بالای جدول با پرسپولیس رقابت داشتیم. در بازی مستقیم داور برای ما پنالتی گرفت و من به محسن فروزان که یک استقلالی است دادم پنالتی را بزند. او زده و توپ به پایه دو تیردروازه خورده و گل نشده است. آنوقت دقیقه ۹۴ گل خوردیم و باختیم. آیا باید این افراد بگویند تارتار به پرسپولیس راه داده است؟ مگر چنین چیزی امکان پذیر است؟ مگر من خواستم توپ به تیر دروازه بخورد؟ اگر آن توپ را یک دروازه بان استقلالی گل می‌کرد، چه اتفاقی می‌افتاد؟</p>
      <p>
        <b>توپ‌هایی که به تیر دروازه مان خورد، نشانه است</b>
      </p>
      <p>من فکر می‌کنم توپ‌هایی که دیروز به تیر دروازه ما خورد و گل نشد، نشانه‌هایی است برای اینکه افراد حاشیه ساز به خودشان بیایند. مهدی تارتار آدمی نیست که شرافت خودش را زیر سوال ببرد و اصولش را زیر پا بگذارد.</p>
      <p>همیشه گفته ام و الان هم می‌گویم که پرسپولیسی هستم و آرزویم موفقیت این تیم است، منتهی موفقیت خودم را همیشه ترجیح می‌دهم. دیروز آرزوی موفقیت تیم خودم را داشتم که خوشبختانه میسر شد، اما از امروز به بعد آرزو دارم پرسپولیس بازی هایش را با موفقیت پشت سر بگذارد.</p>
      <p>
        <b>دیدید با سیف اللهی چه کردند؟</b>
      </p>
      <p>طبیعی است که با وجود هجمه‌های پیش آمده فشار زیادی در جریان بازی با پرسپولیس روی من باشد. از بازیکنان در رختکن خواسته بودم که تلاش بیشتری انجام بدهند. نه به خاطر خودم، حتی به خاطر سوشا، به خاطر میثم نقی زاده. شما دیدید روح الله سیف اللهی هفته پیش به صورت اتفاقی یک پنالتی داد و چقدر علیه او موضع گیری شد؛ فقط به خاطر اینکه قبلا در پرسپولیس بازی کرده است.</p>
      <p>
        <b>من بازی را نبردم، دادگاه را بردم</b>
      </p>
      <p>این چه رویه‌ای است؟ متاسفانه برخی دوست دارند افراد را بدنام کنند، اما خداراشکر که دیروز آن‌ها را ناکام گذاشتیم. الان که فکر می‌کنم به این نتیجه می‌رسم که من بازی را نبردم، انگار یک دادگاه را به سود خود پایان داده ام.</p>
      <p>به هر حال ما باید بعضی چیز‌ها را رعایت کنیم و احترام هواداران را نگه داریم. نمی‌توانم دروغ بگویم، بعد از گل خوشحال شدم، اما خوشحالی ام را بروز ندادم. به هر حال ما پرسپولیسی هستیم و به احترام هواداران پرسپولیس درست نبود، خوشحالی انجام بدهم.</p>
      <p>
        <b>سوشا تا این لحظه به قولش عمل کرده است</b>
      </p>
      <p>روزی که سوشا مکانی به تمرین ما آمد، از او فقط یک چیز خواستم. اینکه با توجه به تجربه بالایش اسیر حواشی نشود. انصافا هم تا این لحظه به قول خودش عمل کرده است. سوشا واقعا تغییر کرده و آدم چند سال قبل نیست. او حرفه‌ای فکر می‌کند و بازیکن حرفه‌ای تری شده است. در کنار سوشا، ما حبیب فرعباسی را داریم که آینده دار است و باید از سوشا الگو بگیرد. از آقای حسین اینانلو مربی دروازه بان‌های مان هم تشکر می‌کنم که با زحمت زیاد دروازه بان‌ها را آماده می‌کند. سایر اعضای کادرفنی هم واقعا زحمت می‌کشند.</p>
      <p>
        <b>از باختن متنفریم، اما نوبت ما هم می‌شود</b>
      </p>
      <p>فوتبال اینگونه نیست که همیشه در عرش باشی. به هر حال نوبت به باختن ما هم می‌رسد. اما به بازیکنانم گفته ام هرچه دیرتر ببازیم، بهتر است. تا جایی که می‌شود باید این رکورد را حفظ کنیم. ما باختن را دوست نداریم و از آن متنفر هستیم. انشاالله که این روند ادامه داشته باشد. من فکر می‌کنم شخصیت تیم ما شکل گرفته است. الان همه می‌گویند تیم نفت مسجدسلیمان بباز نیست. خیلی از تیم‌ها با این تفکر مقابل ما قرار می‌گیرند که نفت نمی‌بازد و بهتر است ما هم نبازیم. اصلا یکی از دلایلی که تعداد تساوی‌های ما زیاد است، همین موضوع است.</p>
    </article>
  </body>
</html>