<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/cdqnby"/>
    <meta property="og:site_name" content="News7 Tamil"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="வெளியானது தலைவி படத்தின் டீசர்; தொண்டர்கள் ரசிகர்கள் அதிர்ச்சி!"/>
    <meta property="og:description" content="வெளியானது தலைவி படத்தின் டீசர்; தொண்டர்கள் ரசிகர்கள் அதிர்ச்சி!"/>
  </head>
  <body>
    <article>
      <h1>வெளியானது தலைவி படத்தின் டீசர்; தொண்டர்கள் ரசிகர்கள் அதிர்ச்சி!</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">wasim</a></address>
      <p>
        <b>ஏ.எல்.விஜய் இயக்கத்தில் மறைந்த முதல்வர் ஜெயலலிதாவின் வாழ்க்கை வரலாற்றை பேசும் ‘தலைவி’ படத்தின் டீசர் தற்போது வெளியாகியுள்ளது, கூடவே விமர்சனங்களும் எழுந்துள்ளன.</b>
      </p>
      <p>மதராஸப்பட்டினம், தெய்வத்திருமகள், தலைவா போன்ற திரைப்படங்களை இயக்கியவர் ஏ.எல்.விஜய். தற்போது மறைந்த  முதல்வர் ஜெயலலிதாவின் வாழ்க்கையை திரைப்படமாக எடுத்து வருகிறார். தமிழ், இந்தி, தெலுங்கு என மூன்று மொழிகளில் இப்படம் தயாராகிறது.</p>
      <p>இந்த படத்தில் ஜெயலலிதா கதாப்பாத்திரத்தில் பாலிவுட் முன்னணி நடிகை கங்கனா ரனாவத் நடிக்கிறார். ஜெயலலிதாவின் வாழ்க்கைப் பயணம் குறித்த கதை என்பதால் அதிமுக தொண்டர்களிடையேயும், தமிழக அரசியல் வட்டாரத்திலும் இந்த திரைப்படம் குறித்து அதிக எதிர்பார்ப்பு எழுந்ததுள்ளது. ஜெயலலிதாவின் மரணத்தில் உள்ள சர்ச்சைகள் இந்த திரைப்படம் மூலம் வெளிச்சத்திற்கு வரும் என்றும் பலரால் பேசப்பட்டு வருகிறது.</p>
      <p> </p>
      <figure>
        <iframe src="https://www.youtube.com/embed/Ff5tOd2WHB0" width="1280" height="720" data-service="Youtube" scrolling="no"/>
      </figure>
      <p>இந்நிலையில் இந்த படத்தின் டீசர் இன்று வெளியிடப்பட்டது. வெளியான சில நிமிடங்களிலேயே ஆயிரக்கணக்கான பார்வையாளர்களை கடந்த ’தலைவி’ படத்தின் டீசரால் பல விமர்சனங்கள் எழுந்துள்ளன.</p>
      <p>ஜெயலலிதா (IRON LADY)வின் கேரக்டரை பார்க்க காத்திருந்த ரசிகர்களுக்கு ஏமாற்றமே மிஞ்சி இருப்பதாகவும். ஒரு மாபெரும் அரசியல் ஆளுமை என்றால் அதற்கு ஏற்றவாறு அந்த கதாப்பாத்திரம் அமைத்திருக்க வேண்டும், ஆனால் இந்த டீசரில் இருப்பது ஜெயலலிதா போன்றே இல்லை என்றும், 3D வடிவத்தில் ஜெயலலிதாவை வடிவமைத்துள்ளது போன்றும் உள்ளதாக ரசிகர்கள், தொண்டர்கள்  சமூக வலைதளங்களில் அதிருப்தி தெரிவித்து வருகின்றனர்.</p>
      <p>இப்படம் 2020 ஜூன் 26ம் தேதி திரைக்கு கொண்டு வர படக்குழு திட்டமிட்டுள்ளது. இதே போல பிரபல இயக்குநர் கவுதம் வாசுதேவ் மேணனும் நடிகை ரம்யா கிருஷ்ணனை வைத்து ஜெயலலிதாவின் வாழ்க்கை வரலாற்றை <br/>’WEB SERIES’ ஆக இயக்க திட்டமிட்டிருப்பது குறிப்பிடத்தக்கது.</p>
    </article>
  </body>
</html>