<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/altrisport/domenica_si_corre_la_deejay_ten_10_chilometri_di_corsa_musica_centro_di_roma-4880120.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Domenica si corre la Deejay Ten, 10 chilometri di corsa e musica nel centro di Roma"/>
    <meta property="og:description" content="I runners romani  non si fermano e questa domenica, il centro dell’Urbe, sarà invaso dalle maglie rosse e verdi della Deejay Ten, che a ritmo di musica correranno sugli storici..."/>
  </head>
  <body>
    <article>
      <h1>Domenica si corre la Deejay Ten, 10 chilometri di corsa e musica nel centro di Roma</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Francesca Monzone</a></address>
      <p>I runners romani  non si fermano e questa domenica, il centro dell’Urbe, sarà invaso dalle maglie rosse e verdi della Deejay Ten, che a ritmo di musica correranno sugli storici sanpietrini.</p>
      <p>Numeri da record per questa corsa giunta alla sua quinta edizione, dove saranno oltre 12 mila i partecipanti a questo evento sportivo. Questa corsa ideata dal deejay e conduttore radiofonico Linus, è veramente adatta a tutti. Si potrà partecipare alla gara competitiva di 10 chilometri, dove i runners più forti, cercheranno di scrivere il nuovo record, oppure alla versione non competitiva, dove il tempo non sarà importante. Potranno partecipare anche i più piccoli e le persone anziane. Per loro ci sarà la possibilità di cimentarsi su un percorso di 5 chilometri dove sarà possibile anche camminare con tutta la famiglia.</p>
      <p>Sempre domani al Circo Massimo aprirà il villaggio della Deejay Ten, con tanti stand dedicati alla musica e allo sport. Partenza e arrivo della corsa saranno al Circo Massimo e dopo il passaggio in via Petroselli, i corridori attraverseranno piazza Venezia e i Fori Imperiali. Poi il passaggio alla Piramide e da Viale Aventino si raggiungerà il traguardo della corsa.<br/> La Deejay Ten si corre anche in altre città: a Bari, dove la terza edizione si è corsa lo scorso marzo (hanno corso in 10.000), e a Firenze dove lo scorso maggio si è corsa l’ottava edizione (hanno corso in 13.000). Quella di Roma sarà comunque un’edizione record, perché c’è ancora la giornata di sabato  per iscriversi e superare la quota dei 12 mila iscritti.</p>
      <footer>© RIPRODUZIONE RISERVATA</footer>
    </article>
  </body>
</html>