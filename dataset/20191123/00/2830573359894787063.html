<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/premier-league/2019/11/23-63702472/premier_league_vincono_liverpool_e_leicester_solo_pari_per_l_arsenal/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Premier League: vincono Liverpool e Leicester, solo pari per l'Arsenal"/>
    <meta property="og:description" content="Firmino e Mane regalano a Klopp il 12esimo successo in 13 partite di campionato. Vardy protagonista nel 2-0 in casa del Brighton; Gunners salvati da una doppietta di Lacazette contro il Southampton. Tre punti anche per Burnley, Norwich e Wolverhampton"/>
  </head>
  <body>
    <article>
      <h1>Premier League: vincono Liverpool e Leicester, solo pari per l'Arsenal</h1>
      <h2>Firmino e Mane regalano a Klopp il 12esimo successo in 13 partite di campionato. Vardy protagonista nel 2-0 in casa del Brighton; Gunners salvati da una doppietta di Lacazette contro il Southampton. Tre punti anche per Burnley, Norwich e Wolverhampton</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>TORINO</b> - Prosegue senza sosta la corsa del <b>Liverpool</b> in <b>Premier League</b>. Il Crystal Palace resiste un tempo, poi <b>Sadio Mane</b> sblocca il tabellino all’inizio della ripresa. La formazione londinese si porta sul pari all'82' con Zaha ma i Reds rimettono il muso avanti tre minuti dopo con <b>Roberto Firmino</b> e centrano la 12esima vittoria in 13 partite. In attesa dell’ultima partita di giornata, Manchester City-Chelsea, il <b>Leicester</b> conquista la seconda piazza solitaria andando a vincere a Brighton <b>2-0</b> grazie alle reti di Perez e Vardy su rigore mentre continua la risalita del <b>Wolverhampton</b>, che si impone in casa del Bournemouth con il risultato di <b>2-1</b>. Panchina per l’ex rossonero Cutrone. Una doppietta di Lacazette salva l’<b>Arsenal</b> dal ko interno contro il Southampton. I Saints passano in vantaggio all’8’ con Ings, Lacazette pareggia 10’ dopo. Ward-Prowse riporta avanti i suoi al 71’ ma Lacazette rimedia al ko a tempo scaduto per il <b>2-2</b> finale. Vittoria importantissima per il <b>Norwich</b> a Goodison Park contro l’Everton. La formazione di Farke si impone per <b>2-0</b> grazie alle reti nella ripresa di Cantwell e Srbeny. Ancora panchina nell’Everton per l’ex juventino Kean. Successo rotondo per <b>3-0</b> per il <b>Burnley</b> che batte il Watford a Vicarage Road. In gol Wood, Barnes e Tarkowski. Con il successo odierno il Burnley sale al sesto posto con 18 punti mentre il Watford è ora ultimo in classifica.</p>
      <p>
        <a href="https://www.tuttosport.com/news/calcio/calcio-estero/premier-league/2019/11/23-63684012/mourinho_buona_la_prima_con_il_tottenham_battuto_3-2_il_west_ham/">Il Tottenham di Mourinho batte 3-2 il West Ham</a>
      </p>
      <related>
        <a href="https://www.tuttosport.com/live/calendario-PremierLeague.html"/>
        <a href="https://www.tuttosport.com/live/classifica-PremierLeague.html"/>
        <a href="https://www.tuttosport.com/archivio/calcio/calcio-estero/premier-league"/>
        <a href="https://www.tuttosport.com/news/calcio/calcio-estero/premier-league/2019/11/23-63684012/mourinho_buona_la_prima_con_il_tottenham_battuto_3-2_il_west_ham/?related_news"/>
        <a href="https://www.tuttosport.com/news/calcio/calcio-estero/premier-league/2019/11/22-63645819/united_solskjaer_pochettino_nessun_fastidio_penso_al_mio_lavoro_/?related_news"/>
        <a href="https://www.tuttosport.com/news/calcio/calcio-estero/premier-league/2019/11/22-63638461/pochettino_saluta_il_tottenham_ecco_il_messaggio_sulla_lavagna_tattica/?related_news"/>
        <a href="https://www.tuttosport.com/news/calcio/calcio-estero/premier-league/2019/11/22-63632980/mourinho_maxi-bonus_se_il_tottenham_si_qualifica_in_champions/?related_news"/>
      </related>
    </article>
  </body>
</html>