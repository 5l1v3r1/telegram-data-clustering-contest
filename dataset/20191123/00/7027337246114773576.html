<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699625/%D8%A7%D9%81%D8%B2%D8%A7%DB%8C%D8%B4-15-%D8%AF%D8%B1%D8%B5%D8%AF%DB%8C-%D9%82%DB%8C%D9%85%D8%AA-%D9%87%D9%81%D8%AA%DA%AF%DB%8C-%D9%86%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="افزایش 1.5 درصدی قیمت هفتگی نفت"/>
    <meta property="og:description" content=" قیمت نفت اگرچه در روز جمعه حدود یک درصد از ارزش خود را از دست داد اما در مجموع هفته بیش از یک درصد افزایش را به ثبت رساند که بیش از هر چیز مدیون افزایش تقاضا در فصل سرد سال است."/>
  </head>
  <body>
    <article>
      <h1>افزایش 1.5 درصدی قیمت هفتگی نفت</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039568_831.jpg"/>
      </figure>
      <p> قیمت نفت اگرچه در روز جمعه حدود یک درصد از ارزش خود را از دست داد اما در مجموع هفته بیش از یک درصد افزایش را به ثبت رساند که بیش از هر چیز مدیون افزایش تقاضا در فصل سرد سال است.</p>
      <p>در حالی که عدم پیشرفت ملموس در مذاکرات تجاری بین آمریکا و چین باعث تضعیف قیمت نفت در روزهای گذشته بوده اما امیدواری به تمدید توافق کاهش تولید میان اوپک در نشست آینده باعث تقویت قیمت هفتگی نفت شد تا آنجا که نفت به بالاترین رقم در دو ماه گذشته رسید.</p>
      <p>با این حال، نامشخص بودن این مساله که آیا آمریکا و چین می‌توانند به توافق محدودی دست یابند و بخشی از فشار وارده بر اقتصاد جهانی را کاهش دهند باعث شده تا قیمت نفت نتواند سطح قیمتی بالا را حفظ کند.</p>
      <p>بر این اساس قیمت نفت اگرچه روز جمعه را با کاهش پشت سر گذاشت اما در هفته گذشته بیش از یک درصد بالا رفت.</p>
      <p>نفت برنت با رشدی ۱.۵ درصدی در هفته گذشته، از ۶۲ دلار و ۴۴ سنت در روز دوشنبه به ۶۳ دلار و ۳۹ سنت در پایان معاملات روز جمعه رسید.</p>
      <p>نفت شاخص آمریکا نیز که روز دوشنبه ۵۷ دلار و ۱۴ سنت قیمت خورده بود،‌حدود یک درصد از ارزش خود را از دست داد و با ۵۷ دلار و ۷۷ سنت معاملات جمعه را به پایان برد.</p>
      <p>بازار نفت اگرچه نیم نگاهی به مذاکرات چین و آمریکا بر سر موضوع تعرفه‌ها دارد اما بیشترین تمرکز خود را بر نشست ماه آینده اوپک معطوف کرده تا ببیند توافق کاهش تولید بعد از ماه مارس ۲۰۲۰ ادامه‌دار خواهد بود و یا با لغو این توافق بازار نفت باید منتظر افزایش عرضه از سوی تولیدکنندگان باشد.</p>
    </article>
  </body>
</html>