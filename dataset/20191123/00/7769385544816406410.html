<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prabhanews.com/2019/11/maharashtra-issue-in-supreme-court/"/>
    <meta property="og:site_name" content="ఆంధ్రప్రభా"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="మహా..’మహా’ ట్విస్ట్ లు – సుప్రీంకోర్టులో బంతి…"/>
    <meta property="og:description" content="ముంబై – గంటగంటకు మహారాష్ట్ర రాజకీయాలు రసవత్తరంగా మారుతున్నాయి. ఇప్పటికే బీజేపీ ఎన్సీపి తో  ప్రభుత్వం ఏర్పాటు చేసేసింది. అయితే మహారాష్ట్రలో ప్రభుత్వ ఏర్పాటును సవాలు చేస్తూ శివసేన, ఎన్‌సీపీ, కాంగ్రెస్‌ సుప్రీంకోర్టులో పిటిషన్‌ దాఖలు చేశాయి. ఫడ్నవిస్‌ను గవర్నర్‌ అహ్వానించడంపై మూడు పార్టీలు అభ్యంతరం తెలుపుతూ పిటీషన్ వేశాయి.  గవర్నర్ వ్యవహరించిన తీరును సేన తీవ్రంగా తప్పుబట్టింది. గవర్నర్ చర్యలు ఏకపక్షంగా ఉన్నాయని శివసేన సుప్రీంకు సమర్పించిన పిటిషన్‌లో పేర్కొంది. తమకు 144 మందికి పైగా ఎమ్మెల్యేల మద్దతు ఉందని పిటిషన్‌లో వెల్లడించాయి పార్టీలు. ప్రభుత్వ ఏర్పాటుకు శివసేన, ఎన్‌సీపీ, కాంగ్రెస్‌ను ఆహ్వానించేలా ఆదేశాలు ఇవ్వాలంటూ సుప్రీం కోర్టును కోరాయి. కాగా, ఎన్సీపిలో తిరుగుబాటు బావుటాను ఎగురవేసిన అజిత్ పవార్ ను పార్టీ నుంచి శరద్ పవార్ ను బహిష్కరించారు.. అలాగే అజిత్ పవార్ పాటు గవర్నర్ వద్దకు వెళ్లిన ఏడుగురు ఎమ్మెల్యేలలో ముగ్గురు తిరిగి ఎన్సీపి గూటికి చేరుకున్నారు.. కాగా బలపరీక్షకు ఈ నెల 30 వ తేది వరకూ ఫడ్నవీస్ కు గవర్నర్ గడువు ఇవ్వడంతో నెంబర్ గేమ్ ప్రారంభమైంది.. బిజెపి తన పార్టీ సభ్యులతో పాటు ఇతర పార్టీల వారిని తనవైపు తిప్పుకునేందుకు…"/>
  </head>
  <body>
    <article>
      <h1>మహా..’మహా’ ట్విస్ట్ లు – సుప్రీంకోర్టులో బంతి…</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>ముంబై – గంటగంటకు మహారాష్ట్ర రాజకీయాలు రసవత్తరంగా మారుతున్నాయి. ఇప్పటికే బీజేపీ ఎన్సీపి తో  ప్రభుత్వం ఏర్పాటు చేసేసింది. అయితే<br/>మహారాష్ట్రలో ప్రభుత్వ ఏర్పాటును సవాలు చేస్తూ శివసేన, ఎన్‌సీపీ, కాంగ్రెస్‌ సుప్రీంకోర్టులో పిటిషన్‌ దాఖలు చేశాయి. ఫడ్నవిస్‌ను గవర్నర్‌ అహ్వానించడంపై మూడు పార్టీలు అభ్యంతరం తెలుపుతూ పిటీషన్ వేశాయి.  గవర్నర్ వ్యవహరించిన తీరును సేన తీవ్రంగా తప్పుబట్టింది. గవర్నర్ చర్యలు ఏకపక్షంగా ఉన్నాయని శివసేన సుప్రీంకు సమర్పించిన పిటిషన్‌లో పేర్కొంది. తమకు 144 మందికి పైగా ఎమ్మెల్యేల మద్దతు ఉందని పిటిషన్‌లో వెల్లడించాయి పార్టీలు. ప్రభుత్వ ఏర్పాటుకు శివసేన, ఎన్‌సీపీ, కాంగ్రెస్‌ను ఆహ్వానించేలా ఆదేశాలు ఇవ్వాలంటూ సుప్రీం కోర్టును కోరాయి. కాగా, ఎన్సీపిలో తిరుగుబాటు బావుటాను ఎగురవేసిన అజిత్ పవార్ ను పార్టీ నుంచి శరద్ పవార్ ను బహిష్కరించారు.. అలాగే అజిత్ పవార్ పాటు గవర్నర్ వద్దకు వెళ్లిన ఏడుగురు ఎమ్మెల్యేలలో ముగ్గురు తిరిగి ఎన్సీపి గూటికి చేరుకున్నారు.. కాగా బలపరీక్షకు ఈ నెల 30 వ తేది వరకూ ఫడ్నవీస్ కు గవర్నర్ గడువు ఇవ్వడంతో నెంబర్ గేమ్ ప్రారంభమైంది.. బిజెపి తన పార్టీ సభ్యులతో పాటు ఇతర పార్టీల వారిని తనవైపు తిప్పుకునేందుకు ప్రయత్నాలు ముమ్మురం చేసింది.  ఇప్పటికే అజిత్ బీజేపీకి మద్దతు పలకడంతో ఆయన వర్గమంతా కమలం గూటికి వెళ్లేందుకు ప్రయత్నాలు కొనసాగుతున్నాయి. ఈ క్రమంలో తమ పార్టీ రెబల్ ఎమ్మెల్యేలపై ఎన్సీపీ ఓ కన్నేసి ఉంచింది. తమ చేతి నుంచి జారిపోకుండా ఆచితూచి అడుగులు వేస్తోంది. అజిత్ పవార్ తో పాటు వెళ్లేందుకు 9 మంది ఎన్సీపీ రెబల్ ఎమ్మెల్యేలు రెడీగా ఉన్నట్టు సమాచారం..వీరిలో దౌలత్ డరోడా, నరహరి జిర్వార్, సునీల్ భుశారా, అనిల్ భాయిదాస్ పాటిల్, నితిన్ పవార్, సునీల్ షెల్కి, బాబాసాహెబ్ పాటిల్, సంజయ్ బన్సాన్ లను హుటాహుటినా ప్రైవేట్ జెట్‌లో ఢిల్లీకి ఎన్సీపీ తరలించినట్టు వార్తలు వస్తున్నాయి.. నెంబర్ గేమ్ లో తమవాళ్లను కాపాడుకునేందుకు కాంగ్రెస్, ఎన్సీపి, శివసేనలు క్యాంప్ రాజకీయాలకు తెరతీశాయి.. బీజేపీ గాలానికి చిక్కకుండా తమ ఎమ్మెల్యేలను కాపాడుకునేందుకు మహారాష్ట్రలో 44మంది ఎమ్మెల్యేలను కాంగ్రెస్ మధ్యప్రదేశ్ లోని భూపాల్ రీసార్ట్ కు తరలిస్తోంది. శివసేన కూడా తమ ఎమ్మెల్యేలను జైపూర్ కు తరలిస్తున్నట్టు సమాచారం.  ఇక ఎన్సీపి సైతం తమ ఎమ్మెల్యేలను  కాంగ్రెస్ పాలిత రాష్ట్రానికి తరలించాలని భావిస్తున్నది..</p>
    </article>
  </body>
</html>