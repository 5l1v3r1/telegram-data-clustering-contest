<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200491"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="বদরগঞ্জে দুই ইউপিতে ৪৬ ইটভাটা"/>
    <meta property="og:description" content="রংপুরের বদরগঞ্জ উপজেলা ১০ ইউনিয়ন ও একটি পৌরসভা নিয়ে গঠিত। এখানে জনসংখ্যা প্রায় চার লাখ। এ উপজেলার মানুষ কৃষির ওপর নির্ভরশীল। কিন্তু স্থানীয় প্রভাবশালীরা কতিপয় সরকারি কর্মকর্তাদের ম্যানেজ করে একের পর এক কৃষি জমিতে গড়ে তুলেছেন ৭০টি ইটভাটা। এই ইটভাটার অধিকাংশের নেই লাইসেন্স, নেই পরিবেশ ছাড়পত্র। তবুও প্রতি বছর কর্মকর্তাদের ম্যানেজ করে ইটভাটাগুলোতে ইট পুড়িয়ে আসছেন তারা। এই ইটভাটার বিষাক্ত গ্যাসে ঝলসে যায় কৃষকদের সোনালি ফসল। তারা প্রতিকার চেয়ে বিভিন্ন দপ্তরে অভিযোগও করেন। কিন্তু ওই প্রভাবশালীদের বিরুদ্ধে নেয়া হয় না যথাযথ ব্যবস্থা। এ নিয়ে কৃষকরা এখন আর ওই ভাটা মালিকদের বিরুদ্ধে অভিযোগ করতে চান না। এ উপজেলার ১০ ইউনিয়নে ৭০ ইটভাটার তথ্য পাওয়া গেছে উপজেলা কৃষি কর্মকর্তার কার্যালয় থেকে।  ওই কার্যালয়ের তথ্য অনুযায়ী, উপজেলার শুধুমাত্র মধুপুর ও রামনাথপুর ইউনিয়নে রয়েছে ৪৬টি ইটভাটা।  ইট প্রস্তুত ও ভাটা (নিয়ন্ত্রণ) আইন-২০১৩ অনুযায়ী কৃষি জমিতে ইটভাটা নির্মাণ করা যাবে না। ওই আইনে বলা আছে, শিক্ষাপ্রতিষ্ঠান, বনভূমি, জনবসতিপূর্ণ আবাসিক এলাকা এবং এলজিইডি সড়ক থেকে কমপক্ষে আধা কিলোমিটার দূরে ইটভাটা স্থাপন করা যাবে। কিন্তু কিছু অসাধু সরকারি…"/>
  </head>
  <body>
    <article>
      <h1>বদরগঞ্জে দুই ইউপিতে ৪৬ ইটভাটা</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">রেজাউল করিম পান্না, বদরগঞ্জ (রংপুর) থেকে</a></address>
      <p>রংপুরের বদরগঞ্জ উপজেলা ১০ ইউনিয়ন ও একটি পৌরসভা নিয়ে গঠিত। এখানে জনসংখ্যা প্রায় চার লাখ। এ উপজেলার মানুষ কৃষির ওপর নির্ভরশীল। কিন্তু স্থানীয় প্রভাবশালীরা কতিপয় সরকারি কর্মকর্তাদের ম্যানেজ করে একের পর এক কৃষি জমিতে গড়ে তুলেছেন ৭০টি ইটভাটা। এই ইটভাটার অধিকাংশের নেই লাইসেন্স, নেই পরিবেশ ছাড়পত্র। তবুও প্রতি বছর কর্মকর্তাদের ম্যানেজ করে ইটভাটাগুলোতে ইট পুড়িয়ে আসছেন তারা। এই ইটভাটার বিষাক্ত গ্যাসে ঝলসে যায় কৃষকদের সোনালি ফসল। তারা প্রতিকার চেয়ে বিভিন্ন দপ্তরে অভিযোগও করেন।</p>
      <p>কিন্তু ওই প্রভাবশালীদের বিরুদ্ধে নেয়া হয় না যথাযথ ব্যবস্থা। এ নিয়ে কৃষকরা এখন আর ওই ভাটা মালিকদের বিরুদ্ধে অভিযোগ করতে চান না। এ উপজেলার ১০ ইউনিয়নে ৭০ ইটভাটার তথ্য পাওয়া গেছে উপজেলা কৃষি কর্মকর্তার কার্যালয় থেকে।  ওই কার্যালয়ের তথ্য অনুযায়ী, উপজেলার শুধুমাত্র মধুপুর ও রামনাথপুর ইউনিয়নে রয়েছে ৪৬টি ইটভাটা।  </p>
      <p>ইট প্রস্তুত ও ভাটা (নিয়ন্ত্রণ) আইন-২০১৩ অনুযায়ী কৃষি জমিতে ইটভাটা নির্মাণ করা যাবে না। ওই আইনে বলা আছে, শিক্ষাপ্রতিষ্ঠান, বনভূমি, জনবসতিপূর্ণ আবাসিক এলাকা এবং এলজিইডি সড়ক থেকে কমপক্ষে আধা কিলোমিটার দূরে ইটভাটা স্থাপন করা যাবে। কিন্তু কিছু অসাধু সরকারি কর্মকর্তার যোগসাজশে এই আইনকে বৃদ্ধাঙ্গুলি দেখিয়েছেন ওই ৭০ ইটভাটার মালিক। কৃষি কর্মকর্তার ওই জরিপে দেখা যায়, ১০৫ হেক্টর (২৫৯ একর) কৃষি জমিতে ওই ৭০ ইটভাটা স্থাপন করা হয়েছে। তবে ৭০ ইটভাটা ঘুরে ভাটা মালিকদের সঙ্গে কথা বলে জানা যায়, ১০৫ হেক্টরের দ্বিগুণ জমির ওপর ওই ইটভাটাগুলো নির্মাণ করা হয়েছে।</p>
      <p>দামোদরপুর ইউনিয়নের সাবেক ইউপি চেয়ারম্যান আব্দুর রহমান অভিযোগ করে বলেন, ‘দামোদরপুর ইউনিয়নের চম্পাতলী এলাকার কৃষি জমিতে চার বছর আগে ফোর স্টার নামে একটি ইটভাটা নির্মাণ করা হয়েছে। ওই ইটভাটার ২০০ গজের মধ্যে রয়েছে একটি মাধ্যমিক ও একটি প্রাথমিক সরকারি বিদ্যালয়। ইটভাটায় ইটপোড়ানো শুরু হলে বিষাক্ত কালো ধোঁয়ায় শিক্ষার্থীরা শ্বাসকষ্টে ভোগেন। দুই বছর আগে ওই ইটভাটার মৌসুম শেষে বন্ধের সময় বিষাক্ত গ্যাসে ৫০ একর জমির বোরো ধান গাছ ঝলসে গেলে ক্ষতিগ্রস্ত তিন শতাধিক কৃষক দুই বিদ্যালয়ের শিক্ষার্থীদের সঙ্গে নিয়ে ইটভাটা বন্ধের দাবিতে সেখানে মানববন্ধন ও বিক্ষোভ করেন এবং ভাটা মালিকের বিরুদ্ধে ব্যবস্থা নিতে উপজেলা প্রশাসনসহ ঊর্ধ্বতন কর্তৃপক্ষকে লিখিতভাবে অভিযোগ  দেন। কিন্তু আজও ওই ভাটার বিরুদ্ধে ব্যবস্থা নেয়া হয়নি।’</p>
      <p>গোপালপুর শেখের হাট এলাকায় তিন ফসলি জমির ওপর ১০ বছর আগে নির্মাণ করা হয়েছে এবিসি নামে একটি ইটভাটা। প্রতি বছরই ইটভাটার বিষাক্ত গ্যাসে কৃষকদের বোরো ধান গাছ ঝলসে যায়। গত বোরো মৌসুমে কৃষকের ১৫ একর জমির ধান গাছ ঝলসে গেলে ৩৫ জন কৃষক উপজেলা নির্বাহী কর্মকর্তার কাছে লিখিত অভিযোগ দেন। ভুক্তভোগী কৃষক শাহিনুর আলম ও হযরত আলী অভিযোগ করে বলেন, ‘অভিযোগ দেয়ার পর প্রশাসন সরজমিন তদন্ত করে সত্যতা পেয়েছেন। কিন্তু প্রভাবশালী ভাটা মালিকের বিরুদ্ধে ব্যবস্থা নেয়া হয়নি। উল্টো ভাটা মালিক আমাদের বিরুদ্ধে মামলা করার হুমকি দেন।’ ওই দুই কৃষক ক্ষোভ প্রকাশ করে বলেন, ‘ইটভাটা মালিকের বিরুদ্ধে অভিযোগ দিলে সরকারি কর্মকর্তাদের পকেট ভারী হয়। এবার ফসলের ক্ষতি হলেও আর ভাটা মালিকের বিরুদ্ধে কোথাও অভিযোগ  দেবো না।’</p>
      <p>উপজেলা নির্বাহী কর্মকর্তা (ইউএনও) মো. নবীরুল ইসলাম বলেন, ‘আমি এখানে নতুন এসেছি। এখানকার ইটভাটাগুলোর কি অবস্থা তা জানি না। তবে বৈধ কাগজপত্র ছাড়া কেউ ইটভাটা চালালে তার বিরুদ্ধে ব্যবস্থা নেয়া হবে।’ মোবাইল ফোনে পরিবেশ অধিদপ্তরের রংপুর বিভাগীয় পরিচালক আবুল কালাম আজাদের সঙ্গে যোগাযোগ করা হলে তিনি বলেন, নীতিমালার বাইরে কাউকে পরিবেশের ছাড়পত্র দেয়া হয়নি। এরপরও যদি কেউ ছাড়পত্র ছাড়া ভাটা নির্মাণ করে তা খতিয়ে দেখা হবে। রংপুর জেলা প্রশাসক মো. আসিব আহসান-এর সঙ্গে মোবাইল ফোনে যোগাযোগ করা হলে তিনি বলেন, অবৈধভাবে যারা ইটভাটা স্থাপন করেছে তাদের বিরুদ্ধে অচিরেই কঠোর ব্যবস্থা গ্রহণ করা হবে। মোবাইল ফোনে পরিবেশ অধিদপ্তরের মহাপরিচালক ড. একেএম রফিক আহাম্মদের সঙ্গে যোগাযোগ করা হলে তিনি বলেন, জেলা প্রশাসনের সহযোগিতায়  সারা দেশে অবৈধ ইটভাটাগুলোর বিরুদ্ধে অভিযান চলমান রয়েছে। এবারে প্রশাসনসহ সংশ্লিষ্ট দপ্তরের সহযোগিতা নিয়ে এ কার্যক্রম আরো জোরদার করা হবে। অপর এক প্রশ্নের জবাবে তিনি বলেন, আমার দপ্তর থেকে নিয়মনীতির বাইরে কাউকে পরিবেশের ছাড়পত্র দেয়া হয়নি। কোনো কর্মকর্তা যদি ঘুষ নিয়ে ভাটা মালিকদের ছাড়পত্র দেয় তাকে ছাড় দেয়া হবে না।</p>
      <p>এই বিভাগের সর্বাধিক পঠিত</p>
    </article>
  </body>
</html>