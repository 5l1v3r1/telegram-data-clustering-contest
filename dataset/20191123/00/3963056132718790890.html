<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/italia/napoli_figlio_boss_diego_cimmino_testimonial_boutique_luigi_cimmino_news-4883593.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Napoli, il figlio del boss testimonial della boutique: scoppia la polemica"/>
    <meta property="og:description" content="Il tam tam è cominciato sulla chat di un gruppo chiuso di “addetti ai lavori”. Commercianti. Negozianti del Vomero e dell’Arenella, i quali hanno scatenato un..."/>
  </head>
  <body>
    <article>
      <h1>Napoli, il figlio del boss testimonial della boutique: scoppia la polemica</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Giuseppe Crimaldi</a></address>
      <p>Il tam tam è cominciato sulla chat di un gruppo chiuso di “addetti ai lavori”. Commercianti. Negozianti del Vomero e dell’Arenella, i quali hanno scatenato un passaparola online fatto di commenti e di scatti fotografici. <br/>Poi qualcuno ha pensato che la cosa non dovesse rimanere “segreta”, ad uso cioè dei soli rappresentanti di categoria, e così ha scritto ai giornali. Ed ecco la pietra dello “scandalo”: il presidente di Confcommercio <b>Walter Schmitt </b>- fresco della sua nomina a responsabile di zona per i quartieri Vomero e Arenella - posta sul profilo Instagram del suo esercizio alcune foto che ritraggono <b>Diego Cimmino </b>(figlio di Luigi, che informative e sentenze passate in giudicato indicano come il boss della zona collinare) mentre indossa i capi di abbigliamento in vendita.</p>
      <p>
        <a href="https://www.ilmessaggero.it/roma/news/alessandro_fasciani_arrestato_ostia_fuga_messico_oggi_ultime_notizie-4862871.html">Alessandro Fasciani, arrestato il nipote del boss Carmine: ha tentato di investire un agente mentre stava per fuggire in Messico</a>
      </p>
      <p>L’AFFONDO<br/>«Possibile? Possibile che chi venga chiamato a rappresentare la categoria commerciale di zone come Vomero e Arenella, settore che resta uno dei polmoni vitali della città, pubblichi immagini così imbarazzanti?», scrive chi ha diffuso notizie e foto intercettate sul profilo del social riconducibile a Schmitt. E allora, per comprendere, è necessario fare un passo indietro. Cominciando con la ricostruzione del profilo giudiziario di Luigi Cimmino: il presunto boss del Vomero era ed è ancora oggi considerato dai magistrati della Direzione distrettuale antimafia di Napoli il reggente dell’omonimo clan che gestiva il controllo degli affari illeciti al Vomero e Arenella, con un passato scandito da estorsioni sui negozianti, e persino dal controllo sugli appalti negli ospedali.</p>
      <p>LA REPLICA<br/>Ma Diego Cimmino, suo figlio, è un uomo libero. Di più: non ha mai subìto processi per associazione di stampo mafioso. E da qui deriva la considerazione che non sia sufficiente essere figlio di un pluripregiudicato per macchiare la sua immagine, ma soprattutto quella di un commerciante che, di certo, non è tenuto a chiedere il certificato penale o il casellario giudiziario a chi entra per far acquisti nel suo negozio.</p>
      <p>«Mi sono assunto la responsabilità di coordinare i commercianti del quartiere - dichiara al Mattino Walter Schmitt, titolare di una accorsata boutique in via Niutta - esclusivamente riguardo l’illuminazione. Non ho nessun altro ruolo in Confcommercio. Ciò premesso credo che sulle foto in questione sia stata creata la classica tempesta in un bicchiere d’acqua, e spiego perché. Diego lo conosco come conosco tanti ragazzi del quartiere: quando entra nel mio negozio compra e paga regolarmente. Sul nostro profilo Instagram utilizziamo l’immagine dei clienti dopo naturalmente aver loro chiesto l’autorizzazione a pubblicare quegli scatti. E lo facciamo esclusivamente nell’intento di pubblicizzare i nostri capi di abbigliamento, tanto è vero che in calce a quegli scatti ci sono i riferimenti delle aziende che trattiamo».</p>
      <p><b>Leggi anche &gt;</b> <a href="https://www.leggo.it/italia/cronache/parcheggiatori_napoli_pensione_invalidita_reddito_cittadinanza-4883524.html"><b>Napoli, pensione d'invalidità e reddito di cittadinanza ma fa il parcheggiatore arrestato</b></a></p>
      <p>«Sono sinceramente addolorato da questa polemica - prosegue Schmitt - Chi come me è nel commercio non deve chiedere al cliente che entra nel negozio il casellario giudiziario. E vorrei ricordare che tra le iniziative che abbiamo assunto ci sono tante opere meritorie e di beneficenza. Siamo stati tra i promotori della raccolta fondi per una ludoteca all’ospedale pediatrico Santobono, inaugurata anche grazie a noi commercianti dell’Arenella, un quartiere abbandonato dal Comune: voglio ricordare che Palazzo San Giacomo anche quest’anno ha stanziato dei fondi per l’illuminazione natalizia solo in via Luca Giordano e via Scarlatti, dimenticandosi di tutto il resto del quartiere. Quest’anno se ci saranno luminarie anche qui lo dobbiamo ad un’autotassazione alla quale ci siamo sottoposti, e all’intervento di Confcommercio. E nel febbraio 2018 raccogliemmo fondi per sostenere, con uno spettacolo all’Acacia, le spese mediche e un delicato intervento chirurgico a Sara, una bimba di quattro anni affetta da una rarissima malattia. E proseguiremo nelle iniziative benefiche, perché continueremo a destinare ai più deboli e indifesi ulteriori fondi. Per me questa storia delle foto è veramente senza costrutto, assurda e priva di ogni fondamento».</p>
      <footer>Ultimo aggiornamento: 24 Novembre, 13:16<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/italia/tony_colombo_calci_spintoni_troupe_la7_napoli_oggi_ultime_notizie-4862541.html"/>
      </related>
    </article>
  </body>
</html>