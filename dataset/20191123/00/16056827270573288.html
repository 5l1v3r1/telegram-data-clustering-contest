<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200556"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="‘মানুষ প্লেনে চড়তে পারে না আমি পিয়াজ নিয়ে এসেছি’"/>
    <meta property="og:description" content="কিছু ষড়যন্ত্রকারী ও অসাধু ব্যবসায়ীর জন্যই পিয়াজের দাম বেশি বলে মন্তব্য করেছেন বাণিজ্যমন্ত্রী টিপু মুনশি। তিনি বলেন, আপনারা জানেন আমি সাত দিন ধরে সর্বোচ্চ চেষ্টা করছি। যত ক্ষতি লাগে সরকার দেবে। মানুষ প্লেনে চড়তে পারে না, আমি প্লেনে করে পিয়াজ নিয়ে আসছি। ইনশাআল্লাহ ১০ দিনের মধ্যেই পরিস্থিতি স্বাভাবিক হয়ে যাবে। গতকাল জাতীয় প্রেস ক্লাব মিলনায়তনে মুক্ত গার্মেন্টস শ্রমিক ফেডারেশন আয়োজিত দ্বি-বার্ষিক সম্মেলনে তিনি এসব কথা বলেন।মন্ত্রী বলেন, দেশে পিয়াজ লাগে ২৫ লাখ টন। আমাদের দেশে যা উৎপাদন হয় তা থেকে পচে-গলে যাওয়ার পরেও থাকে ১৮ লাখ টন। বাকি ৭-৮ লাখ টন পিয়াজ আমাদের আমদানি করতে হয়। সেপ্টেম্বর, অক্টোবর, নভেম্বর ও ডিসেম্বর এই চার মাসে আমদানি বেশি প্রয়োজন হয়। তিনি বলেন, আমদানির ৭৫ শতাংশ আমরা ভারত থেকে নিয়ে আসি। ২৯শে সেপ্টেম্বর ভারত সে আমদানি বন্ধ করে দেয়। এরপর আমরা অনেক চেষ্টা করেছি বিভিন্ন দেশ থেকে আনার জন্য। এখন আমরা আনতে পেরেছি। গত তিন দিন ধরে প্রতিদিন ১৫০ থেকে ২০০ টন পিয়াজ ঢাকা এয়ারপোর্টে নামছে। পরিস্থিতি নিয়ন্ত্রণে আমাদের সর্বোচ্চ চেষ্টা আছে। পোশাক শিল্পের শ্রমিকদের উদ্দেশে তিনি বলেন, এই শিল্পের উন্নয়নে এগিয়ে যাওয়ার পেছনে…"/>
  </head>
  <body>
    <article>
      <h1>‘মানুষ প্লেনে চড়তে পারে না আমি পিয়াজ নিয়ে এসেছি’</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">অর্থনৈতিক রিপোর্টার</a></address>
      <p>কিছু ষড়যন্ত্রকারী ও অসাধু ব্যবসায়ীর জন্যই পিয়াজের দাম বেশি বলে মন্তব্য করেছেন বাণিজ্যমন্ত্রী টিপু মুনশি। তিনি বলেন, আপনারা জানেন আমি সাত দিন ধরে সর্বোচ্চ চেষ্টা করছি। যত ক্ষতি লাগে সরকার দেবে। মানুষ প্লেনে চড়তে পারে না, আমি প্লেনে করে পিয়াজ নিয়ে আসছি। ইনশাআল্লাহ ১০ দিনের মধ্যেই পরিস্থিতি স্বাভাবিক হয়ে যাবে। গতকাল জাতীয় প্রেস ক্লাব মিলনায়তনে মুক্ত গার্মেন্টস শ্রমিক ফেডারেশন আয়োজিত দ্বি-বার্ষিক সম্মেলনে তিনি এসব কথা বলেন।</p>
      <p>মন্ত্রী বলেন, দেশে পিয়াজ লাগে ২৫ লাখ টন। আমাদের দেশে যা উৎপাদন হয় তা থেকে পচে-গলে যাওয়ার পরেও থাকে ১৮ লাখ টন। বাকি ৭-৮ লাখ টন পিয়াজ আমাদের আমদানি করতে হয়।</p>
      <p>সেপ্টেম্বর, অক্টোবর, নভেম্বর ও ডিসেম্বর এই চার মাসে আমদানি বেশি প্রয়োজন হয়।</p>
      <p>তিনি বলেন, আমদানির ৭৫ শতাংশ আমরা ভারত থেকে নিয়ে আসি। ২৯শে সেপ্টেম্বর ভারত সে আমদানি বন্ধ করে দেয়। এরপর আমরা অনেক চেষ্টা করেছি বিভিন্ন দেশ থেকে আনার জন্য। এখন আমরা আনতে পেরেছি। গত তিন দিন ধরে প্রতিদিন ১৫০ থেকে ২০০ টন পিয়াজ ঢাকা এয়ারপোর্টে নামছে। পরিস্থিতি নিয়ন্ত্রণে আমাদের সর্বোচ্চ চেষ্টা আছে। পোশাক শিল্পের শ্রমিকদের উদ্দেশে তিনি বলেন, এই শিল্পের উন্নয়নে এগিয়ে যাওয়ার পেছনে আপনাদের ঘাম জড়িত। আপনারা সতর্ক থাকবেন, বাইরের ষড়যন্ত্র ও এনজিও আমাদের এই শিল্পকে যেন ধ্বংস না করে। একটা জায়গায় আমরা সবাই এক, সেটা হলো আমরা বাংলাদেশের মানুষ। আমরা মুক্তিযুদ্ধের চেতনার মানুষ। আপনারা কোনও ষড়যন্ত্র সফল হতে দেবেন না।</p>
      <p>এই বিভাগের সর্বাধিক পঠিত</p>
    </article>
  </body>
</html>