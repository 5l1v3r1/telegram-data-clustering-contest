<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699685/%D9%81%D8%B1%D9%85%D8%A7%D9%86%D8%AF%D8%A7%D8%B1%DB%8C-%D8%AE%D8%B1%D9%85%D8%B4%D9%87%D8%B1-%D8%AD%D8%A7%D8%AF%D8%AB%D9%87-%DA%A9%D9%86%D8%B2%D8%A7%D9%84%D9%85%D8%A7%D9%84-%D8%B1%D8%A8%D8%B7%DB%8C-%D8%A8%D9%87-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="فرمانداری خرمشهر: حادثه &quot;کنزالمال&quot; ربطی به ناآرامی‌ها ندارد"/>
    <meta property="og:description" content="وی با بیان اینکه حریق از یک انبار آغاز شده، عنوان کرد: شواهد دال بر این است که درب این انبار قفل و بسته بوده یعنی فردی وارد محوطه نشده است و این حریق به دلیل یک مشکل فنی رخ داده است."/>
  </head>
  <body>
    <article>
      <h1>فرمانداری خرمشهر: حادثه "کنزالمال" ربطی به ناآرامی‌ها ندارد</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>وی با بیان اینکه حریق از یک انبار آغاز شده، عنوان کرد: شواهد دال بر این است که درب این انبار قفل و بسته بوده یعنی فردی وارد محوطه نشده است و این حریق به دلیل یک مشکل فنی رخ داده است.</b>
      </p>
      <p>سرپرست فرمانداری خرمشهر با اشاره به مهار حریق در بازار کنزالمال گفت: این آتش‌سوزی عمدی نبوده است و ربطی به ناآرامی‌های اخیر ندارد.</p>
      <p>کوروش مودت در گفت‌وگو با ایسنا، با اشاره به آتش‌سوزی شب گذشته در بازار کنزالمال خرمشهر، اظهار کرد: در پی اطلاع از وقوع حریق در بازار کنزالمال، موضوع از طریق سازمان آتش نشانی و ستاد مدیریت بحران پیگیری و علاوه بر ماشین‌آلات و تجهیزات اطفای حریق خرمشهر، ماشین‌آلات دیگری از سوی آبادان، شادگان، ماهشهر، بندر امام و اهواز به محل حادثه اعزام شدند.</p>
      <p>وی افزود: در ساعات اولیه وقوع حریق به دلیل ازدحام جمعیت، در اعزام لودر و بیل مکانیکی به محل دچار مشکل شدیم اما با همکاری انجام شده، ماشین‌آلات به محل حادثه اعزام شدند.</p>
      <p>سرپرست فرمانداری خرمشهر گفت: به دلیل نوع سیستم ساختمانی و pvc بودن جداره‌های این بازار، وضعیت خطرناک و حریق به سرعت در حال سرایت بود که با درایت نیروهای آتش‌نشانی و ستاد مدیریت بحران از سریت آتش جلوگیری و حریق پس از چهار ساعت کاملا مهار شد.</p>
      <p>مودت بیان کرد: ۳۰ درصد مغازه‌های این بازار دچار حریق شدند اما اجازه داده نشد آتش به دیگر مغازه‌ها سرایت کند. در پی این حادثه به دلیل استنشاق گاز هفت نفر دچار گازگرفتگی شدند که تحت مداوا قرار گرفتند و اکنون مشکل خاصی ندارند.</p>
      <p>وی با بیان اینکه حریق از یک انبار آغاز شده، عنوان کرد: شواهد دال بر این است که درب این انبار قفل و بسته بوده یعنی فردی وارد محوطه نشده است و این حریق به دلیل یک مشکل فنی رخ داده است.</p>
      <p>مودت با اشاره به ناآرامی‌های اخیر گفت: این آتش‌سوزی عمدی نبوده است و ربطی به ناآرامی‌های اخیر ندارد.</p>
    </article>
  </body>
</html>