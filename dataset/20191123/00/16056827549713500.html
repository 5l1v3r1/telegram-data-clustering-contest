<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200503"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="উত্তেজনার মধ্যে দক্ষিণ চীন সাগরে মার্কিন রণতরী"/>
    <meta property="og:description" content="বাণিজ্যযুদ্ধ, হংকংয়ের বিক্ষোভ, তাইওয়ানের প্রতি মার্কিন সমর্থন সহ নানা বিষয়ে দ্বন্দ্ব লেগে রয়েছে যুক্তরাষ্ট্র ও চীনের মধ্যে। এমন পরিস্থিতি দক্ষিণ চীন সাগরে চীনের দাবি করা দ্বীপপুঞ্জের নিকট দিয়ে দুইবার যাত্রা করেছে একাধিক মার্কিন রণতরী। বৃহসপতিবার বার্তা সংস্থা রয়টার্সকে এ তথ্য নিশ্চিত করেছে মার্কিন সামরিক বাহিনী। চীন ও যুক্তরাষ্ট্রের সমপর্কের অন্যতম সংঘাতপূর্ণ বিষয়গুলোর একটি হচ্ছে দক্ষিণ চীন সাগরে চীনের দাবি করা দ্বীপপুঞ্জগুলো। গত সপ্তাহে দুই দেশের মধ্যে উচ্চপর্যায়ের এক বৈঠকে মার্কিন সামরিক বাহিনীকে দক্ষিণ চীন সাগরে তৎপরতা বন্ধে আহ্বান জানিয়েছে চীন। এরপর ফের সেখানে মার্কিন রণতরীর যাত্রা উত্তেজনা আরও বাড়িয়ে দিয়েছে।বুধবার মার্কিন নৌবাহিনীর যুদ্ধজাহাজ গ্যাব্রিয়েল গিফোর্ডস চীনের দাবি করা ‘মিসচিফ রিফ’-এর ১২ নটিক্যাল মাইলের ভেতর দিয়ে যাত্রা করেছে। মার্কিন নৌবাহিনীর কমান্ডার রিয়েন মমসেন এ কথা জানিয়েছেন। তিনি বলেন, বৃহসপতিবার অপর এক যুদ্ধজাহাজ ওয়েইন ই মেয়ের চীনের দাবি করা প্যারাসেল দ্বীপপুঞ্জের নিকট দিয়ে ভ্রমণ করেছে। এতে ওই অঞ্চলে চীনের আরোপিত বিধিনিষেধকে চ্যালেঞ্জ করা হয়েছে বলে জানিয়েছেন তিনি।মমসেন বলেন, এসব অভিযান আইনের…"/>
  </head>
  <body>
    <article>
      <h1>উত্তেজনার মধ্যে দক্ষিণ চীন সাগরে মার্কিন রণতরী</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">মানবজমিন ডেস্ক</a></address>
      <p>বাণিজ্যযুদ্ধ, হংকংয়ের বিক্ষোভ, তাইওয়ানের প্রতি মার্কিন সমর্থন সহ নানা বিষয়ে দ্বন্দ্ব লেগে রয়েছে যুক্তরাষ্ট্র ও চীনের মধ্যে। এমন পরিস্থিতি দক্ষিণ চীন সাগরে চীনের দাবি করা দ্বীপপুঞ্জের নিকট দিয়ে দুইবার যাত্রা করেছে একাধিক মার্কিন রণতরী। বৃহসপতিবার বার্তা সংস্থা রয়টার্সকে এ তথ্য নিশ্চিত করেছে মার্কিন সামরিক বাহিনী।</p>
      <p>চীন ও যুক্তরাষ্ট্রের সমপর্কের অন্যতম সংঘাতপূর্ণ বিষয়গুলোর একটি হচ্ছে দক্ষিণ চীন সাগরে চীনের দাবি করা দ্বীপপুঞ্জগুলো। গত সপ্তাহে দুই দেশের মধ্যে উচ্চপর্যায়ের এক বৈঠকে মার্কিন সামরিক বাহিনীকে দক্ষিণ চীন সাগরে তৎপরতা বন্ধে আহ্বান জানিয়েছে চীন। এরপর ফের সেখানে মার্কিন রণতরীর যাত্রা উত্তেজনা আরও বাড়িয়ে দিয়েছে।</p>
      <p>বুধবার মার্কিন নৌবাহিনীর যুদ্ধজাহাজ গ্যাব্রিয়েল গিফোর্ডস চীনের দাবি করা ‘মিসচিফ রিফ’-এর ১২ নটিক্যাল মাইলের ভেতর দিয়ে যাত্রা করেছে। মার্কিন নৌবাহিনীর কমান্ডার রিয়েন মমসেন এ কথা জানিয়েছেন। তিনি বলেন, বৃহসপতিবার অপর এক যুদ্ধজাহাজ ওয়েইন ই মেয়ের চীনের দাবি করা প্যারাসেল দ্বীপপুঞ্জের নিকট দিয়ে ভ্রমণ করেছে।</p>
      <p>এতে ওই অঞ্চলে চীনের আরোপিত বিধিনিষেধকে চ্যালেঞ্জ করা হয়েছে বলে জানিয়েছেন তিনি।</p>
      <p>মমসেন বলেন, এসব অভিযান আইনের শাসনের ভিত্তিতেই পরিচালিত। এতে সকল দেশের জন্য আকাশ ও জলসীমার বৈধ ও স্বাধীন ব্যবহারের অধিকার ধরে রাখতে আমাদের অঙ্গীকার প্রকাশ পায়। এদিকে, দুই মার্কিন রণতরী আসা-যাওয়ার খবর নিশ্চিত করেছে চীনের সামরিক বাহিনী। চীনের দক্ষিণাঞ্চলীয় থিয়েটার কমান্ড এক বিবৃতিতে, যুক্তরাষ্ট্রকে এসব উস্কানিমূলক পদক্ষেপ বন্ধ করতে আহ্বান জানিয়েছে। বলেছে, দক্ষিণ চীন সাগরের দ্বীপপুঞ্জগুলোর ওপর চীনের একচ্ছত্র সার্বভৌমত্ব রয়েছে।</p>
      <p>এই বিভাগের সর্বাধিক পঠিত</p>
    </article>
  </body>
</html>