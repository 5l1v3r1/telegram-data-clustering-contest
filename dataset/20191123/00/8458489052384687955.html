<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/test-mercedes-glc-300-4matic-coupe-racionalni-volba-4295"/>
    <meta property="og:site_name" content="fDrive.cz"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Mercedes GLC 300 4MATIC coupé"/>
    <meta property="og:description" content="Mercedes i v GLC nabízí nejnovější infotainment systém MBUX Benzinové motory využívají mild-hybridní techniku Největším negativem benzinového dvoulitrového čtyřválce je spotřeba"/>
  </head>
  <body>
    <article>
      <h1>Mercedes GLC 300 4MATIC coupé</h1>
      <h2>Racionální volba?</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Patrik Svatoš</a></address>
      <ul>
        <li>
          <b>Mercedes i v GLC nabízí nejnovější infotainment systém MBUX</b>
        </li>
        <li>
          <b>Benzinové motory využívají mild-hybridní techniku</b>
        </li>
        <li>
          <b>Největším negativem benzinového dvoulitrového čtyřválce je spotřeba</b>
        </li>
      </ul>
      <p>Poslední dobou můžete mít v označování vozů u jednotlivých automobilek „guláš“. Zdaleka to není tak jednoduché, jako tomu bývalo dříve, ale stále má značení u některých smysl. Například Mercedes má své <a href="https://fdrive.cz/clanky/mercedes-po-nove-tride-a-prijde-i-nove-gla-s-infotainmentem-mbux-2210">třídy A</a>, C, E, S a tak dále, z nichž se potom odvíjejí modely jako GLA, GLE, GLS nebo GLC. Jednoduše řečeno, ať už si koupíte C, GLC nebo <a href="https://fdrive.cz/katalog/mercedes-benz-eqc">EQC</a>, víte, z jaké řady auto vychází.</p>
      <slideshow>
        <figure>
          <img src="https://cdn.24net.cz/5/obrazek/mercedes-benz-glc-2019-30426"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30427"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30428"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30429"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30420"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30421"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30422"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30423"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30424"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30425"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30430"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30431"/>
        </figure>
      </slideshow>
      <p>Plug-in hybridní třídu C jsme v minulosti na fDrive.cz testovali jak ve <a href="https://fdrive.cz/clanky/test-mercedes-c-350-e-169">verzi sedan</a>, tak i ve verzi <a href="https://fdrive.cz/clanky/mercedes-c-350e-combi-640">kombi</a>. Samozřejmě jsme jezdili i s <a href="https://fdrive.cz/clanky/test-mercedes-eqc-nejlepsi-technologie-v-elektricke-eleganci-4318">Mercedesem EQC</a> a nyní přišel čas na GLC. Ačkoli všechny modely měly elektrifikovaný pohon, GLC coupé pro změnu sází na mild-hybridní technologii. Právě SUV coupé jsou poslední dobou nesmírně populární. Tento typ karosérie si můžete koupit i u BMW, Porsche a tento týden své SUV coupé <a href="https://fdrive.cz/clanky/audi-e-tron-dostalo-stylovejsiho-sourozence-hraje-to-hlavne-na-design-4591">představilo také Audi</a>. Můžete namítnout, že SUV coupé má hned několik nevýhod a já vám budu muset dát za pravdu. Jenže život není jen o racionálních rozhodnutích. Kdyby ano, tak SUV nikdy nebudou tak populární. Jsou velká, mají horší aerodynamiku, vyšší spotřebu, horší jízdní vlastnosti a kolikrát ani nemusí přinášet velký prostor. U SUV coupé se pak ještě přidává zmenšený zavazadelník.</p>
      <p>Osobně se mi SUV coupé designově líbí, ať už jde o Porsche Cayenne Coupé nebo právě Mercedes GLC coupé. Mercedes si mě poslední dobou získává vzdušným interiérem. Ten se nemusí líbit každému a je to zcela v pořádku. A mimochodem, zavazadelník poskytuje prostor 491 litrů.</p>
      <slideshow>
        <figure>
          <img src="https://cdn.24net.cz/5/obrazek/mercedes-benz-glc-2019-30432"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30433"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30434"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30435"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30436"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30437"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30438"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30439"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30440"/>
        </figure>
      </slideshow>
      <p>Co však Mercedesu nemůže nikdo upřít, je, že po technologické stránce je na tom… No, říci, že nejlépe by bylo odvážné, ale <a href="https://fdrive.cz/clanky/novy-infotainment-mercedes-benz-mbux-pod-lupou-co-vse-je-noveho-1930">MBUX</a> v kombinaci s trackpady na volantu je prostě skvělé. V GLC však nehledejte dva displeje vedle sebe, které můžete znát z <a href="https://fdrive.cz/clanky/test-mercedes-e-300de-premiovka-pro-ty-co-chteji-setrit-na-provoznich-nakladech-4110">třídy E</a>, S či EQC. Ne! GLC má jeden displej na palubní desce. Systém má krásnou grafiku, je intuitivní a je připojený na internet. Propojit ho můžete i s chytrým telefonem, stahovat do něj aplikace a tak podobně. Tady je vše v pořádku. Ostatně nový infotainment systém MBUX Mercedes poprvé představil v třídě A, tedy v tom nejdostupnějším modelu, který si můžete pořídit. Klobouk dolů! Výborné jsou i světlomety MULTIBEAM LED, které reagují na dopravní situaci a dokážou částečné zakrývat ostatní účastníky provozu tak, abyste je neoslňovali. Ostatně, když se mě někdo ptá, co by byla první položka, za kterou bych si rád připlatil, jsou to právě světlomety.</p>
      <p>A třeba hlasová asistentka je prostě geniální. Však se jí zkuste zeptat na to, co si myslí například o BMW. Později jí řekněte, že potřebujete navigovat do hotelu Intercontinental v Praze a Mercedes si adresu dohledá. Poví vám i jaké je dnes počasí, a to nejen v lokalitě, kde jste, ale v jakémkoli městě, zapne vám vyhřívání sedadla a tak podobně. Však se na to můžete podívat ve videu.</p>
      <h3>Jak vás může pobavit hlasová asistentka od Mercedesu?</h3>
      <figure>
        <iframe src="https://www.youtube.com/embed/fT7xM8sSEgk" width="640" height="360" data-service="Youtube" scrolling="no"/>
      </figure>
      <blockquote>Nutně to k životu nepotřebujete, ale znáte to. Vsadím se, že ani nejnovější iPhone všichni z nás nepotřebují, ale prostě ho chtějí.</blockquote>
      <p>Adaptivní tempomat v kombinaci s hlídáním jízdního pruhu funguje i jako „autonomní řízení“. Stále musíte vše kontrolovat, ale v tom je, podobně jako německá konkurence, Mercedes daleko. Málem bych zapomněl i na systém, kterému Mercedes říká „sada energizujícího komfortu“. O co jde? Infotainment vám může přehrávat meditační melodie, měnit teplotu v interiéru a různě zahřívat sedačku, abyste si v autě odpočinuli. Nebo se také můžete protáhnout, kdy dostáváte zvukové pokyny. Jde například o položení ruky na volant a kroucení zápěstím, ramenem a tak dále. Na dálnici není problém si celý set odcvičit. Rozhodně nejde o nic nebezpečného, protože stále hledíte dopředu a držíte volant. Nutně to k životu nepotřebujete, ale znáte to. Vsadím se, že ani nejnovější iPhone všichni z nás nepotřebují, ale prostě ho chtějí.</p>
      <p>Pozice řidiče je pohodlná. Sedíte výše, ale ne extrémně vysoko. Před volantem máte displej, který si můžete různě přizpůsobovat. Odkládací prostory jsou jak ve dveřích, tak pod loketní opěrku a objednat si můžete i bezdrátové nabíjení či masážní sedačky. Že mohou být i klimatizované/vyhřívané je vám asi jasné. Sedíte v Mercedesu, takže i do třídy GLC si toho můžete objednat skutečně hodně. Jistě znáte pořekadlo, že s jídlem roste chuť. Tady počítejte s tím, že s příplatkovou výbavou roste cena, a to ne zrovna málo.</p>
      <slideshow>
        <figure>
          <img src="https://cdn.24net.cz/5/obrazek/mercedes-benz-glc-2019-30441"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30442"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30443"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30444"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30445"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30446"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30447"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30448"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30449"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30450"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30451"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30452"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30453"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30454"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30455"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30456"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30457"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30458"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30459"/>
        </figure>
        <figure>
          <img src="https://cdn.24net.cz/5/obrazek/mercedes-benz-glc-2019-30460"/>
        </figure>
      </slideshow>
      <p>Pod kapotou jsme měli benzinový dvoulitrový čtyřválec o výkonu 190 kW (254 koní). V kombinaci se skvělou 9stupňovou automatickou převodovkou se výkon posílá na všechna čtyři kola. Charakteristika motoru se mi líbila, do zhruba tří tisíc otáček je tichý, naladěný do klidné cestovní nálady. Nad touto hranicí se dokáže poměrně dobře auto i rozhýbat a uslyšíte dokonce nějakou tu špetku zajímavého zvuku. V průběhu testu jsem si říkal: „<i>proč zákazníci chtějí především naftové motory?</i>“ Po skončení testuje jsem to pochopil. Stlačit spotřebu pod 9 litrů se mi povedlo jen jedinkrát a celková spotřeba po týdenním cestování se držela okolo 10 litrů. A to je na můj vkus poměrně dost.</p>
      <p>Přitom GLC má výborně naladěný podvozek, je komfortní, ale pokud spěcháte domů, protože jste vaší drahé polovičce slíbili, že dnes se opravdu vrátíte dříve než v deset večer, tak GLC nemá problém ani s lehkým sportováním. Ve finále mě právě tato stránka překvapila. A to pro fanoušky silných aut je v nabídce i verze od AMG, tedy GLC 63 S 4MATIC+. Podvozku pomáhají také kola s vysokým profilem. Možná nevypadají tak hezky, ale své opodstatnění mají i při parkování u obrubníku.</p>
      <p>Kdybych to měl nějak shrnout, tak pokud z nějakého důvodu nepotřebujete benzinový motor pod kapotou, také bych přeci jen volil naftu. Popřemýšlel bych i o příplatkové výbavě, co vše v autě opravdu potřebujete mít, protože jen díky tomu se udržíte v rozumných finančních kolejích. GLC coupé má hezký design, příjemný podvozek, pro mě osobně nejlepší infotainment na trhu a samozřejmě hlasovou asistentku. A pokud milujete design SUV coupé, tak jde o nejdostupnějších model od Mercedesu právě s tímto typem karosérie.</p>
      <related>
        <a href="https://fdrive.cz/clanky/test-mercedes-eqc-nejlepsi-technologie-v-elektricke-eleganci-4318"/>
      </related>
    </article>
  </body>
</html>