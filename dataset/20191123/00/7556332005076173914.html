<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/governo-e-parlamento/articolo.php?articolo_id=79071"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Prevenzione negli anziani. Sileri: “Valutiamo estensione screening oncologici mammella e colon retto fino ai 74 anni”"/>
    <meta property="og:description" content="- “L’invecchiamento della popolazione comporta la necessità di un nuovo modello di sanità, che deve essere fortemente integrato con il sociale” - dichiara il viceministro della Salute, Pierpaolo Sileri al Congresso nazionale di Senior Italia Federanziani a Rimini.   “La persona anziana, con una o più patologie croniche, in condizione spesso di solitudine e di disagio economico, in ragione della sua fragilità richiede una presa in carico di tutti i suoi bisogni. Sulla base di questa valutazione, il ministero della Salute ha emanato il Piano nazionale della cronicità, che mette al centro il paziente-persona attraverso progetti di assistenza personalizzata che coinvolgono medici di base, farmacisti, specialisti e assistenti sociali. Il piano è stato recepito ormai da tutte le Regioni eccetto tre: il Friuli Venezia Giulia, che lo adotterà entro la fine dell’anno, la Sicilia, dove è in fase di recepimento, e la Sardegna”.  Un’altra priorità - sottolinea il ministero della Salute- per la gestione delle cronicità è…"/>
  </head>
  <body>
    <article>
      <h1><b>Prevenzione negli anziani.</b> Sileri: “Valutiamo estensione screening oncologici mammella e colon retto fino ai 74 anni”</h1>
      <h2>
        <i>Lo ha detto oggi il viceministro della Salute intervenendo al Congresso nazionale di Senior Italia Federanziani a Rimini, dove ha anche parlato della necessità più generale di rivedere il nostro modello di sanità a fronte dell'invecchiamento progressivo della popolazione che richiede una maggiore integrazione con il sociale.</i>
      </h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <pic src="http://www.quotidianosanita.it/governo-e-parlamento/../../img_prima/front2121393.jpg" width="150" height="150"/>
      </p>
      <p>- “L’invecchiamento della popolazione comporta la necessità di un nuovo modello di sanità, che deve essere fortemente integrato con il sociale” - dichiara il viceministro della Salute, <b>Pierpaolo Sileri</b> al Congresso nazionale di Senior Italia Federanziani a Rimini.<br/> <br/>“La persona anziana, con una o più patologie croniche, in condizione spesso di solitudine e di disagio economico, in ragione della sua fragilità richiede una presa in carico di tutti i suoi bisogni. Sulla base di questa valutazione, il ministero della Salute ha emanato il Piano nazionale della cronicità, che mette al centro il paziente-persona attraverso progetti di assistenza personalizzata che coinvolgono medici di base, farmacisti, specialisti e assistenti sociali. Il piano è stato recepito ormai da tutte le Regioni eccetto tre: il Friuli Venezia Giulia, che lo adotterà entro la fine dell’anno, la Sicilia, dove è in fase di recepimento, e la Sardegna”.<br/> <br/><b>Un’altra priorità - sottolinea il ministero della Salute- per la gestione delle cronicità è lo sviluppo della sanità digitale. </b>“L’obiettivo - ha spiegato Sileri - è essere più vicini agli anziani, garantendo prestazioni a domicilio attraverso servizi di televisita, teleassistenza e telemonitoraggio. Il nostro sistema di welfare deve andare quindi nella direzione del superamento della logica dei silos di spesa, che pensa in termini di singoli servizi e prestazioni erogate, considerando gli interventi nel loro complesso con il relativo impatto economico e sociale. Un cambiamento di prospettiva per un vero welfare di comunità, che favorisce una vera integrazione sociosanitaria”.</p>
      <p> <br/><b>Il viceministro, nell’ambito della prevenzione negli anziani</b>, ha considerato anche la possibilità di estendere gli screening oncologici (per la mammella e il colon retto) fino a 74 anni. “Aumentando l’incidenza di tumore con l’avanzare dell’età - ha spiegato - è necessario garantire diagnosi precoci e cure immediate, perchè anche gli anziani possono guarire dal cancro”.<br/> <br/><b>Da Sileri, infine, </b><b>la proposta rilanciata anche su twitter di istituire una giornata nazionale per l'aderenza alla terapia.</b><br/> <br/> <br/> </p>
      <figure>
        <iframe data-src="https://twitter.com/piersileri/status/1198517261969047557?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>