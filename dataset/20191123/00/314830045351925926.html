<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939266/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%DA%AF%D9%84%D8%B3%D8%AA%D8%A7%D9%86-%E2%80%8C%D8%AF%D8%B3%D8%AA%DA%AF%DB%8C%D8%B1%DB%8C-%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%B1%D8%A7%D9%85%DB%8C%D8%A7%D9%86-%D8%B1%D8%A7-%D8%AA%D8%A7%DB%8C%DB%8C%D8%AF%E2%80%8C-%DA%A9%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="استاندار گلستان ‌دستگیری فرماندار رامیان را تایید‌ کرد"/>
    <meta property="og:description" content="قبل از دستگیری گزارش‌هایی از دستگاه‌های نظارتی داشتیم و عزل این فرد هم بلافاصله انجام شد."/>
  </head>
  <body>
    <article>
      <h1>استاندار گلستان ‌دستگیری فرماندار رامیان را تایید‌ کرد</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>قبل از دستگیری گزارش‌هایی از دستگاه‌های نظارتی داشتیم و عزل این فرد هم بلافاصله انجام شد.</i>
      </p>
      <figure>
        <img src="https://cdn.tabnak.ir/files/fa/news/1398/9/2/1094889_644.jpg"/>
      </figure>
      <p>استاندار گلستان با تأیید دستگیری محمود سالاری، فرماندار رامیان گفت: قبل از دستگیری گزارش‌هایی از دستگاه‌های نظارتی داشتیم و عزل این فرد هم بلافاصله انجام شد.</p>
      <p>به گزارش «تابناک»، هادی حق‌شناس در گفت‌وگو با خبرنگار تسنیم در گرگان ضمن تأیید دستگیری فرماندار رامیان به دلیل مسائل مالی اظهارداشت: قبل از دستگیری این فرد، سازمان‌های نظارتی گزارش‌هایی در این باره داشتند و قرار بر این شد در یک فرآیند طبیعی پرونده را جلو ببرند.</p>
      <p>وی افزود: با اطلاع من، سازمان‌های نظارتی مراقبت لازم را در خصوص اقدامات این فرد انجام می‌دادند و ما هم هماهنگی‌های لازم را با وزارت کشور برای برکناری این فرد انجام دادیم و عزل هم بلافاصله انجام شد.</p>
      <p>استاندار گلستان تخلف یک مدیر را امری ناشایست دانست و گفت: در شرایطی که مردم با مشکلات معیشتی مواجه هستند اگر بشنوند یک فرماندار هم خطایی انجام داده است، ناراحتی‌شان بیشتر می‎شود.</p>
      <p>وی بر برخورد با مدیران متخلف تأکید کرد و بیان داشت: مردم از من به عنوان استاندار انتظار دارند هرجا خطایی می‌بینیم به شدت برخورد شود. مردم مطمئن باشند اگر کوچکترین انحرافی رخ دهد که مستند باشد و چه دستگاه‌های نظارتی و سایر دستگاه‌ها آن را گزارش دهند، حتما با آن برخورد خواهیم کرد.</p>
      <p>پیش از این اعلام شده بود سالاری فرماندار سابق رامیان از سمت خود استعفا داده است. پنج شنبه هفته گذشته و پس از برکناری سالاری، رضا چوبداری به عنوان سرپرست جدید این فرمانداری منصوب شد.</p>
    </article>
  </body>
</html>