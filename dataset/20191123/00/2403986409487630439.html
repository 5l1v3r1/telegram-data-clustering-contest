<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/inakshe_yak_maroderami_tih_istot_nazvati_ne_mozhu__homchak_pro_povernuti_korabli_n1238573"/>
    <meta property="og:site_name" content="24 Канал"/>
    <meta property="article:published_time" content="2019-11-23T00:21:00+00:00"/>
    <meta property="og:title" content="Інакше, як мародерами, тих істот назвати не можу, – Хомчак про повернуті кораблі"/>
    <meta property="og:description" content="Начальник Генштабу та головнокомандувач ЗСУ генерал-лейтенант Руслан Хомчак заявив, те, що Росія зробила з кораблями, які захопила під час збройної провокації поблизу Керченської протоки, не має військової логіки. За його словами, українські судна розграбували мародери."/>
  </head>
  <body>
    <article>
      <h1>Інакше, як мародерами, тих істот назвати не можу, – Хомчак про повернуті кораблі</h1>
      <address><time datetime="2019-11-23T00:21:00+00:00">23 Nov 2019, 00:21</time> by <a rel="author" href="https://24tv.ua/andriy_shlyahtin_tag5269/" target="_blank">Андрій Шляхтін</a></address>
      <p>
        <b>Начальник Генштабу та головнокомандувач ЗСУ генерал-лейтенант Руслан Хомчак заявив, те, що Росія зробила з кораблями, які захопила під час збройної провокації поблизу Керченської протоки, не має військової логіки. За його словами, українські судна розграбували мародери.</b>
      </p>
      <p>Як наголосив військовий у коментарі <a href="https://www.ukrinform.ua/rubric-crimea/2824068-homcak-pidtverdiv-so-zahopleni-rf-korabli-vidremontuut-i-povernut-na-sluzbu.html">Укрінформу</a>, інформація про стан, в якому Україна отримала від Росії кораблі "Бердянськ", "Нікополь" і буксир "Яни Капу", та всі повідомлення про їх розграбування не викликають сумніву.</p>
      <blockquote>Цікаво!<a href="https://24tv.ua/yak_u_rosiyi_poyasnyuyut_zniknennya_spidnoyi_bilizni_moryakiv_iz_zahoplenih_korabliv_n1238518"> Як у Росії пояснюють зникнення спідньої білизни моряків із захоплених кораблів</a></blockquote>
      <aside>Коли їх (кораблі) забирали, було складено акт, все було описано. Те, що мені доповів командувач ВМС, – це навіть соромно коментувати. Як військова людина можу зрозуміти, чому Росія зняла з кораблів засоби зв’язку та навігації. Але коли мені говорять, що вони навіть в гальюні унітази познімали – цього я не розумію,<cite>– зауважив Хомчак.</cite></aside>
      <p>На його переконання, те, що на "Яни Капу", на буксирі, познімали мідні трубопроводи, як кольоровий метал, свідчить, що це не військові працювали, а мародери.</p>
      <p>"По-іншому я не можу назвати тих істот, які так вчинили з військовим кораблем", – підкреслив генерал.</p>
      <p>За його словами, українська сторона має намір швидко відремонтувати ці кораблі, і вони продовжать службу у ВМС України.</p>
      <h3>Про що говорить Хомчак</h3>
      <p>Коли захоплені торік Росією військові кораблі поверталися до України, командувач Військово-морськими силами України Ігор Воронченко наголошував, що <a href="https://24tv.ua/ugrobili_poznimali_navit_unitazi__komanduvach_vms_pro_stan_zahoplenih_korabliv_n1236653">росіяни їх угробили настільки, що вони не могли йти своїм ходом</a> – "познімали навіть плафони, розетки і унітази".<br/><br/>Згодом колишній військовий прокурор Анатолій Матіос опублікував результати перевірки після їхнього повернення. Відповідно до документу, <a href="https://24tv.ua/shho_rosiya_zrobila_z_ukrayinskimi_viyskovimi_korablyami_matios_opublikuvav_vazhliviy_dokument_n1237086">росіяни передали Україні судна не лише без</a> деяких документів, озброєння, обладнання для радіозв’язку, а і навіть без вогнегасників, двигунів. Крім того, було пошкоджено й самі кораблі.</p>
      <p>Згодом стало відомим, що <a href="https://24tv.ua/moryakam_ne_povernuli_navit_hrestiki_shho_shhe_rosiya_zalishila_v_sebe_yak_rechovi_dokazi_n1237403">морякам не повернули навіть хрестики</a> та особисті речі. Країна-агресор, зі свого боку, переконує, <a href="https://24tv.ua/rosiya_perekonuye_shho_ne_zabirala_unitazi_z_ukrayinskih_korabliv_n1237208">що передала кораблі у нормальному стані</a> та зі справною сантехнікою.</p>
      <p>Раніше ЗМІ повідомляли, що повернення кораблів не передбачає повернення особистої зброї українських моряків, рацій та частини суднових документів. Річ у тім, що все це російські слідчі розцінюють як речові докази.</p>
      <blockquote>Радимо ознайомитися! <a href="https://24tv.ua/tribunal_u_gaazi_pro_noviy__pozov_ukrayini_proti_rosiyi_ta_shansi_na_vigrash_n1237361">Трибунал у Гаазі: які шанси покарати Росію за захоплення кораблів й моряків</a></blockquote>
      <h3>Що треба знати про захоплення українських кораблів</h3>
      <ul>
        <li>25 листопада 2018 року прикордонний корабель ФСБ Росії поблизу Керченської протоки, на межі Чорного та Азовського морів, протаранив буксир українських військових. Інцидент трапився, коли українські військові кораблі законно переходили з порту Одеси до порту в Маріуполі.</li>
        <li>Опісля росіяни обстріляли українські судна, поранивши 3 моряків, та захопили 2 українські катери "Нікополь", "Бердянськ" і буксир "Яни Капу".</li>
        <li>Також росіяни взяли в полон 24 українських моряків і згодом їх заарештували в окупованому Криму та вивезли до московських СІЗО.</li>
        <li>Свій крок у Росії аргументували тим, що нібито судна ВМС неправомірно увійшли в тимчасово закриту акваторію територіального моря РФ і прямували до Керченської протоки.</li>
        <li>У травні 2019-го Міжнародний трибунал ООН з морського права зобов’язав Росію негайно звільнити полонених моряків і захоплені судна "Бердянськ", "Нікополь" та "Яни Капу".</li>
        <li>На початку вересня Росія все ж звільнила захоплених моряків і вони у межах обміну полоненими повернулися до України.</li>
        <li>17 листопада Росія почала процес передачі українських кораблів. Повернулися судна 20 числа. Прибули вони до Очакова на Миколаївщині. </li>
        <li>Після того, як з'явилась дата проведення нормандської зустрічі (9 грудня), росЗМІ повідомили про наміри <a href="https://24tv.ua/rosiya_gotovi_povernuti_zahopleni_ukrayinski_korabli_do_normandskoyi_zustrichi__zmi_n1234790">Росії повернути Україні</a> захоплені кораблі до цього часу.</li>
        <li>Однак згодом у МЗС РФ цю заяву спростували та наголосили, що передача не є пов'язаною з зустріччю лідерів Росії, України, Німеччини та Франції.</li>
      </ul>
      <figure>
        <img src="https://24tv.ua/resources/photos/news/620_DIR/201911/1235026_10111176.jpg?201911171243"/>
      </figure>
      <p>повернення захоплених на азові українських військових кораблів: хроніка останніх подій</p>
      <ul>
        <li>21 лист 2019 <a href="https://24tv.ua/rosiya_povernula_korabli_ale_robiti_z_nimi_ukrayina_nichogo_ne_mozhe_prichina_n1237440">Росія повернула кораблі, але робити з ними Україна нічого не може: причина</a></li>
        <li>21 лист 2019 <a href="https://24tv.ua/prihovati_naneseni_poshkodzhennya_korablyam_rosiya_ne_zmozhe____ekspert_n1236846">Росія не зможе приховати пошкодження українських кораблів, – експерт</a></li>
        <li>21 лист 2019 <a href="https://24tv.ua/chi_ye_poverneni_rosiyeyu_korabli_dokazom_u_spravi_proti_poroshenka_komentar_zelenskogo_n1237095">Чи є повернені Росією кораблі доказом у справі проти Порошенка: коментар Зеленського</a></li>
        <li>21 лист 2019 <a href="https://24tv.ua/korabli__tse_prekrasno_ale_u_nas_viyna__zelenskiy_pro_prorivi_u_stosunkah_z_rf_n1237088">Кораблі – це прекрасно, але у нас війна, – Зеленський про прориви у стосунках з РФ</a></li>
        <li>20 лист 2019 <a href="https://24tv.ua/rosiya_povernula_ukrayini_zahopleni_korabli_n1235049">Росія повернула Україні захоплені кораблі: все, що відомо</a></li>
        <li>19 лист 2019 <a href="https://24tv.ua/rosiya_povernula_zahopleni_korabli_reaktsiya_nato_n1236191">Росія повернула захоплені кораблі: реакція НАТО</a></li>
      </ul>
    </article>
  </body>
</html>