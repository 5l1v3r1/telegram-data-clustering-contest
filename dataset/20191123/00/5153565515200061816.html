<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/v-mladiki-sluzijo-milijone-s-prodajo-premozenja-razpadle-sfrj-742715"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Tako v Mladiki služijo milijone s prodajo premoženja razpadle SFRJ"/>
    <meta property="og:description" content="Pred nekaj dnevi je ministrstvo za zunanje zadeve na račun prejelo pol milijona evrov. Denar so dobili od prodaje stavbe in zemljišča veleposlaništva nekdan"/>
  </head>
  <body>
    <article>
      <h1>Tako v Mladiki služijo milijone s prodajo premoženja razpadle SFRJ</h1>
      <h2>
        <b>Pred nekaj dnevi je ministrstvo za zunanje zadeve na račun prejelo pol milijona evrov. Denar so dobili od prodaje stavbe in zemljišča veleposlaništva nekdanje Jugoslavije v nemškem Bonnu, ki je bil od razdelitve Nemčije, do ponovne združitve glavno mesto Zahodne Nemčije.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Gašper Petovar</a></address>
      <p>Na ministrstvu so pojasnili, da je bil objekt nekdanjega veleposlaništva v Bonnu zgrajen pred več kot štiridesetimi leti in da meri skupaj z zemljiščem 5400 kvadratnih metrov. »Zgradba je zapuščena in v slabem stanju, saj se zadnjih 20 let ni uporabljala. Kot zadnji veleposlanik SFRJ v takratni ZRN, je veleposlaništvo nekdanje države od leta 1989 do 1991 vodil slovenski diplomat, veleposlanik dr. Boris Frlec,« so še dodali na ministrstvu.<br/><br/><b>Dober izkupiček za državo</b> <br/><br/>Naslednice nekdanje Jugoslavije so stavbo prodale za 3,7 milijona evrov, Sloveniji je pripadlo kot rečeno pol milijona.</p>
      <p>Ministrstvo za zunanje zadeve sicer dobro služi s prodajo stavb iz nasledstva. Letos maja je ministrstvo dobilo 2.1 milijona evrov, ko so države naslednice prodale zgradbo kjer je bilo veleposlaništvo in rezidenca veleposlanika SFRJ v Tokiu, pri čemer bo moral kupec stavbo porušiti, ker ni bila zgrajena po modernih protipotresnih standardih.<br/><br/><b>Ministrstvo samo prodaja dobljene nepremičnine SFRJ</b><br/><br/>Leto prej, se pravi 2018 so države prodale rezidenco nekdanje skupne države  v New Yorku, tu je ministrstvo prejelo milijon evrov kupnine, pri čemer tudi ministrstvo samo prodaja nepremičnine, ki so jih dobili oziroma jih je dobila Slovenija iz naslova nasledstva. Leta 2017 so tako prodali nepremičnino v Milanu za katero so iztržili kar 4.7 milijona evrov, v last pa je ministrstvo dobilo še nepremičnine v Washingtonu, Celovcu, Rimu, dve nepremičnini v Braziliji, dve nepremičnini v Tanzaniji, ter nepremičnini v Maliju in Maroku. <br/><br/>Skupaj pa republike prodajajo še Misijo nekdanje SFRJ v New Yorku in veleposlaništvo ali rezidenco v švicarskem Bernu. Na ministrstvu so še pojasnili, da se skupno prodajajo zgolj tiste nepremičnine, za katere se države naslednice Jugoslavije niso mogle sporazumeti o dodelitvi, zato jih prodajo skupaj in si potem razdelijo denar.</p>
      <p>loading...</p>
    </article>
  </body>
</html>