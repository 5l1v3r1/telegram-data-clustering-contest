<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774289,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="לאחר שהגיע לשווי של קרוב למיליארד דולר, קזינו לוטרקי נמכר ב-15 מיליון יורו בלבד"/>
    <meta property="og:description" content="לאחר שהשקיעו 300 מיליון יורו בקזינו לוטרקי ובקזינו בלגרד נאלצו משה בובליל, יריב לרנר ויגאל זילכה למכור אותם תמורת 5% מסכום ההשקעה המקורי בלבד - אך זאת לאחר שקיבלו משכו מהנכסים דיבידנדים בשווי של מעל 400 מיליון יורו"/>
  </head>
  <body>
    <article>
      <h1>לאחר שהגיע לשווי של קרוב למיליארד דולר, קזינו לוטרקי נמכר ב-15 מיליון יורו בלבד</h1>
      <h2>לאחר שהשקיעו 300 מיליון יורו בקזינו לוטרקי ובקזינו בלגרד נאלצו משה בובליל, יריב לרנר ויגאל זילכה למכור אותם תמורת 5% מסכום ההשקעה המקורי בלבד - אך זאת לאחר שקיבלו משכו מהנכסים דיבידנדים בשווי של מעל 400 מיליון יורו</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">גולן חזני</a></address>
      <p>משה בובליל, יריב לרנר ויגאל זילכה, מוכרים את קזינו לוטרקי ב-15 מיליון אירו. בעיסקה עליה דיווחה <a href="https://www.calcalist.co.il/stocks/home/0,7340,L-3959-386011,00.html?quote=%D7%A7%D7%95%D7%95%D7%99%D7%A0%D7%A7%D7%95">קווינקו</a> הציבורית שלשום (ה') נכלל גם קזינו בלגרד. </p>
      <p>המכירה נעשית לאחר שבובליל וזילכה השקיעו 300 מיליון יורו בשני המלונות, לוטרקי יוון (200 מיליון יורו) ובלגרד (100 מיליון יורו). בה בעת, ההשקעות היו בהלוואות בעלים שהוחזרו. במקביל, הבעלים משכו מההשקעות דיבידנדים של מעל 400 מיליון יורו. לפיכך, העסקה מצד אחד הרחיבה את קופת המזומנים של בובליל וזילכה, אך המשקיעים רשמו החמצה בכך שלא מימשו את הנכס בתקופת השיא שלו.</p>
      <p>התמורה הזעומה בעסקה נובעת מהירידה שחלה בשווי הקזינו לאור המשבר הכלכלי ביוון, ולאחר שלפני שלוש שנים, בסוף 2016, חתמה קווינקו על הסכם למתן אופציה למכירת קלאב הוטל לוטרקי לצד שלישי תמורת 8 מיליון יורו - עסקה שבסופו של דבר לא יצאה אל הפועל.</p>
      <figure>
        <img src="https://images1.calcalist.co.il/PicServer3/2019/10/07/939679/1NL.jpg"/>
        <figcaption>יריב לרנר ויגאל זילכה <br/>צילום: יחצ, חן מיקא</figcaption>
      </figure>
      <p>קזינו לוטרקי נחשב בעבר לסיפור הצלחה, ובתחילת העשור הקודם הוערך שוויו בקרוב למיליארד דולר.</p>
      <p>הקזינו היא נשוא מאבק רווי יצרים שניהלו בובליל וזילכה לאורך שנים, ואשר הגיע למי מנוחות בשנים האחרונות, בין היתר לאור כניסתו לתמונה של לרנר שהפך לבעל המניות המהותי בקווינקו לצד זילכה. בובליל, בעלי רשת קלאב הוטל, החזיק במניות הקזינו באמצעות חברה פרטית. בשנתיים האחרונות התרכז בובליל בשיפוץ ושינוי תדמית מלון קלאב הוטל אילת בהשקעה של מעל 100 מיליון שקל, ובשבוע שעבר אירח המלון שנחשב בעבר לעמימי, כנס גדול של אינטל העולמית.</p>
      <p>קווינקו ובובליל מחזיקים כל אחד ב-46% ממניות חברה ספרדית שמחזיקה בשני בתי הקזינו. זהות הרוכשים לא נחשפה בשלב זה עד להשלמת העסקה. אם התמורה לא תעבור תוך שנתיים העסקה תבוטל. קווינקו הבורסאית העריכה כי חלקה בעסקה, לאחר ניכוי הוצאות והלוואות, צפוי להסתכם ב-5.5 מיליון יורו ויירשם כרווח. המוכרים יקבלו שליש מכל תמורה עתידית שיקבל הקזינו בהליכים משפטיים שהוא מנהל מול רשויות המס ביוון בנושא החזרי מס.</p>
      <p>קווינקו מעריכה כי תרשום רווח נוסף של כ-5.5 מיליון דולר במועד השלמת העסקה, וזאת בגין חלקה בקרקע משותפת לקווינקו ולקלאב הוטל בקמבודיה, הקשורה לחברה הנמכרת.</p>
    </article>
  </body>
</html>