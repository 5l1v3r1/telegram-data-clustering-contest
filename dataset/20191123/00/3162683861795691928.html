<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ecotown.com.ua/news/Tretye-za-velychynoyu-misto-Kanady-maye-namir-vidmovytysya-vid-odnorazovoho-plastyka/"/>
    <meta property="og:site_name" content="Eco Town"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Третє за величиною місто Канади має намір відмовитися від одноразового пластика"/>
    <meta property="og:description" content="У Ванкувері – третьому за величиною місті Канади – мають намір суттєво обмежити реалізацію пластикових виробів одноразового застосування."/>
  </head>
  <body>
    <article>
      <h1>Третє за величиною місто Канади має намір відмовитися від одноразового пластика</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>У<b> </b>Ванкувері – третьому за величиною місті Канади – мають намір суттєво обмежити реалізацію пластикових виробів одноразового застосування.</p>
      <p>З такою пропозицією виступила міська рада найбільшого населеного пункту провінції Британська Колумбія, передає <a href="https://www.ukrinform.ua/rubric-culture/2823852-u-kanadskomu-vankuveri-hocut-zaboroniti-odnorazovij-plastik.html">Укрінформ</a>.</p>
      <p>Документом, зокрема, пропонується заборонити на території міста пластикові трубочки для пиття та одноразові пакети. Окрім цього, митом у 25 центів тепер обкладатимуться одноразові чашки, навіть виготовлені з паперу, та паперові пакети.</p>
      <p>Заборони набуватимуть чинності починаючи з квітня 2020 до січня 2021 року.</p>
      <p>Рішення набуде чинності після підтримки депутатів, які незабаром зберуться на відповідне голосування.</p>
      <p>Примітно, що у жовтні цього року парламент канадської провінції Нова Шотландія заборонив використання на території регіону одноразових пластикових пакетів. Улітку така сама заборона набула чинності у найменшій канадській провінції - Острів Принца Едварда. Про намір вжити подібних заходів оголосила влада Монреаля.</p>
      <p>До січня 2020 року повністю відмовитися від пластикових пакетів пообіцяла й одна із найбільших канадських торговельних мереж "Sobeys", яка має по всій країні 225 магазинів.</p>
    </article>
  </body>
</html>