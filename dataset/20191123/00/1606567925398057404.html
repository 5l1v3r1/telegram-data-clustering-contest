<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yeniasya.com.tr/ersin-acar/yalan-ci-dan-hayir-gelmez_507347"/>
    <meta property="og:site_name" content="YENİ ASYA"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Yalan/cı/dan hayır gelmez"/>
    <meta property="og:description" content="Bir Müslüman yalan söylemez."/>
  </head>
  <body>
    <article>
      <h1>Yalan/cı/dan hayır gelmez</h1>
      <h2>Bir Müslüman yalan söylemez.</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Ersin ACAR</a></address>
      <p>Mana-i muhalifi ile düşünürsek, o zaman yalan söyleyen Müslüman değildir sonucuna varılır mı, ona da ehli olanlar karar versin. Bildiğimiz bir şey var ki; kizb yani yalan küfrün esası, nifakın âlâmeti, yalancının Kudret-i Rabbaniyeye iftirası ve Rabbin hikmetlerinin zıttıdır.</p>
      <p>Müslüman olduğumuzu iddia ediyorsak yalandan uzak durmamız gerektiğini, sözüne güvenilir olmamız gerektiğini, Emin olanın ümmetine yakışır bir şekilde hayat idame etmemiz gerektiğini bilmemiz gerekiyor.</p>
      <p>Bilmek yetmiyor tabi; zira “bilenler helâk oldu, ancak bildiğini yaşayanlar müstesna...”</p>
      <p>Âlem çarşısı o kadar karmaşık bir yapıda ki; omuz omuza verdiğin hak dâvâ edenlerin yalan söylemesi bahsi geçen karmaşıklığın birinci âlâmeti olarak göze çarpıyor.</p>
      <p>“Her söylediğin yalan olarak sana yeter.” Hadisini dinlerken nasıl bir haleti ruhiye yaşıyoruz ki; tesir etmiyor, inanın anlamakta güçlük çekiyorum.</p>
      <p>Yalan bütün saltanatı ile aramızda geziyor ve biz birşeyler yapamıyoruz ya, işte yürek orada “cız” ediyor.</p>
      <p>Bu satırları okuyan ekseriyet başkasına ‘okuduğu’ ve bu satırları yazan fakir başkalarına ‘yazdığı’ için tesir etmeyecek biliyorum; lâkin bir gün o ekseriyetten birilerinin veya bizim aklımız başımıza gelirse bu satırlardan ders alırız diye yazıyorum.</p>
      <p>Sizi bilmem, ama ben bir çıkmazın içinde gibi hissediyorum kendimi. Kişi etrafını kendisi gibi bilir hakikatinden mi bilinmez; sizlerin de böyle bir çıkmazın içinde olduğunuzu düşünüyor, hiç olmazsa çıkış yolu çalışmalarına bir katkım olur diye yazıyorum.</p>
      <p>Yalan ve doğruluk imanın turnusolu kabul edilebilir. İşte bu turnusolu kullanmak bazı noktalarda bize yardım edebilir.</p>
      <p>Orda, burda, şurda olmanız fark etmez benim için; madem hazinenin taşınmasına gönül vermiş; o yüzden muhatabım için mekân veya toplumda birliktelik ayrımı yapmıyorum.</p>
      <p>Lütfen, yalan söyleyenlerden uzak durun. En azından her ne sebep olursa olsun hayır/şer farkı gözetmeksizin madem yalan söylüyor o adamla/rla bir hayır gelmeyeceğini iyi bilin! Rabbi Rahimim, facirin üzerinden de bu dini yayar diye sabredin. Unutmayın; Allah sabredenlerle beraberdir.</p>
    </article>
  </body>
</html>