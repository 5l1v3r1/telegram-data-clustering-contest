<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385411/yasal-bela-yetmedi-yasa-disi-bela-da-buyuyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:30:00+00:00"/>
    <meta property="og:title" content="Yasal bela yetmedi yasa dışı bela da büyüyor!"/>
    <meta property="og:description" content="Devlet eli ile vatandaşı harama teşvik eden yasal bahis siteleri yetmedi, yasa dışı bahis de giderek büyüyor…"/>
  </head>
  <body>
    <article>
      <h1>Yasal bela yetmedi yasa dışı bela da büyüyor!</h1>
      <h2>Devlet eli ile vatandaşı harama teşvik eden yasal bahis siteleri yetmedi, yasa dışı bahis de giderek büyüyor…</h2>
      <address>
        <time datetime="2019-11-23T00:30:00+00:00">23 Nov 2019, 00:30</time>
      </address>
      <p>Devlet eli ile oynatılan kumar yetmezmiş gibi bir de yasa dışı yollar ile oynatılan kumar ile de alın teri kurutulup, vatandaş harama teşvik edilerek toplumda tedavisi mümkün olmayan yaralar açılıyor. Ülkemizde 18-50 yaş arasındaki 5 milyon kişi bu belaya 50 milyar TL para verdi.</p>
      <p>Alın terinin düşmanı kumar belası bir türlü bitmek bilmiyor. Devlet kendi eli ile vatandaşın kumara ulaşmasını sağlarken, bunun üzerine bir de yasa dışı bahis siteleri ile de kumar yaygınlaşıyor. Önü bir türlü alınamayan ve her an her yerde özellikle gençlerin karşısına çıkan bu bahis illeti gençleri içinden çıkılamayacak bir bataklığa sürüklüyor. Mali Suçları Araştırma Kurulu’nun (MASAK) 2017 yılında hazırlayıp kamuoyu ile paylaştığı raporda, Türkiye’de 18-50 yaş arası grubunda olan 5 milyon kişinin 50 milyar TL yasa dışı bahis oynadığını kaydetti.</p>
      <h3>TOPLUMDA MADDİ VE MANEVİ YARALAR AÇIYOR</h3>
      <p>Devlet bu yasa dışı bahis sektörüne karşı mücadele etse de sektör tüm müdahalelere karşı katlanarak büyümeye ve toplumumuzu haram kazanca teşvik etmeye devam ediyor. Helalden uzaklaşıp harama başvurarak kolay yoldan para kazanma zehrini almış olan kişilerin adeta buluşma noktası haline gelen bu yasa dışı bahis sektörü hem maddi hem de manevi anlamda toplumumuzda kapatılamayan yaraların açılmasına neden oluyor.</p>
    </article>
  </body>
</html>