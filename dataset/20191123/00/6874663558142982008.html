<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774299,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="גנץ: &quot;אכהן שנתיים, אם נתניהו יזוכה - הוא יוכל לחזור&quot;"/>
    <meta property="og:description" content="יו&quot;ר כחול לבן הציע הערב לרה&quot;מ להסכים לממשלת אחדות בראשותו: &quot;אני אכהן כראש הממשלה בשנתיים הראשונות, אם נתניהו יזוכה הוא יוכל לחזור ולכהן כרה&quot;מ&quot;. גנץ פנה לראשי הליכוד: &quot;מנהיגי הליכוד - זה הזמן להשמיע את קולכם&quot;. על הגשת כתב האישום נגד נתניהו אמר: &quot;הקשבתי כאוב וגאה לדבריו של אביחי מנדלבליט&quot;"/>
  </head>
  <body>
    <article>
      <h1>גנץ: "אכהן שנתיים, אם נתניהו יזוכה - הוא יוכל לחזור"</h1>
      <h2>יו"ר כחול לבן הציע הערב לרה"מ להסכים לממשלת אחדות בראשותו: "אני אכהן כראש הממשלה בשנתיים הראשונות, אם נתניהו יזוכה הוא יוכל לחזור ולכהן כרה"מ". גנץ פנה לראשי הליכוד: "מנהיגי הליכוד - זה הזמן להשמיע את קולכם". על הגשת כתב האישום נגד נתניהו אמר: "הקשבתי כאוב וגאה לדבריו של אביחי מנדלבליט"</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">צבי זרחיה</a></address>
      <p>יו"ר כחול לבן בני גנץ הציע הערב לנתניהו לבוא לממשלת אחדות שתהיה בראשותו של גנץ בשנתיים הראשונות. גנץ אמר הערב כי "יש להקים ממשלת אחדות רחבה בראשותי כשאני אכהן כראש הממשלה בשנתיים הראשונות. אם נתניהו יזוכה הוא יוכל לחזור ולכהן כראש הממשלה. זו האלטרנטיבה היחידה למנוע בחירות מיותרות שרק אדם אחד רוצה בהם בניגוד לרצון העם".</p>
      <p>
        <b>לצפייה בכתב האישום המלא <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf"><b>לחצו כאן</b></a></b>
      </p>
      <p>
        <b> לצפייה בתמלילי החקירות בתיק 4000 </b>
        <a href="https://www.calcalist.co.il/local/home/0,7340,L-5671,00.html">
          <b>לחצו כאן</b>
        </a>
      </p>
      <p>גנץ פנה לראשי הליכוד ואמר להם: "מנהיגי הליכוד- זה הזמן להשמיע את קולכם. אני מכבד אתכם, ואתם שותפים לערכים הציוניים של שותפות ואחדות, כלכלה חזקה וחברה מאוחדת. זה הזמן להניח את הפחדים ולהצעיד את החברה הישראלית כולה לעידן חדש של ריפוי והחלמה".</p>
      <figure>
        <img src="https://images1.calcalist.co.il/PicServer3/2019/11/02/944495/1NL.jpg"/>
        <figcaption>יו"ר כחול לבן בני גנץ <br/>צילום: רויטרס</figcaption>
      </figure>
      <p>יו"ר כחול לבן הוסיף כי "אף אחד ממנהיגי המדינה לא העז לחשוב שהמדינה היא שלו ובלעדיו אין למדינה זכות קיום. אף אחד מהם לא העלה על דעתו לשסות איש באחיו, להסית איש באחיו ולקרוא במפורש או ברמז לפגיעה של איש באחיו. הקשבתי כאוב וגאה לדבריו של אביחי מנדלבליט. נתניהו אכן פטריוט ישראלי שהקדיש פרק משמעותי למדינה, אבל פטריוט אמיתי לא היה מחזיק את ישראל כבת ערובה למאבקו המשפטי. המדינה והאזרחים אינם בבעלותו האישית של אף מנהיג. הוא האחרון שיכול להסית".</p>
      <p>בתוך כך, על רקע <a href="https://www.calcalist.co.il/local/articles/0,7340,L-3774298,00.html">דבריו של ח"כ גדעון סער</a> שקרא לראש הממשלה נתניהו לקיים פריימריז בזק לראשות התנועה, אמר יו"ר מרכז הליכוד ח"כ חיים כץ כי אם יש מועמדים שרוצים להתמודד על ראשות הליכוד יש לאפשר להם לעשות כן.</p>
    </article>
  </body>
</html>