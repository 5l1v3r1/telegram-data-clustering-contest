<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939276/%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%A7%D8%AC%D8%A7%D8%B2%D9%87-%D8%AA%D9%84%D8%A7%D8%B7%D9%85-%D8%AF%D9%88%D8%A8%D8%A7%D8%B1%D9%87-%D8%AF%D8%B1-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2-%D8%B1%D8%A7-%D9%86%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="بانک مرکزی اجازه تلاطم دوباره در بازار ارز را نمی‌دهد"/>
    <meta property="og:description" content="عضو کمیسیون اقتصادی مجلس، با بیان اینکه شرایط برای بازگشت نرخ ارز به قیمت های نجومی فراهم نیست، گفت: بانک مرکزی اجازه چنین تلاطم هایی را نخواهد داد."/>
  </head>
  <body>
    <article>
      <h1>بانک مرکزی اجازه تلاطم دوباره در بازار ارز را نمی‌دهد</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>عضو کمیسیون اقتصادی مجلس، با بیان اینکه شرایط برای بازگشت نرخ ارز به قیمت های نجومی فراهم نیست، گفت: بانک مرکزی اجازه چنین تلاطم هایی را نخواهد داد.</p>
      <p>سید کاظم دلخوش در گفتگو با ایبِنا با اشاره به آخرین وضعیت بازار ارز و سکه، گفت: خوشبختانه نظارت های جدی بر بازار نرخ ارز و سکه را درگیر تلاطم های قیمتی نمی‌کند.</p>
      <p>نماینده مردم صومعه سرا در مجلس شورای اسلامی، با بیان اینکه ظرف چند روز ابتدایی افزایش نرخ بنزین رشد چند هزار تومانی قیمت دلار طبیعی بود، افزود: رشد ناچیز نرخ ارز پس از تغییر قیمت بنزین حباب موقتی بوده که به زودی تخلیه خواهد شد.</p>
      <p>دلخوش با تاکید بر اینکه بانک مرکزی می تواند کنترل بازار را به دست بگیرد، تصریح کرد: رشد قیمت ارز و رسیدن آن به اوج تلاطم های قیمتی ممکن نیست.</p>
      <p>این نماینده مردم در مجلس دهم، با بیان اینکه سیاست های بانک مرکزی در خصوص ساماندهی ارزی موقتی نبوده و به روزرسانی آن ها تداوم دارد، گفت: تجربه چند ماهه حضور دکتر همتی در بانک مرکزی نشان از تداوم ثبات نرخ ها در بازار دارد.</p>
      <p>دلخوش با تاکید بر اینکه دولت در خصوص افزایش نرخ بنزین باید مراقب قیمت اقلام اساسی مردم باشد، تصریح کرد: جلوگیری از افزایش نرخ تورم از ۴درصد اعلامی یکی از ملزومات ساماندهی وضعیت بازار است.</p>
      <p>این عضو کمیسیون اقتصادی مجلس شورای اسلامی، با بیان اینکه برای کاهش واقعی قیمت ارز ایجاد ثبات در شرایط اقتصادی ضروری است، گفت: به طور حتم پس از از بین رفتن حباب ایجاد شده در نتیجه نرخ بنزین نرخ ارز دوباره روند کاهشی خود را دنبال خواهد کرد.</p>
    </article>
  </body>
</html>