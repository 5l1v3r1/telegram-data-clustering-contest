<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200589"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="মাগুরায় আওয়ামী লীগ কর্মীকে কুপিয়ে হত্যা"/>
    <meta property="og:description" content="মাগুরার মহম্মদপুরে আধিপত্য বিস্তারকে কেন্দ্র করে প্রতিপক্ষের হামলায় মুক্তার মোল্লা (৬০) নামে আওয়ামী লীগের এক কর্মী নিহত হয়েছেন। আজ সকালে উপজেলার বাবুখালী ইউনিয়নের শিবরামপুর গ্রামে এ ঘটনা ঘটে। মাগুরার অতিরিক্ত পুলিশ সুপার (পদোন্নতিপ্রাপ্ত) তারিকুল ইসালাম এ তথ্য নিশ্চিত করেছেন। তিনি জানান, এলাকায় আধিপত্য বিস্তার নিয়ে মোল্লা ও মৃধা বংশের মধ্যে দীর্ঘদিন ধরে বিরোধ চলে আসছিলো। মোল্লা বংশ আওয়ামী লীগের রাজনীতির সঙ্গে জড়িত। অন্যদিকে মৃধা গোষ্ঠি বিএনপির রাজনীতি করলেও সম্প্রতি সামাজিকভাবে তারা স্থানীয় আওয়ামী লীগের একটি গ্রুপের সঙ্গে সম্পৃক্ত হয়েছে। সামাজিক এ বিরোধ নিয়ে ক’দিন ধরে দু’পক্ষের মধ্যে উত্তেজনা বিরাজ করছিলো। এর সূত্র ধরে আজ সকালে একটি বিরোধপূর্ণ জমির গাছকাটা নিয়ে মৃধা গোষ্ঠির  লোকেরা পার্শ্ববর্তী ঘুলিয়া গ্রামের আজহার শিকদারসহ তাদের সামাজিক দলভুক্ত একটি গ্রুপ নিয়ে শিবরামপুর গ্রামে মুক্তার মোল্লার বাড়িতে গিয়ে তাকে কুপিয়ে জখম করে। বাড়ির লোকেরা আহত অবস্থায় তাকে উদ্ধার করে মাগুরা ২৫০ শয্যা হাসপাতালে নিয়ে গেলে দায়িত্বরত চিকিৎসক তাকে মৃত ঘোষণা করেন। মাগুরা ২৫০ শয্যা হাসপাতালের জরুরি বিভাগের চিকিৎসক মশিউর রহমান বলেন, ধারালো…"/>
  </head>
  <body>
    <article>
      <h1>মাগুরায় আওয়ামী লীগ কর্মীকে কুপিয়ে হত্যা</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">অনলাইন ডেস্ক</a></address>
      <p>মাগুরার মহম্মদপুরে আধিপত্য বিস্তারকে কেন্দ্র করে প্রতিপক্ষের হামলায় মুক্তার মোল্লা (৬০) নামে আওয়ামী লীগের এক কর্মী নিহত হয়েছেন। আজ সকালে উপজেলার বাবুখালী ইউনিয়নের শিবরামপুর গ্রামে এ ঘটনা ঘটে। মাগুরার অতিরিক্ত পুলিশ সুপার (পদোন্নতিপ্রাপ্ত) তারিকুল ইসালাম এ তথ্য নিশ্চিত করেছেন।</p>
      <p>তিনি জানান, এলাকায় আধিপত্য বিস্তার নিয়ে মোল্লা ও মৃধা বংশের মধ্যে দীর্ঘদিন ধরে বিরোধ চলে আসছিলো। মোল্লা বংশ আওয়ামী লীগের রাজনীতির সঙ্গে জড়িত। অন্যদিকে মৃধা গোষ্ঠি বিএনপির রাজনীতি করলেও সম্প্রতি সামাজিকভাবে তারা স্থানীয় আওয়ামী লীগের একটি গ্রুপের সঙ্গে সম্পৃক্ত হয়েছে। সামাজিক এ বিরোধ নিয়ে ক’দিন ধরে দু’পক্ষের মধ্যে উত্তেজনা বিরাজ করছিলো।</p>
      <p>এর সূত্র ধরে আজ সকালে একটি বিরোধপূর্ণ জমির গাছকাটা নিয়ে মৃধা গোষ্ঠির  লোকেরা পার্শ্ববর্তী ঘুলিয়া গ্রামের আজহার শিকদারসহ তাদের সামাজিক দলভুক্ত একটি গ্রুপ নিয়ে শিবরামপুর গ্রামে মুক্তার মোল্লার বাড়িতে গিয়ে তাকে কুপিয়ে জখম করে।</p>
      <p>বাড়ির লোকেরা আহত অবস্থায় তাকে উদ্ধার করে মাগুরা ২৫০ শয্যা হাসপাতালে নিয়ে গেলে দায়িত্বরত চিকিৎসক তাকে মৃত ঘোষণা করেন। মাগুরা ২৫০ শয্যা হাসপাতালের জরুরি বিভাগের চিকিৎসক মশিউর রহমান বলেন, ধারালো অস্ত্রের আঘাতে মুক্তার হোসেনের মৃত্যু হয়েছে।</p>
      <p>মহম্মদপুর থানার ভারপ্রাপ্ত কর্মকর্তা (ওসি) তারক নাথ বিশ্বাস ঘটনার সত্যতা নিশ্চিত করে জানান, ঘটনার পর উভয়পক্ষের মধ্যে ধাওয়া-পাল্টা ধাওয়া ও বাড়িঘর লুটপাটের চেষ্টাও হয়। তবে পরিস্থিতি নিয়ন্ত্রণে স্থানীয় ফাঁড়ি, মহম্মদপুর থানা পুলিশ কাজ করছে। পাশাপাশি মাগুরা থেকে অতিরিক্ত রিজার্ভ পুলিশ আনা হচ্ছে।</p>
      <p>এই বিভাগের সর্বাধিক পঠিত</p>
    </article>
  </body>
</html>