<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699648/%DA%86%D8%B1%D8%A7-%D9%BE%D9%85%D9%BE-%D8%A8%D9%86%D8%B2%DB%8C%D9%86-%D9%87%D8%A7-%D8%B4%D9%84%D9%88%D8%BA-%D8%B4%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="چرا پمپ بنزین ها شلوغ شدند؟"/>
    <meta property="og:description" content="طی یک هفته دو سهمیه ۶۰ لیتری به خودروهای شخصی اختصاص یافته و با توجه به اینکه بنزین شارژ شده به مدت ۶ ماه قابل ذخیره است، می‌تواند طی یک تا دو ماه نیاز اغلب دارندگان خودرو به بنزین را تامین و میزان تقاضا برای بنزین غیرسهمیه‌ای را تحت‌تاثیر قرار دهد."/>
  </head>
  <body>
    <article>
      <h1>چرا پمپ بنزین ها شلوغ شدند؟</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>طی یک هفته دو سهمیه ۶۰ لیتری به خودروهای شخصی اختصاص یافته و با توجه به اینکه بنزین شارژ شده به مدت ۶ ماه قابل ذخیره است، می‌تواند طی یک تا دو ماه نیاز اغلب دارندگان خودرو به بنزین را تامین و میزان تقاضا برای بنزین غیرسهمیه‌ای را تحت‌تاثیر قرار دهد.</b>
      </p>
      <figure>
        <img src="https://cdn.asriran.com/files/fa/news/1398/9/2/1039616_955.jpg"/>
      </figure>
      <p> بامداد روز جمعه کارت‌های سوخت ۶۰ لیتر به‌عنوان سهمیه بنزین آذرماه شارژ شدند. سهمیه‌بندی بنزین و دونرخی شدن این سوخت حدود یک هفته پیش و با اختصاص سهمیه ۶۰ لیتری برای آبان‌ماه آغاز شد. <br/><br/>قیمت سهمیه‌ای بنزین ۱۵۰۰ تومان و نرخ آزاد آن ۳ هزار تومان به ازای هر لیتر است. آن‌طور که شرکت ملی پخش فرآورده‌های نفتی اعلام کرده، سهمیه سوخت اختصاص یافته به خودروهای شخصی و موتورسیکلت‌ها به مدت ۶ماه در کارت‌های سوخت ذخیره می‌شود.<br/><br/>بر این اساس طی یک هفته دو سهمیه ۶۰ لیتری به خودروهای شخصی اختصاص یافته و با توجه به اینکه بنزین شارژ شده به مدت ۶ ماه قابل ذخیره است، می‌تواند طی یک تا دو ماه نیاز اغلب دارندگان خودرو به بنزین را تامین و میزان تقاضا برای بنزین غیرسهمیه‌ای را تحت‌تاثیر قرار دهد. <br/><br/>درخصوص افرادی که هنوز اقدام به دریافت کارت سوخت نکرده‌اند مانند سهمیه بنزین آبان ماه، سهمیه‌ آذر آنها واریز شده و به مدت ۶ماه ذخیره می‌ماند. همچنین شرکت ملی پخش فرآورده‌های نفتی اعلام کرد برخی شایعه‌های منتشره درباره تخصیص سهمیه سوخت به یکی از خودروهای مالکان چند خودرو، صحت ندارد و سهمیه سوخت به کارت سوخت همه خودروها تعلق می‌گیرد و تاکنون سیاست دیگری به این شرکت ابلاغ نشده است.<br/><br/>با این حال باطل شدن بنزین سهمیه‌ای خودروهای عمومی موضوعی است که ظاهرا عامل اصلی شلوغی در پمپ‌بنزین‌ها طی روزهای گذشته بوده است.<br/><br/><b>سهمیه‌ خودروهای عمومی و شلوغی جایگاه‌ها</b><br/><br/>درحالی‌که از روز اول سهمیه‌بندی اعلام شده بود که سهمیه خودروها به مدت ۶ ماه در کارت‌های سوخت ذخیره می‌شود، همزمان با واریز سهمیه آذر ماه اعلام شده که این قانون تنها برای خودروهای شخصی و موتورسیکلت‌ها برقرار است و با پایان ماه‌ بنزین ذخیره شده در کارت‌های خودروهای عمومی و باری باطل می‌شود. <br/><br/>آن‌طور که اطلاعیه اخیر شرکت ملی پخش نشان می‌دهد، این موضوع به مراجعه فراوان این نوع خودروها به جایگاه‌های سوخت در آخرین روز آبان منجر شده است. از این رو شرکت ملی پخش اعلام کرده که «مالکان خودروهای عمومی، نباید نگران حفظ مانده سهمیه سوخت واریزی باشند، این سهمیه‌ها طی چند روز آینده مورد بازنگری قرار گرفته و در صورت نیاز تغییرات اعمال خواهد شد.» براساس اطلاعیه‌های قبلی این سازمان، میزان سهمیه تاکسی‌های بنزینی ۴۰۰ لیتر در ماه و میزان سهمیه تاکسی‌های دوگانه‌سوز آبان ماه ۲۰۰ لیتر و از آذر به بعد ۲۵۰ لیتر در ماه است. <br/><br/>وانت‌ها نیز بر حسب دوگانه سوز بودن و مدل خودرو بین ۶۰ تا ۳۰۰ لیتر در ماه سهمیه بنزین خواهند داشت. سهمیه آمبولانس‌ها نیز ۵۰۰ لیتر است.</p>
      <p>رئیس هیات امنای اتحادیه جایگاه‌داران کشور نیز در گفت‌وگو با «ایرنا» شلوغی جایگاه‌ها را به‌دلیل باطل شدن سهمیه ماهانه خودروهای عمومی تایید کرده است. به گفته ولی‌الله محمودی، طبق سنوات گذشته سهمیه‌بندی بنزین موجب دلال‌بازی و فروش سوخت در کنار جایگاه‌ها می‌شود که همین امر باعث هجوم مردم و شلوغی جایگاه‌ها شده است.<br/><br/>با توجه به سهمیه‌بندی و سوختن بنزین باقی‌مانده در کارت‌های برخی گروه‌ها همچون تاکسی‌داران، وانت‌بارها و آژانس‌ها در پایان هر ماه، این گروه اقدام به فروش بنزین در اطراف جایگاه‌ها و حتی فروش دبه‌ای می‌کنند که همین امر موجب شلوغی جایگاه‌های سوخت در سراسر کشور شده است. <br/><br/>محمودی تصریح کرد: همچنین شلوغی در ابتدای هر ماه نیز به‌دلیل شارژ شدن کارت سوخت همه مشترکان است که می‌خواهند از بنزین یارانه‌ای خود استفاده کنند. <br/><br/>رئیس هیات امنای اتحادیه جایگاه‌داران کشور با تاکید بر اینکه جایگاه‌های سوخت آمادگی این حجم از هجوم مردم برای مصرف بنزین را ندارند، گفت: طبق تجربه گذشته، از این پس در ۸ تا ۱۰ روز پایان هر ماه شاهد هجوم مردم برای استفاده از بنزین دلالی و در یک هفته ابتدای هر ماه شاهد هجوم مردم برای استفاده از کارت‌های یارانه خواهیم بود. رئیس هیات امنای اتحادیه جایگاه‌داران کشور هرچند خروج برخی جایگاه‌ها از مدار بهره‌برداری را به‌دلیل خسارت‌های وارد شده تایید می‎کند، اما این موضوع را عامل شلوغی جایگاه‌های سوخت نمی‌داند.</p>
      <p><b>یک ماه؛ زمان لازم برای تعمیر جایگاه‎ها</b><br/><br/>در پی ناآرامی‌های اخیر به‌دنبال اجرای طرح اصلاح قیمت بنزین، تعدادی از جایگاه‌های سوخت هم دچار تخریب و آتش‌سوزی شدند که هنوز برآورد دقیقی از خسارات وارده اعلام نشده است. <br/><br/>به ‌گزارش «ایسنا» در استان تهران حدود ۲۵ جایگاه دچار آسیب و خسارت شده‌اند که بیشتر مربوط به حومه تهران بوده است.<br/><br/>محمد عطاپور، مشاور عالی انجمن مالکان جایگاه‌ها و مجتمع‌های خدماتی رفاهی بین‌راهی در پاسخ به این سوال که برای احیای یک جایگاه سوخت آسیب‌دیده چه میزان زمان لازم است؟ اعلام کرد: این مساله بستگی به میزان حمایت دولت دارد؛ چراکه اگر اعتبار لازم تامین شود باتوجه به اینکه زیرساخت‌ها آماده است، هر جایگاه برای احیا به یک ماه زمان نیاز دارد. <br/><br/>او با تاکید بر اینکه همه جایگاه‌ها بیمه اجباری هستند، اظهار کرد: رقمی که از سوی بیمه به جایگاه‌های آسیب‌دیده داده می‌شود، تنها بخشی از هزینه‌های بازسازی و مرمت و راه‌اندازی جایگاه‌های سوخت را تامین می‌کند بنابراین به حمایت و پشتیبانی وزارت نفت و شرکت ملی پخش نیاز است. <br/><br/>مصطفی محمودی، رئیس اتحادیه جایگاه‌داران سوخت نیز در گفت‌وگو با «ایرنا» اعلام کرده: «بیمه جایگاه‌های سوخت بیمه کاملی است و علاوه بر بیمه آتش‌سوزی و حادثه، بیمه بلوا و شورش نیز در آن وجود دارد؛ با این حال مشخص نیست شرکت‌های بیمه تا چه میزان در پرداخت خسارت‌ها همکاری داشته باشند.»او با بیان اینکه کارشناسان بیمه باید با حضور در جایگاه‌های سوخت میزان خسارت را مشخص کنند، گفت:‌ در تعدادی از جایگاه‌ها بازدید انجام شده و در سایر جایگاه‌ها نیز در چند روز آینده کارشناسان مراجعه خواهند کرد.<br/><br/>محمودی تاکید کرد: ‌البته تعیین خسارت و پرداخت آن به جایگاه‌ها باید با سرعت انجام شود و این‌کار نمی‌تواند خیلی طولانی باشد. به گفته محمودی از شرکت‌های بیمه تقاضا شده برآورد خسارات را اعلام کنند و تا اوایل هفته آینده می‌توان برآوردی دقیق از میزان خسارات داشت.</p>
      <p><b>استقبال از گازسوز کردن خودروها</b><br/><br/>آن‌طور که «ایسنا» گزارش می‌دهد، هم‌زمان با اجرای طرح سهمیه‌بندی بنزین تقاضا برای گازسوز کردن خودروها افزایش یافته به‌طوری که روزانه ۳۰هزار تقاضا برای این مساله ثبت می‌شود. <br/><br/>متقاضیان برای گازسوز کردن خودروها می‌توانند به سامانه جامع اطلاعات خودروهای دوگانه‌سوز (NGVI.IR) مراجعه و از طریق گزینه تبدیل خودروها، برای ثبت‌نام تبدیل خودروی خود اقدام کنند. در مدت یک هفته از طرف اتحادیه سوخت‌های جایگزین پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند.<br/><br/>رئیس اتحادیه سوخت‌های جایگزین در این باره اظهار کرد: اولویت تبدیل خودروها با افرادی است که زودتر در سامانه ثبت‌نام کرده‌اند و لازم است متقاضیان تبدیل هرچه زودتر درخواست خود را ثبت کنند و حداکثر ظرف دو ماه آینده خدمات‌رسانی به همه متقاضیان گازسوز کردن خودروها انجام خواهد شد. او هزینه تبدیل خودروها به دوگانه‌سوز را بسته به کیفیت کیت، نوع خودرو و سایز مخزن به‌صورت میانگین ۵/ ۲ تا ۵/ ۴ میلیون تومان اعلام کرد و اطمینان خاطر داد که این رقم ثابت است.<br/><br/>او همچنین با تاکید بر اینکه تبدیل خودروها به گازسوز تحت نظارت وزارت صنعت، معدن و تجارت (صمت) و سازمان استاندارد انجام می‌شود، گفت: هم‌اکنون ۲۵۰ واحد کارگاهی مجاز در کشور آماده خدمات‌رسانی به هم‌وطنان هستند که با احتساب ۱۳۰ واحد در حال ساخت، تا یک ماه آینده این تعداد به ۳۸۰ واحد افزایش می‌یابد.</p>
    </article>
  </body>
</html>