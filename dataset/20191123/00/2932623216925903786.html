<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.turkiyegazetesi.com.tr/politika/664385.aspx"/>
    <meta property="og:site_name" content="Türkiye Gazetesi"/>
    <meta property="article:published_time" content="2019-11-23T00:26:00+00:00"/>
    <meta property="og:title" content="Bahçeli: Seçimler zamanında yapılmalı"/>
    <meta property="og:description" content="Siyaset gündemini sık sık meşgul eden erken seçim tartışmalarına Cumhur İttifakı’nın ortağı olan MHP son noktayı koydu. MHP Genel Başkanı Devlet Bahçeli, erken seçimlerin tartışmalarıyla ilgili; seçimlerin zamanında yapılması gerektiğini savundu."/>
  </head>
  <body>
    <article>
      <h1>Bahçeli: Seçimler zamanında yapılmalı</h1>
      <address>
        <time datetime="2019-11-23T00:26:00+00:00">23 Nov 2019, 00:26</time>
      </address>
      <p>
        <b>Siyaset gündemini sık sık meşgul eden erken seçim tartışmalarına Cumhur İttifakı’nın ortağı olan MHP son noktayı koydu. MHP Genel Başkanı Devlet Bahçeli, erken seçimlerin tartışmalarıyla ilgili; seçimlerin zamanında yapılması gerektiğini savundu.</b>
      </p>
      <p>Devlet Bahçeli yaptığı açıklamada şunları kaydetti: “Ülke gündemi maksatlı ve mahsurlu tartışmalarla meşgul ediliyor. Siyasi süreç tehlikeli kaymalar yaşıyor, dikkatle analiz edilmesi gereken kutuplaşmalara çekiliyor.<br/> Türkiye 9 Temmuz 2018 tarihi itibariyle yeni bir hükümet sistemine resmen geçmiştir. 27.Dönem Milletvekili Genel Seçimleri 24 Haziran 2018’de yapılmıştır. Yegâne öncelik 2023 hedeflerini yakalamak olmalıdır. Cumhurbaşkanlığı Hükümet Sistemi’yle birlikte demokratikleşme, normalleşme ve istikrar ortamının sağlanması konusunda Cumhur İttifakı kararlıdır.<br/>Kim ne yaparsa yapsın, ne söylerse söylesin, hangi ayak oyunlarına heves ederse etsin 2023’e kadar Türkiye’nin kararlı duruş ve tutumu zaafa uğramayacak, hedeflerden sapma gösterilmeyecektir. Bu konuda söz birliği, güç birliği, irade birliği çok açıktır, tartışmasızdır.Türkiye’yi kaos ve kargaşaya sürüklemek için iştah ve izansızlıkla bekleyen çevrelere fırsat verilmeyecektir. Görüşümüz nettir. Milletvekili Genel Seçimleri zamanında, yani 2023 yılının Haziran ayında yapılmalıdır.</p>
    </article>
  </body>
</html>