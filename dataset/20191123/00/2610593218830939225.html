<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zvonline.sk/divadelny-december-otvoria-pom-pomove-rozpravky/"/>
    <meta property="og:site_name" content="ZVONLINE.sk"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Divadelný december otvoria Pom Pomove rozprávky"/>
    <meta property="og:description" content="V Divadle Jozefa Gregora Tajovského vo Zvolene ožijú v decembri dobrodružné príbehy tajomného Pom Poma vo svete fantázie. Kto je Pom Pom? Občas vyzerá ako brmbolec, občas ako parochňa a občas ako klbko vlny. Dievčatku Babuli stihne cestou do školy predstaviť Artúra Buchtu, Gumovacieho pavúka aj Hodinovú Skočpružinu, ktorá sa záhadne stratí z vežových hodín. Celé mesto preto žije v popletenom čase, až kým sa Pom Pom s Babuľou nepodujmú nájsť riešenie."/>
  </head>
  <body>
    <article>
      <h1>Divadelný december otvoria Pom Pomove rozprávky</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">TS DJGT (Uršuľa Turčanová)</a></address>
      <p>
        <b>V Divadle Jozefa Gregora Tajovského vo Zvolene ožijú v decembri dobrodružné príbehy tajomného Pom Poma vo svete fantázie.</b>
      </p>
      <figure>
        <img src="https://zvonline.sk/wp-content/uploads/2019/11/PLAGAT-pom-pom.jpg"/>
      </figure>
      <p>Kto je Pom Pom? Občas vyzerá ako brmbolec, občas ako parochňa a občas ako klbko vlny. Dievčatku Babuli stihne cestou do školy predstaviť Artúra Buchtu, Gumovacieho pavúka aj Hodinovú Skočpružinu, ktorá sa záhadne stratí z vežových hodín. Celé mesto preto žije v popletenom čase, až kým sa Pom Pom s Babuľou nepodujmú nájsť riešenie.</p>
      <p>Pom Pomove rozprávky sú kultovým dielom maďarského autora Istvána Csukása. Sú známe originálnou fantáziou, láskavým humorom, podporou priateľstva a nezdolným optimizmom, že všetko v živote sa dá napraviť, len treba nájsť spôsob ako. Dramatizácia režiséra Petra Palika spája viaceré rozprávky do jedného pútavého dobrodružného príbehu. Niektoré z postáv spoznajú deti v okúzľujúcej bábkovej podobe a celý vizuál rozprávky je vďaka výtvarníčkam Nadi Salbotovej a Martine Fintorovej veľmi pôsobivý.</p>
      <p>Zážitok dopĺňajú piesne hudobníkov Martina Geišberga a Daniela Špinera. Na pohybovej spolupráci sa podieľa Anna Gromanová a dramaturgiu má pod palcom Uršuľa Turčanová. Hravý svet Pom Pomových rozprávok oživí na javisku šestica hercov DJGT, ktorými sú Veronika Slamková, Lucia Letková, Katarína Rozkošová, Juraj Smutný, Ján Marcinek a Richard Sanitra.</p>
      <p>Rozprávka je určená pre deti vo veku od štyroch rokov. Horná veková hranica je pre tento fantazijný divadelný zážitok neobmedzená. <b>Premiéra sa uskutoční v nedeľu 1. decembra o 15.00 hod. </b>Po skončení je pripravená autogramiáda hercov a tvorivé dielne inšpirované brmbolcovými variáciami. Rozprávka spríjemní deťom mikulášsky týždeň a divadlo ju uvedie aj medzi sviatkami, konkrétne v piatok 27. decembra v slávnostnom sviatočnom čase.</p>
      <figure>
        <a href="https://turbo.web2media.sk/adnoclick.php?pid=509&amp;ord=[timestamp]">
          <img src="https://turbo.web2media.sk/adnoscript.php?pid=509&amp;ord=[timestamp]"/>
        </a>
      </figure>
    </article>
  </body>
</html>