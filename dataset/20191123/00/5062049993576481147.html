<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10741--kerberova-bude-nove-spolupracovat-s-byvalym-trenerem-keysove"/>
    <meta property="og:site_name" content="Tenisový svět"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Kerberová bude nově spolupracovat s bývalým trenérem Keysové"/>
    <meta property="og:description" content="Angelique Kerberová konečně našla nového trenéra. Po neúspěšných námluvách se Saschou Bajinem se trojnásobná grandslamová šampionka dohodla na spolupráci s krajanem Dieterem Kindlmannem. Sedmatřicetiletý Němec vedl v minulosti Američanku Madison Keysovou či Belgičanku Elise Mertensovou."/>
  </head>
  <body>
    <article>
      <h1>Kerberová bude nově spolupracovat s bývalým trenérem Keysové</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Angelique Kerberová konečně našla nového trenéra. Po neúspěšných námluvách se Saschou Bajinem se trojnásobná grandslamová šampionka dohodla na spolupráci s krajanem Dieterem Kindlmannem. Sedmatřicetiletý Němec vedl v minulosti Američanku Madison Keysovou či Belgičanku Elise Mertensovou.</b>
      </p>
      <p>„Užila jsem si dovolenou, ale už jsem natěšená, až se vrátím k tréninku. S radostí vám oznamuji, že se Didi Kindlmann připojuje do mého týmu v roli nového kouče,“ oznámila Kerberová angažování svého krajana. </p>
      <p>„Teď nám začíná práce. Jsem vděčná za lidi v mém týmu, kteří se mnou sdílejí stejnou vizi,“ dodala aktuálně dvacátá nejlepší tenistka světa.</p>
      <p>Jednatřicetiletá Kerberová chtěla původně spolupracovat s dalším Němcem – Saschou Bajinem. Ten však dal přednost angažmá u Belgičanky Kim Clijstersové, která chystá v příští sezoně comeback do světa profesionálního tenisu. </p>
      <p>Dieter Kindlmanna byl na žebříčku ATP nejvýše na 130. místě a získal čtyři singlové tituly na challengerech.  Sedmatřicetiletý tenisový odborník vedl před dvěma lety Američanku Madison Keysovou. Poté trénoval Belgičanku Mertensovou a Australanku Tomljanovicovou.</p>
      <figure>
        <iframe data-src="https://twitter.com/AngeliqueKerber/status/1197469611312254977?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Jan Havlovic, foto: Twitter – Angelique Kerberová</footer>
    </article>
  </body>
</html>