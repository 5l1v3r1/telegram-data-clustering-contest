<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699784/%D8%A2%D8%BA%D8%A7%D8%B2-%D8%AA%D9%88%D8%B2%DB%8C%D8%B9-%D8%B4%DB%8C%D8%B1-%D9%85%D8%AF%D8%A7%D8%B1%D8%B3-%D9%85%DB%8C%D8%A7%D9%86-3-%D9%85%DB%8C%D9%84%DB%8C%D9%88%D9%86-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="آغاز توزیع شیر مدارس میان 3 میلیون دانش‌آموز"/>
    <meta property="og:description" content="معاون وزارت آموزش و پرورش با اشاره به این که با اختصاص اعتبار صدمیلیارد تومانی کار توزیع شیر در مدارس ۸ استان کشور آغاز شد، گفت: ۳ میلیون نفر از دانش‌آموزان تا پایان سال تحصیلی ۲۱ تا ۳۱ نوبت شیر دریافت می‌کنند."/>
  </head>
  <body>
    <article>
      <h1>آغاز توزیع شیر مدارس میان 3 میلیون دانش‌آموز</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039910_564.jpg"/>
      </figure>
      <p>معاون وزارت آموزش و پرورش با اشاره به این که با اختصاص اعتبار صدمیلیارد تومانی کار توزیع شیر در مدارس ۸ استان کشور آغاز شد، گفت: ۳ میلیون نفر از دانش‌آموزان تا پایان سال تحصیلی ۲۱ تا ۳۱ نوبت شیر دریافت می‌کنند.</p>
      <p>به گزارش تسنیم، علی الهیارترکمن معاون برنامه‌ریزی و توسعه منابع وزارت آموزش و پرورش درباره آغاز توزیع شیر در مدارس اظهار کرد: بعد از 2 سال که به دلیل محدودیت‌های اعتباری نتوانستیم توزیع شیر را در مدارس داشته باشیم، امسال با اختصاص صد میلیارد تومان از محل اعتبارات هدفمندی یارانه‌ها توزیع شیر در مدارس آغاز شد.</p>
      <p>وی افزود: اعتبار صد میلیارد تومانی به آموزش و پرورش ابلاغ شده است و در 8 استان که جامعه هدف ما هستند کار توزیع شیر آغاز می‌شود.</p>
      <p>معاون برنامه‌ریزی و توسعه منابع وزارت آموزش و پرورش با اشاره به این که در قانون بودجه سال 98، اعتبار 200 میلیارد تومانی برای شیر مدارس تعیین شده بود، گفت: به دلیل محدودیت‌های اعتباری فقط صد میلیارد تومان به آموزش و پرورش ابلاغ شد و ما ناچار شدیم با توجه به این اعتبار، 8 استان که از نظر شاخص‌های تغذیه‌ای وضعیت پایین‌تری نسبت به متوسط کشوری دارند را در دستور کار قرار دهیم.</p>
      <p>3 میلیون دانش‌آموز تا پایان سال تحصیلی 21 تا 31 نوبت شیر دریافت می‌کنند</p>
      <p>الهیارترکمن ادامه داد: در 8 استان کشور کار توزیع شیر در مدارس آغاز می‌شود و حدود 3 میلیون نفر از جمعیت 15میلیون و 700 هزار نفری دانش‌آموزان به تعداد 21 تا 31 نوبت تحت پوشش توزیع شیر تا پایان سال تحصیلی قرار خواهند گرفت.</p>
      <p>وی مطرح کرد: از آنجایی که پیش‌بینی می‌کردیم، امسال بخشی از اعتبار مربوط به توزیع شیر در مدارس را دریافت کنیم با همکاری وزارت صمت و ستاد تنظیم بازار، کارهای مقدماتی را از 2 ماه قبل آغاز کردیم و هماهنگی لازم با اتحادیه صنایع لبنی اتفاق افتاده است.</p>
      <p>معاون برنامه‌ریزی و توسعه منابع وزارت آموزش و پرورش افزود: شیر در مدارس 8 استان ایلام، بوشهر، سیستان و بلوچستان، خراسان جنوبی، خوزستان، کرمان، کهکیلویه و بویراحمد و هرمزگان و تلاش ما این است که دانش‌آموزان تمام مقاطع تحصیلی را تحت پوشش ببریم اما اولویت با دانش‌آموزان دوره ابتدایی و متوسطه اول است.</p>
    </article>
  </body>
</html>