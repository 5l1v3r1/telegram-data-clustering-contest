<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/vajgl-zapusca-erjavca-ocenjujem-da-v-desus-zame-ni-vec-prostora-vodstvo-stranje-je-potrebno-temeljite-prenove-742751"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Vajgl zapušča Erjavca: Ocenjujem, da v DeSUS zame ni več prostora, vodstvo stranke je potrebno temeljite prenove"/>
    <meta property="og:description" content="V stranki DeSUS se napetost pred januarskim volilnim kongresom stopnjuje. Ob tem, da je kadrovska komisija DeSUS ugotovila, da pri kandidaturah Erjavčevih prot"/>
  </head>
  <body>
    <article>
      <h1>Vajgl zapušča Erjavca: Ocenjujem, da v DeSUS zame ni več prostora, vodstvo stranke je potrebno temeljite prenove</h1>
      <h2>
        <b>V stranki DeSUS se napetost pred januarskim volilnim kongresom stopnjuje. Ob tem, da je kadrovska komisija DeSUS ugotovila, da pri kandidaturah Erjavčevih protikandidatov za vodenje stranke Aleksandri Pivec in Borutu Stražišarju obstajajo vsebinski zadržki, nekdanji evropski poslanec Ivo Vajgl zapušča stranko, poroča Dnevnik.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>"Glede na stališča, ki jih sam zastopam, ocenjujem, da v DeSUS zame ni več prostora, zato izstopam iz stranke," je časniku zaupal nekdanji evropski poslanec. A če bo na kongresu stranke zmagala Pivčeva, bo Vajgl, kot napoveduje, najverjetneje obnovil svoje članstvo v stranki.<br/><br/>Vajgl ocenjuje, da bi morala možnost kandidiranja veljati za vse člane stranke. Vsebinski zadržki kadrovske komisije pri Pivčevi in Stražišarju se mu zdijo še toliko bolj absurdni, ker se nanašajo na ministrico, ki v vladi zastopa stranko DeSUS. "Normalno bi bilo, da stranka stoji za svojo ministrico, dokler se ji krivda ne dokaže," pravi Vajgl in dodaja, da je vodstvo stranke potrebno temeljite prenove in obnove.<br/><br/>Kadrovska komisija stranke DeSUS je namreč pri kandidaturah Pivčeve in Stražišarja ugotovila, da oba sicer izpolnjujeta formalne pogoje, a predlagala izvršnemu odboru, da se z njima še enkrat pogovori. Stražišarju očitajo, da se je v stranko včlanil šele v času kandidacijskega postopka, pri Pivčevi pa navajajo očitke v zvezi s projektom SRIPT.</p>
      <p>Predsednik stranke Karl Erjavec je za STA zanikal poročanje POP TV o tem, da je kadrovska komisija blokirala njuni kandidaturi. Po njegovih besedah bodo vse tri kandidature obravnavali v sredo na izvršnem odboru stranke. Kandidatno listo mora potrditi še svet stranke.<br/><br/>Po navedbah časnika je več sogovornikov iz vrst DeSUS nad sklepom kadrovske komisije presenečenih. Izpostavljajo, da je v statutu jasno določeno, da ima član pravico, da voli in je voljen v organe stranke. Da bi kadrovska komisija v preteklosti izrekala kakšne vsebinske zadržke, se ne spomnijo.<br/><br/>Vajgl je bil sicer kot član stranke Zares do leta 2014 poslanec v Evropskem parlamentu. Na takratnih evropskih volitvah tako ni kandidiral na njeni listi, ampak se je odločil, da bo kandidiral s samostojno listo. Pri tem ga je podprla stranka DeSUS. Na majskih volitvah v Evropski parlament pa se je odločil, da po dveh zaporednih mandatih v Evropskem parlamentu ne bo več kandidiral.</p>
      <p>loading...</p>
    </article>
  </body>
</html>