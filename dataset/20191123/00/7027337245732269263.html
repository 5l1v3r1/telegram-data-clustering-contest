<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699790/%D8%AD%DB%8C%D8%AF%D8%B1-%D8%A7%D9%84%D8%B9%D8%A8%D8%A7%D8%AF%DB%8C-%D8%AE%D8%B7%D8%A7%D8%A8-%D8%A8%D9%87-%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE-%D9%BE%D8%A7%DB%8C%D8%AA%D8%AE%D8%AA-%D8%B9%D8%B1%D8%A7%D9%82-%D8%A8%D8%BA%D8%AF%D8%A7%D8%AF-%D8%A7%D8%B3%D8%AA-%D9%86%D9%87-%D8%A7%D8%B1%D8%A8%DB%8C%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="حیدر العبادی خطاب به معاون ترامپ: پایتخت عراق بغداد است، نه اربیل"/>
    <meta property="og:description" content="نخست‌وزیر سابق عراق طی بیانیه‌ای سفر معاون رئیس‌جمهوری آمریکا به عراق را محکوم کرد و گفت که پایتخت عراق بغداد است نه اربیل."/>
  </head>
  <body>
    <article>
      <h1>حیدر العبادی خطاب به معاون ترامپ: پایتخت عراق بغداد است، نه اربیل</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039916_841.jpg"/>
      </figure>
      <p>نخست‌وزیر سابق عراق طی بیانیه‌ای سفر معاون رئیس‌جمهوری آمریکا به عراق را محکوم کرد و گفت که پایتخت عراق بغداد است نه اربیل.</p>
      <p>به گزارش فارس، «حیدر العبادی»، نخست‌وزیر سابق عراق و رئیس ائتلاف النصر اقدام توهین‌آمیز «مایک پنس»، معاون رئیس‌جمهور آمریکا در سفر به عراق را محکوم کرد.</p>
      <p>پنس ظهر امروز (شنبه) طی سفری از پیش اعلام نشده وارد عراق شد. با این حال او به جای سفر به بغداد، به پایگاه هوایی «عین‌الأسد» در غرب عراق رفت و پس از آن به اربیل رفت تا با «نیچروان بارزانی»، نخست‌وزیر منطقه کردستان عراق دیدار و گفت‌وگو کند.</p>
      <p>نخست‌وزیر عراق بعد از رسانه‌ای شدن سفر مایک پنس به عراق و دیدار وی با نظامیان آمریکایی در پایگاه هوایی مذکور بیانیه‌ای صادر کرد و سفر او به عراق را «مُخلّ به حاکمیت ملی» عراق دانست.</p>
      <p>به گزارش شبکه «روودآو»، حیدر العبادی در این بیانیه گفت: «ائتلاف النصر عراق تأکید دارد که پایتخت عراق بغداد است، نه اربیل».</p>
      <p>نخست‌وزیر سابق عراق همچنین طی این بیانیه، از دولت این کشور به نخست‌وزیری «عادل عبدالمهدی» انتقاد کرد و گفت:‌«ما همچنین اقدام دولت عراق را در موافقت با انجام ترتیبات این سفر که تنها محدود به عین الأسد و اربیل شد، مردود می‌دانیم».</p>
      <p>عبادی گفت: «مسائل حاکمیت ملی عراق ملک کسی نیست که آن را خرج کند. بهتر بود که با این سفر اگر حاکمیت ملی عراق در نظر گرفته نشود، مخالفت شود».</p>
      <p>به رغم اینکه دفتر نخست‌وزیری عراق گفته، سفر مایک پنس به عراق با هماهنگی صورت گرفته است، رادیو ملی آمریکا خبر داد که نخست‌وزیر عراق با درخواست معاون ترامپ برای دیدار و گفت‌وگو در پایگاه عین الاسد مخالفت کرده است.</p>
      <p>این دومین بار است که حضور مقامات آمریکایی در عین الاسد عراق جنجال‌ساز می‌شود. پیشتر «دونالد ترامپ»، رئیس جمهوری آمریکا در جریان تعطیلات سال نو میلادی سال گذشته از پیش اعلام نشده وارد پایگاه هوایی «عین الأسد» واقع در استان الانبار (غرب عراق) شد. این اقدام ترامپ موجب اعتراض و خشم عراقی‌ها شد.</p>
      <p>ترامپ بعد از این سفر حضور نظامیان آمریکا در عراق را توجیه کرد و گفت که هدف از این حضور «رصد کردن» ایران است.</p>
    </article>
  </body>
</html>