<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/pogon-legia-hit-kolejki-w-szczecinie/75838"/>
    <meta property="og:site_name" content="Legia.Net"/>
    <meta property="article:published_time" content="2019-11-23T00:01:00+00:00"/>
    <meta property="og:title" content="Pogoń - Legia: Hit kolejki w Szczecinie"/>
    <meta property="og:description" content="Hit kolejki – trzecia drużyna w tabeli, czyli Pogoń Szczecin, zmierzy się z liderującą Legią Warszawa. To pojedynek dwóch zespołów mających wypracowany styl, starcie dwóch trenerów bałkańskiego pochodzenia – Niemca z chorwackimi korzeniami Kosty Runjaicia i Serba z polskim paszportem, Aleksandara Vukovicia. Latem w Warszawie lepsi byli „Portowcy”, a Runjaić poprowadził wtedy swój zespół do pierwszej wygranej w Warszawie od 36 lat."/>
  </head>
  <body>
    <article>
      <h1>Pogoń - Legia: Hit kolejki w Szczecinie</h1>
      <address><time datetime="2019-11-23T00:01:00+00:00">23 Nov 2019, 00:01</time> by <a rel="author">Marcin Szymczyk</a></address>
      <p>
        <b>Hit kolejki – trzecia drużyna w tabeli, czyli Pogoń Szczecin, zmierzy się z liderującą Legią Warszawa. To pojedynek dwóch zespołów mających wypracowany styl, starcie dwóch trenerów bałkańskiego pochodzenia – Niemca z chorwackimi korzeniami Kosty Runjaicia i Serba z polskim paszportem, Aleksandara Vukovicia. Latem w Warszawie lepsi byli „Portowcy”, a Runjaić poprowadził wtedy swój zespół do pierwszej wygranej w Warszawie od 36 lat.</b>
      </p>
      <p>Legioniści przystąpią do meczu z Pogonią w dobrych nastrojach – po pięciu wygranych z rzędu, w których zdobyli 18 bramek, tracąc jedynie 4. Trener <b><a href="https://legia.net/historia/trenerzy/aleksandar-vukovic/43">Aleksandar Vuković</a></b> postawił w nich na stabilizację, do zmian w składzie dochodziło głównie z powodów takich jak urazy czy kartki. Przez przerwę na mecze reprezentacji zawodnicy mogli wyzdrowieć – tak było z <b><a href="https://legia.net/historia/zawodnicy/domagoj-antolic/644">Domagojem Antoliciem</a></b> mającym problem z pachwiną. Chorwat przeszedł rehabilitację, wrócił do zajęć i jest gotowy na starcie w Szczecinie. Sytuacja zdrowotna w zespole jest naprawdę dobra. Nie licząc dochodzących do zdrowia <b><a href="https://legia.net/historia/zawodnicy/cafu/649">Cafu</a></b> i <b><a href="https://legia.net/historia/zawodnicy/ivan-obradovic/665">Ivana Obradovicia</a></b> oraz kończącego proces rehabilitacji <b><a href="https://legia.net/historia/zawodnicy/vamara-sanogo/635">Vamary Sanogo</a></b>, wszyscy są do dyspozycji sztabu szkoleniowego.</p>
      <p>Jedynym minusem ostatnich dwóch tygodni jest fakt, że wielu piłkarzy pojechało na mecze swojej kadry i wróciło na Łazienkowską dopiero w środę. Przez to tacy zawodnicy jak <b><a href="https://legia.net/historia/zawodnicy/marko-vesovic/647">Marko Vesović</a></b>, <b><a href="https://legia.net/historia/zawodnicy/walerian-gwilia/661">Walerian Gwilia</a></b> czy <b><a href="https://legia.net/historia/zawodnicy/michal-karbownik/664">Michał Karbownik</a></b> trenowali z drużyną w pełnym wymiarze czasowym tylko raz – w piątek, na ostatnich zajęciach przed wyjazdem do Szczecina. Trening był w całości poświęcony taktyce. Największy znak zapytania pojawia się przy Karbowniku, który rozegrał w ostatnich dniach trzy mecze w reprezentacji do lat 19, na murawie spędził 270 minut. Być może trenerzy dadzą mu odpocząć. Gdyby tak się stało na lewej stronie bloku defensywnego powinniśmy ujrzeć <b><a href="https://legia.net/historia/zawodnicy/artur-jedrzejczyk/500">Artura Jędrzejczyka</a></b>, zaś z prawej strony palącego się do gry po wyleczeniu urazu, <b><a href="https://legia.net/historia/zawodnicy/pawel-stolarski/654">Pawła Stolarskiego</a></b>.</p>
      <p>Obaj trenerzy z dużym szacunkiem mówią o rywalu. - Pogoń jest dobrze grającą drużyną. O niewielu trenerach zagranicznych można powiedzieć, że wniósł taką jakość do gry swojego zespołu jak Kosta Runjaić. To dobrze funkcjonujący zespół. Przegraliśmy z nimi poprzednie starcie, jest więc okazja do rewanżu – powiedział trener Vuković. - Z pewnością Legia to trochę inna drużyna niż w lipcu. Przeszła proces przebudowy i nie bez powodu jest liderem. Ostatnio sporo wygrywa i strzela. Widać styl trenera Vukovica i to, że mają indywidualności. Są zdyscyplinowani. Na każdej pozycji mają potrzebną jakość – komplementował legionistów Runjaić.</p>
      <p>Pogoń w tym sezonie gra bardzo solidnie, w grze zespołu widoczna jest ekonomia – tylko w trzech na piętnaście meczów drużyna zdobyła więcej niż jednego gola. „Portowcy” nie kreują sobie wielu okazji, ale są groźni – zwłaszcza przy strzałach z dystansu. Drużyna stara się minimalizować ryzyko, grać bezpiecznie, co jak widać przynosi dobre rezultaty. Sztab szkoleniowy nie narzeka na sytuację zdrowotną w zespole – od dłuższego czasu pauzują <b>Mariusz Malec, Soufian Benyamina</b> i <b>Kamil Drygas</b>. Nie zagra także <b>Ricardo Nunes</b>. Pozostali są do dyspozycji trenerów. Piłkarze otrzymali w przerwie w rozgrywkach cztery dni wolnego, by się zregenerować fizycznie i mentalnie.</p>
      <p>Pogoń pierwszy raz od dawna rozgrywając mecz na własnym stadionie będącym w przebudowie, nie jest faworytem. Za zwycięstwo gospodarzy specjaliści z <a href="https://totalbet.pl/pages/promocje#utm_source=PREMIUM&amp;utm_medium=CPM&amp;utm_campaign=promocje&amp;utm_term=legianet"><b>TOTALbet</b></a> pomnożą postawione pieniądze po kursie <a href="http://totalbet.pl/pages/promocje#utm_source=PREMIUM&amp;utm_medium=CPM&amp;utm_campaign=promocje&amp;utm_term=legianet">3.45</a>. Remis to mnożnik <a href="http://totalbet.pl/pages/promocje#utm_source=PREMIUM&amp;utm_medium=CPM&amp;utm_campaign=promocje&amp;utm_term=legianet">3.50</a>, zaś wygrana Legii <a href="http://totalbet.pl/pages/promocje#utm_source=PREMIUM&amp;utm_medium=CPM&amp;utm_campaign=promocje&amp;utm_term=legianet">2.17</a>. Transmisje ze spotkania przeprowadzą stacje Canal+ Sport i TVP2. Początek w sobotę o godzinie 17:30.</p>
      <p><b>Przypuszczalne składy</b>:</p>
      <p><b>Pogoń</b>: Stipica – Bartkowski, Triantafyllopoulos, Zech, Matynia – Kowalczyk, Kożulj, Listkowski, Podstawski, Spiridonović - Buksa</p>
      <p><b>Legia</b>: Majecki – Stolarski, Lewczuk, Wieteska, Jędrzejczyk – Antolić, Martins – Novikovas, Luquinhas, Wszołek - Niezgoda</p>
      <h3>QUIZ Historia Legii: Co wiesz o początkach klubu</h3>
      <figure>
        <img src="https://legia.net/uploads/news/370x240/1544608658_160421msz015.jpg"/>
      </figure>
      <p>Sprawdź swoją wiedzę w quizie, a następnie podziel się swoim wynikiem ze znajomymi żeby również mogli sprawdzić swoją wiedzę o Legii!</p>
      <h3>Pytania: 14/ Trudność: 4/5</h3>
      <p>
        <a href="https://legia.net/quiz/historia-legii-co-wiesz-o-poczatkach-klubu/14">Rozpocznij quiz</a>
      </p>
    </article>
  </body>
</html>