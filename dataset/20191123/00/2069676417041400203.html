<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/kanadane-porazili-rusko-a-jsou-poprve-ve-finale-davis-cupu-v-nem-vyzvou-domaci-spanelsko-v-cele-s-nadalem-27410/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Kanaďané porazili Rusko a jsou poprvé ve finále Davis Cupu. V něm vyzvou domácí Španělsko v čele s Nadalem"/>
    <meta property="og:description" content="DAVIS CUP - Kanada si zásluhou Denise Shapovalova a Vaska Pospisila poprvé v historii zahraje finále Davisova poháru. Kanadské duo v rozhodující čtyřhře v madridské hale zdolalo Rusy Karena Chačanova a Andreje Rubljova. V zítřejším finále se Kanada utká se Španělskem. Domácímu výběru opět výrazně pomohl první hráč světa Rafael Nadal, který byl hlavním strůjcem postupu přes Velkou Británii."/>
  </head>
  <body>
    <article>
      <h1>Kanaďané porazili Rusko a jsou poprvé ve finále Davis Cupu. V něm vyzvou domácí Španělsko v čele s Nadalem</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Ondřej Jirásek, TenisPortal.cz</a></address>
      <p>
        <b>DAVIS CUP - Kanada si zásluhou Denise Shapovalova a Vaska Pospisila poprvé v historii zahraje finále Davisova poháru. Kanadské duo v rozhodující čtyřhře v madridské hale zdolalo Rusy Karena Chačanova a Andreje Rubljova. V zítřejším finále se Kanada utká se Španělskem. Domácímu výběru opět výrazně pomohl první hráč světa Rafael Nadal, který byl hlavním strůjcem postupu přes Velkou Británii.</b>
      </p>
      <p><b>Andrej Rubljov</b> na finálovém turnaji Davisova poháru v Madridu zvládl i čtvrtou dvouhru. Dvaadvacetiletý Rus na úvod porazil 6-4 6-4 Kanaďana <b>Vaska Pospisila</b> a nadějně pro svou zemi rozehrál souboj o finále.</p>
      <p>Jenže Kanaďané konec už po dvouhrách nepřipustili. <b>Denis Shapovalov</b> v premiérovém souboji zdolal 6-4 4-6 6-4 <b>Karena Chačanova</b> a stav semifinálového utkání srovnal.</p>
      <p>Rozhodovala tak čtyřhra. V ní měli překvapivě navrch Shapovalov s Pospisilem. Kanadské duo přetlačilo 6-3 3-6 7-6(5) finalisty posledního Masters sezony v Paříži Chačanova a Rubljova.</p>
      <p>Kanada ve svém historicky prvním daviscupovém finále vyzve domácí Španělsko. Souboj o titul by měl odstartovat v 16:00 SEČ.</p>
      <figure>
        <iframe data-src="https://twitter.com/DavisCupFinals/status/1198275488495624194?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Úvodní dvouhru druhého semifinále mezi Velkou Británií a Španělskem vyhrál <b>Kyle Edmund</b>. Britský tenista porazil 6-3 7-6(3) domácího <b>Feliciana Lópeze</b>, který pár minut před utkáním nahradil Pabla Carreña (zranění levé nohy) a zvládl v Madridu i třetího singla.</p>
      <p>Skóre stejně jako včera srovnala domácí hvězda <b>Rafael Nadal</b>. První hráč světa ani dnes neztratil set ani podání a připsal si už 27. daviscupové vítězství ve dvouhře v řadě, když smetl 6-4 6-0 <b>Daniela Evanse</b>.</p>
      <p>Nadal byl stejně jako ve čtvrtfinále proti Argentině největším strůjcem postupu domácího výběru. Po boku Lópeze v rozhodující čtyřhře zdolal 7-6(3) 7-6(8) elitní deblisty <b>Jamieho Murrayho</b> a <b>Neala Skupského</b>.</p>
      <figure>
        <iframe data-src="https://twitter.com/DavisCupFinals/status/1198384783782531072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Španělsko si tak po sedmi letech zahraje o "salátovou mísu". Do finále Davisova poháru se pořadatelé nového formátu týmové soutěže dostali naposledy v roce 2012, kdy v pražské O2 areně prohráli s Českem.</p>
      <table>
        <tr>
          <th><b>• DAVIS CUP 2019, FINÁLOVÝ TURNAJ •</b><br/>Madrid / Španělsko, tv. povrch / hala<br/>sobotní výsledky (23. 11. 2019)</th>
        </tr>
        <tr>
          <td>
            <b>Rusko - Kanada 1-2</b>
          </td>
        </tr>
        <tr>
          <td>Rubljov - Pospisil 6-4 6-4 ... <b>1-0</b></td>
        </tr>
        <tr>
          <td>Chačanov - Shapovalov 4-6 6-4 4-6 ... <b>1-1</b></td>
        </tr>
        <tr>
          <td>Rubljov/Chačanov - Pospisil/Shapovalov 3-6 6-3 6-7(5) ... <b>1-2</b></td>
        </tr>
        <tr>
          <td/>
        </tr>
        <tr>
          <td>
            <b>Velká Británie - Španělsko 1-2</b>
          </td>
        </tr>
        <tr>
          <td>Edmund - F. López 6-3 7-6(3) ... <b>1-0</b></td>
        </tr>
        <tr>
          <td>Evans - Nadal 4-6 0-6 ... <b>1-1</b></td>
        </tr>
        <tr>
          <td>J. Murray/N. Skupski - Nadal/F. López 6-7(3) 6-7(8) ... <b>1-2</b></td>
        </tr>
      </table>
    </article>
  </body>
</html>