<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/roma/2019/11/23-63673639/roma_fonseca_il_gol_per_dzeko_arrivera_pastore_non_convocato_/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Roma, Fonseca: &quot;Il gol per Dzeko arriverà. Pastore non convocato&quot;"/>
    <meta property="og:description" content="Il tecnico portoghese dà fiducia a Pellegrini: &quot;Pronto a giocare. I consigli di Conte? Penso solo alla mia situazione&quot;"/>
  </head>
  <body>
    <article>
      <h1>Roma, Fonseca: "Il gol per Dzeko arriverà. Pastore non convocato"</h1>
      <h2>Il tecnico portoghese dà fiducia a Pellegrini: "Pronto a giocare. I consigli di Conte? Penso solo alla mia situazione"</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>ROMA -</b> Superata la sosta, la <b>Roma</b> riparte per dimenticare la sconfitta di Parma. All'Olimpico arriva il <b>Brescia</b> di <b>Fabio <a href="https://www.tuttosport.com/news/calcio/serie-a/brescia/2019/11/23-63667233/brescia_grosso_balotelli_escluso_per_scarsa_intensita_in_allenamento_/">Grosso</a> </b>che ha lasciato a casa <b>Mario <a href="https://www.tuttosport.com/news/calcio/serie-a/brescia/2019/11/23-63669196/brescia_grosso_non_convoca_balotelli/">Balotelli</a></b>, e <b>Paulo Fonseca</b> non vuole sottovalutare l'avversario:<i> "Una partita difficile, è vero che hanno cambiato allenatore ma io ho visto altre partite del <b>Brescia</b>. Per esempio contro Inter e Napoli, ha buoni giocatori e gioca bene. Domani abbiamo una partita difficile". </i>Contro i lombardi, il tecnico romanista ritrova alcune pedine importanti: <i>"<b>Under</b> sta bene, non ha nessun problema. <b>Pellegrini</b> è pronto per giocare. <b>Diawara</b> sta bene e penso che in questo momento può aiutarci per affrontare questa situazione".</i> A questo punto <b>Gianluca Mancini</b> tornerà nella sua posizione naturale: <i>"E' un difensore centrale, tronerà a giocare in questa posizione. E' normale che sia così"</i>. Si è fermato in allenamento <b>Javier Pastore</b>: <i>"Pastore ha avuto una contusione all'anca, oggi con il medico abbiamo deciso che non è pronto per la gara e non sarà convocato. <b>Spinazzola</b> ha iniziato a lavorare due giorni fa ma non è pronto per la gara. <b>Mkhitaryan</b> sta recuperando, ha lavorato con noi tre giorni ma non è ancora pronto. Entrambi lo saranno per la prossima partita".</i> Capitolo <b>Florenzi</b>: <i>"Vediamo domani. La mia decisione è sempre la stessa, quando voglio mettere un giocatore è per una mia scelta, se domani riterrò che dovrà giocare Florenzi lo metterò. E’ il nostro capitano, vediamo domani".</i> E su <b>Zaniolo</b>: <i>"E' un grande talento, può giocare in tutte le posizioni in attacco. Mercato? non è il momento di parlarne".</i></p>
      <figure>
        <a href="https://www.tuttosport.com/foto/calcio/serie-a/roma/2019/11/22-63653593/roma_florenzi_scherza_e_sorride_under_e_mkhitaryan_scalpitano_per_una_maglia/">
          <img src="https://cdn.tuttosport.com/images/2019/11/22/184154505-7fcf410d-a111-41e9-b452-ac17d4387457.jpg"/>
        </a>
        <figcaption>Roma, Florenzi scherza e sorride. Under e Mkhitaryan scalpitano per una maglia<br/><a href="https://www.tuttosport.com/foto/calcio/serie-a/roma/2019/11/22-63653593/roma_florenzi_scherza_e_sorride_under_e_mkhitaryan_scalpitano_per_una_maglia/">Guarda la gallery</a></figcaption>
      </figure>
      <h3>Fonseca e i gol di Dzeko</h3>
      <p>Uno degli insostituibili per <b>Fonseca</b> è senza dubbio <b>Edin Dzeko</b>. Il bosniaco però nelle ultime dieci partite ha segnato appena un gol: <i>"Devo dire che per me non è importante che segni sempre. E’ vero che non ha fatto bene nelle ultime partite, ma sono sicuro che segnerà nelle prossime partite. Non ho dubbi. Non sto pensando a nessuna alternativa, Dzeko giocherà normalmente".</i> Sono anni che la Roma non riesce a vincere un trofeo: <i>"Sono arrivato adesso a <b>Roma</b>, non so cosa si successo negli anni passati. So che solo lavorando si può far diventare la Roma una squadra che vince. Sono molto motivato per fare della Roma una squadra che vince sempre. Dobbiamo migliorare in tutti gli aspetti, fisico, mentalità e tecnica. Dobbiamo pensare che dobbiamo lavorare per migliorare tutti quanti"</i>. Capitoli arbitri: <i>"Sono stato in due riunioni in queste due settimane, una in <b>Uefa</b> e l'altra qui a Roma. Ho capito adesso meglio la situazione degli arbitri. Devo dire che non è facile con questa nuova regola. Posso essere d’accordo o no, ma ho capito che gli arbitri devono applicare queste regole. Non posso essere d'accordo su tutte le regole, è normale che sia così".</i> A <b>Fonseca</b> viene chiesto un parere sui consigli di <a href="https://www.tuttosport.com/news/calcio/serie-a/inter/2019/11/22-63642900/inter_conte_non_sono_un_leccaculo_e_ai_miei_ragazzi_spiego_come_fare_sesso_/"><b>Conte</b></a> sulla gestione del rapporto di coppia. Il tecnico sorride e glissa: <i>"Non commento le dichiarazioni degli altri, penso solo alle mie situazioni".</i></p>
      <figure>
        <video src="http://media.tuttosport.com/ts/2019/11/21/cms_20191121_videonewssocialdzekomp41574344779.mp4"/>
        <figcaption>Roma, il Man Utd vuole Dzeko</figcaption>
      </figure>
      <related>
        <a href="https://www.tuttosport.com/news/calcio/serie-a/2019/11/23-63660118/tutte_le_probabili_formazioni_della_13_giornata_di_serie_a/"/>
        <a href="https://www.tuttosport.com/news/calcio/serie-a/roma/2019/11/22-63631515/smalling_primo_compleanno_a_roma_il_messaggio_del_manchester_united/"/>
        <a href="https://www.tuttosport.com/archivio/calcio/serie-a/roma"/>
        <a href="https://www.tuttosport.com/news/calcio/serie-a/roma/2019/11/22-63631515/smalling_primo_compleanno_a_roma_il_messaggio_del_manchester_united/?related_news"/>
        <a href="https://www.tuttosport.com/news/calcio/calciomercato/2019/11/21-63605063/espn_juve_lo_united_molla_mandzukic_e_vira_su_dzeko_/?related_news"/>
        <a href="https://www.tuttosport.com/news/calcio/primavera/2019/11/20-63579313/roma_primavera_plesnierowicz_qui_in_prestito_non_so_se_rimarro_/?related_news"/>
        <a href="https://www.tuttosport.com/news/calcio/serie-a/roma/2019/11/20-63569567/veretout_alla_roma_per_sostituire_de_rossi_una_leggenda_/?related_news"/>
      </related>
    </article>
  </body>
</html>