<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919285/%D9%87%D8%A7%D9%86%DB%8C-%D8%B2%D8%A7%D8%AF%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D9%85%D8%B5%D8%A7%D8%AF%D8%B1%D9%87-%D9%86%D8%A7%D8%A8%D9%88%D8%AF%DB%8C-%D8%AF%D8%A7%D8%B9%D8%B4-%D8%A8%D9%87-%D9%86%D8%A7%D9%85-%D8%AE%D9%88%D8%AF-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T00:45:00+00:00"/>
    <meta property="og:title" content="هانی‌زاده: آمریکا به دنبال مصادره نابودی داعش به نام خود است/ ایران و مقاومت هزینه دادند"/>
    <meta property="og:description" content="یک کارشناس مسائل غرب آسیا، اظهار کرد: اگر مبارزه ایران و جریان مقاومت با گروه تکفیری و تروریستی داعش نبود، اکنون این گروه دامنه فعالیت‌های خود را از نظر جغرافیایی به کشورهایی همچون چین و روسیه هم رسانده بود."/>
  </head>
  <body>
    <article>
      <h6 class="kicker">دومین سالگرد اعلام شکست داعش</h6>
      <h1>هانی‌زاده: آمریکا به دنبال مصادره نابودی داعش به نام خود است/ ایران و مقاومت هزینه دادند</h1>
      <address><time datetime="2019-11-23T00:45:00+00:00">23 Nov 2019, 00:45</time> by <a rel="author">اکرم احقاقی</a></address>
      <p>یک کارشناس مسائل غرب آسیا، اظهار کرد: اگر مبارزه ایران و جریان مقاومت با گروه تکفیری و تروریستی داعش نبود، اکنون این گروه دامنه فعالیت‌های خود را از نظر جغرافیایی به کشورهایی همچون چین و روسیه هم رسانده بود.</p>
      <p><b>حسن هانی‌زاده</b>، در گفت‌وگو با ایسنا به مناسبت دومین سالروز اعلام شکست داعش با بیان این‌که شکل‌گیری گروه تروریستی داعش یک پروسه کاملا تعریف شده منطقه‌ای و بین‌المللی با هدف ضربه زدن به جریان مقاومت بود، گفت: طراحان این موضوع تلاش داشتند با ایجاد این گروه، ناامنی در منطقه ایجاد کنند و از تحقق توسعه پایدار در کشورهای منطقه جلوگیری کنند.</p>
      <p>وی با بیان این‌که این گروه تروریستی با حمایت آمریکا، رژیم صهیونیستی، عربستان سعودی و برخی دیگر از کشورهای مرتجع منطقه شکل گرفت، ادامه داد: از سال 2011 و با آغاز بحران سوریه برخی از قدرت‌های منطقه‌ای و فرامنطقه‌ای با جمع‌آوری عناصر ضد انسانی و ضد بشری از کشورهای مختلف، این گروه را تشکیل دادند چنانکه این گروه با جمعیتی بالغ بر 150 هزار نفر در سوریه متمرکز شد و سپس دامنه فعالیت‌های خود را به عراق و برخی دیگر از کشورهای منطقه گسترش داد.</p>
      <p>این کارشناس مسائل غرب آسیا با طرح این موضوع که عربستان سعودی در طول چند سال گذشته و با دستور آمریکایی‌ها میلیاردها دلار کمک مالی به داعش کرد، افزود: داعش در کشورهایی چون عراق و سوریه تخریب‌های جدی به جا گذاشت و سعی کرد که دامنه فعالیت خود را به کشورهایی چون ایران، افغانستان و برخی دیگر از کشورهای جنوب شرق آسیا گسترش دهد و اگر ایران و جریان مقاومت نبود این گروه تروریستی وسعت  فعالیت‌های خود را از نظر جغرافیایی به سمت کشورهای چین و روسیه نیز سوق داده بود.</p>
      <p>هانی‌زاده با تاکید بر این‌که حضور قدرتمند ایران و جریان مقاومت در عراق و سوریه باعث شد که طرح درازمدت آمریکایی‌ها برای ایجاد ناامنی در منطقه با شکست مواجه شود، خاطرنشان کرد: ایران برای مبارزه با داعش هزینه‌های مادی و انسانی سنگینی پرداخت، البته در ماه های اخیر، آمریکایی ها تلاش کرده‌اند که به افکار عمومی جهان این گونه القا کنند که فعالیت آنها باعث شکست داعش شده است درحالی که همگان به یاد دارند که چند سال پیش خود مقامات آمریکایی اذعان کرده بودند که این گروه را خودشان به وجود آورده اند.</p>
      <p>این کارشناس مسائل غرب آسیا با بیان این‌که گروه تروریستی داعش به لحاظ فیزیکی نابود شده ولی تفکرات آن همچنان باقی است، تاکید کرد: هر آن این امکان وجود دارد که آمریکایی‌ها با برنامه‌ریزی بخواهند از تفکرات این گروه سوءاستفاده کرده و این جریان را با اسم جدیدی در منطقه دوباره فعال کنند و این موضوعی است که باید کشورهای منطقه به آن توجه داشته باشند و با ایران در راستای مبارزه با تروریسم همکاری و همفکری داشته باشند.</p>
      <p>انتهای پیام</p>
    </article>
  </body>
</html>