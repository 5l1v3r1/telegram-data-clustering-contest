<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/lazio_novita_dalla_russia_contatti_con_la_lokomotiv_per_miranchuk-4880165.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Lazio, novità dalla Russia: «Contatti con la Lokomotiv per Miranchuk»"/>
    <meta property="og:description" content="Anche la Lazio su Aleksei Miranchuk. A rivelarlo è SportExpress, uno dei principali quotidiani sportivi russi che ieri l’ha sparato in prima pagina accanto a Juve e Milan. Un nome che fa..."/>
  </head>
  <body>
    <article>
      <h1>Lazio, novità dalla Russia: «Contatti con la Lokomotiv per Miranchuk»</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Daniele Magliocchetti</a></address>
      <p>Anche la Lazio su Aleksei Miranchuk. A rivelarlo è SportExpress, uno dei principali quotidiani sportivi russi che ieri l’ha sparato in prima pagina accanto a Juve e Milan. Un nome che fa un certo effetto accostato ai biancocelesti, considerato che si tratta di uno dei giocatori più costosi, talentuosi e più in vista della Lokomotiv Mosca e della nazionale russa. Il giornale, lo stesso che rivelò nel 2012 l’interesse di Tare per Keisuke Honda del Cska ma anche l’acquisto di Bastos dal Rostov, è sicuro che dirigenti del club di Formello abbiamo avuto già diversi contatti con gli agenti e con la Lokomotiv, nonostante il pressing di Juve e Milan. Il prezzo, tra i 25-30 milioni, anche se il contratto scade nel 2021, appare proibitivo e per questo legato alla qualificazione alla prossima Champions. Miranchuk, classe ’96, è un centrocampista dotato di ottima tecnica e visione di gioco. Anche fisicamente è ben strutturato. In squadra c’è il gemello, Anton, sicuramente non meno costoso. È difficile distinguerli, hanno pure lo stesso ruolo, anche se Aleksei è mancino e l’altro è destro. Di sicuro sono profili da Champions. </p>
      <footer>© RIPRODUZIONE RISERVATA</footer>
    </article>
  </body>
</html>