<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/23152402/Charcoal-is-the-face-of-Indian-democracy-mk-stalin.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="மராட்டியத்தில் திடீர் பாஜக ஆட்சி: இந்திய ஜனநாயகத்தின் முகத்தில் கரி பூசப்பட்டுள்ளது - மு.க.ஸ்டாலின் விமர்சனம்"/>
    <meta property="og:description" content="மராட்டியத்தில் திடீர் பாஜக ஆட்சி தொடர்பாக இந்திய ஜனநாயகத்தின் முகத்தில் கரி பூசப்பட்டுள்ளது என்று மு.க.ஸ்டாலின் விமர்சனம் செய்துள்ளார்."/>
  </head>
  <body>
    <article>
      <h1>மராட்டியத்தில் திடீர் பாஜக ஆட்சி: இந்திய ஜனநாயகத்தின் முகத்தில் கரி பூசப்பட்டுள்ளது - மு.க.ஸ்டாலின் விமர்சனம்</h1>
      <h2>மராட்டியத்தில் திடீர் பாஜக ஆட்சி தொடர்பாக இந்திய ஜனநாயகத்தின் முகத்தில் கரி பூசப்பட்டுள்ளது என்று மு.க.ஸ்டாலின் விமர்சனம் செய்துள்ளார்.</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>சென்னை,திமுக சமூகவலைதளமான முகநூல் பதிவில் மு.க.ஸ்டாலின் வெளியிட்ட அறிக்கையில்,மராட்டிய மாநிலத்தில் நடந்துள்ள அரசியல் ரீதியான அருவருப்பை, அநாகரிகம் என்பதா, அசிங்கம் என்பதா, எதனோடு ஒப்பிடுவது?'ஜனநாயகப் படுகொலை' என்று சொல்வதுகூடச் சாதாரணமான சொல்லாகிவிடுமோ - நடந்திருப்பதின் கடுமையைக் குறைத்துவிட்டதாகி விடுமோ, என்றுதான் நினைக்கத் தோன்றுகிறது.</p>
      <p>அரசியல் சட்ட நெறிமுறைகளையே காலில் போட்டு மிதித்துக் குப்பைத் தொட்டியில் வீசிவிட்டு, மாநில ஆளுநரைத் தலையாட்டி பொம்மையாக்கி, குடியரசுத் தலைவர் மாளிகை மூலமாகவும் இறுதியில் மறைமுக மிரட்டல்கள் மூலமாகவும், ஆட்சியில் உட்கார்ந்திருப்பதை என்ன பாணி அரசியல் என்பது? - பாஜக சித்து விளையாட்டு என்பதா?இந்திய ஜனநாயகத்தின் முகத்தில் கரி பூசப்பட்டுள்ளது. இது மாபெரும் வெட்கக் கேடு! மாறாத தலைகுனிவு என பதிவிட்டுள்ளார்.</p>
    </article>
  </body>
</html>