<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/papez-na-japonsko-z-zeljo-po-svetu-brez-jedrskega-orozja-742718"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Papež na Japonsko z željo po svetu brez jedrskega orožja"/>
    <meta property="og:description" content="Papež Frančišek bo danes v okviru apostolskega potovanja po Aziji iz Tajske dopotoval na Japonsko. V deželi vzhajajočega sonca bo obiskal tudi prizorišči"/>
  </head>
  <body>
    <article>
      <h1>Papež na Japonsko z željo po svetu brez jedrskega orožja</h1>
      <h2>
        <b>Papež Frančišek bo danes v okviru apostolskega potovanja po Aziji iz Tajske dopotoval na Japonsko. V deželi vzhajajočega sonca bo obiskal tudi prizorišči uničujočih napadov z atomsko bombo med drugo svetovno vojno, Hirošimo in Nagasaki, in pozval k svetu brez jedrskega orožja.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>Argentinski papež, ki si je pred dolgimi leti na Japonskem želel službovati kot misijonar, ima danes po sprejemu na letališču v Tokiu na programu le srečanje s tamkajšnjimi škofi. V nedeljo pa ga čaka naporen dan.<br/><br/>Najprej bo obiskal Nagasaki, kjer je atomska bomba 9. avgusta 1945 vzela najmanj 74.000 življenj, in tam podal sporočilo o jedrskem orožju, v katerem se bo po napovedih odločno zavzel za njegovo prepoved.<br/><br/>Po maši, ki jo bo daroval na košarkarskem stadionu v Nagasakiju, bo sveti oče odletel še v Hirošimo, prvo tarčo napada z atomsko bombo v drugi svetovni vojni, kjer je 6. avgusta 1945 umrlo najmanj 140.000 ljudi. V Hirošimi bo gostil srečanje za mir.<br/><br/>Papež se bo sicer med obiskom na Japonskem sešel tudi z japonskim cesarjem Naruhitom in predstavniki vlade, v katedrali v Tokiu pa bo v ponedeljek daroval mašo. Sešel se bo tudi z mladimi. Zadnji dan obiska pa bo namenjen srečanjem s katoliškimi duhovniki, ki delujejo na tokijski univerzi Sophia.<br/><br/>Na Tajskem, ki jo je obiskal pred Japonsko, je papež izpostavil predvsem pomen medverskega sodelovanja in se zavzel za zaščito otrok in žensk pred spolnim turizmom in otroško prostitucijo. Poglavar 1,3 milijarde katoličanov se tokrat v Aziji mudi tretjič.</p>
      <p>loading...</p>
    </article>
  </body>
</html>