<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939272/%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D8%A2%D9%85%D8%B1%DB%8C%DA%A9%D8%A7-%DA%A9%D8%A7%D9%87%D8%B4-%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="رشد اقتصادی آمریکا کاهش می‌یابد"/>
    <meta property="og:description" content="سازمان کشورهای توسعه و همکاری‌های اقتصادی امروز در گزارشی نوشت: جنگ تجاری رشد اقتصادی آمریکا را کاهش داده و پیش‌بینی کرده است که در سال‌های آینده هم اگر کشورها سرمایه‌گذاری نداشته باشند، اقتصادشان به شدت تضعیف خواهد شد."/>
  </head>
  <body>
    <article>
      <h1>رشد اقتصادی آمریکا کاهش می‌یابد</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>سازمان کشورهای توسعه و همکاری‌های اقتصادی امروز در گزارشی نوشت: جنگ تجاری رشد اقتصادی آمریکا را کاهش داده و پیش‌بینی کرده است که در سال‌های آینده هم اگر کشورها سرمایه‌گذاری نداشته باشند، اقتصادشان به شدت تضعیف خواهد شد.</i>
      </p>
      <p>به گزارش فارس به نقل از ‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌رویترز، سازمان کشورهای توسعه و همکاری‌های اقتصادی در گزارشی اعلام کرد:‌ اقتصاد جهانی ‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌در پایین‌ترین رشد از زمان بحران‌های اقتصادی تاکنون قرار گرفته است؛ چراکه بانک‌های مرکزی جهان اقدامی برای سرمایه‌گذاری انجام نداده‌اند. </p>
      <p>OECD اعلام کرد: پیش‌بینی می‌شود رشد اقتصاد جهان امسال و سال آینده 2.9 درصد باشد که کمترین رشد اقتصادی در دهه اخیر محسوب می‌شود و از پیش‌بینی قبلی که حدود 3 درصد بود، عقب‌نشینی خواهد کرد.</p>
      <p>OECD در گزارش خود تاکید کرده است که رشد اقتصاد جهان در سال 2021 به 3 درصد افزایش می‌یابد به شرط اینکه نگرانی‌ها در مورد جنگ تجاری کاهش یابد. نگرانی بزرگی که وجود دارد این است که دولت‌ها هنوز درگیر چالش‌های بزرگی نظیر تغییرات آب و هوایی و دیجیتالیزه کردن اقتصادشان هستند که در کاهش رشد اقتصادی تاثیر می‌گذارد. </p>
      <p>لارنس بویل، رئیس OECD در گزارش خود نوشت: این ساده‌لوحانه است که تصور کنیم این عوامل کاهش رشد اقتصادی موقتی خواهد بود، بلکه سیاست‌های پولی و مالی نیز می تواند اقتصاد کشورها را تحت تاثیر قرار دهد.</p>
      <p>وی اضافه کرد: بدون سیاست شفاف و روشن درباره این مسائل ابهام در مباحث اقتصادی جهان همچنان وجود خواهد داشت و چشم‌انداز رشد اقتصادی تیره و تار خواهد بود.</p>
      <p>این گزارش تاکید می‌کند: در بین اقتصادهای بزرگ رشد اقتصادی آمریکا که پیش از این 2.4 درصد در ماه سپتامبر پیش بینی شده بود به 2.3 درصد کاهش خواهد یافت. کاهش رشد اقتصادی آمریکا بیشتر متاثر از کم‌رنگ شدن اثرات سیاست‌های مالیاتی این کشور و همچنین ضعف اقتصادی شرکای تجاری آمریکا است. اقتصاد آمریکا رشد اقتصادی 2 درصدی را در سال 2020 و 2021 تجربه خواهد کرد و برنامه‌های کاهش نرخ بهره آمریکا در صورتی که اقتصاد این کشور تضعیف شود، تا حدودی جبران‌کننده خواهد بود.</p>
      <p>سازمان کشورهای توسعه و همکاری اقتصادی در گزارش خود به اقتصاد چین اگرچه این کشور عضو او ای سی دی نیست پرداخته و پیش بینی کرده است که رشد اقتصادی این کشور در سال 2019 که پیش از این 6.1 درصد بود، با یک دهم درصد افزایش به 6.2 درصد برسد. اما اقتصاد چین در سال‌های 2020 و 2021 به ترتیب به 5.7 و 5.5 درصد خواهد رسید. مواجهه چین با تنش‌های تجاری در اقتصاد چین تاثیر خواهد گذاشت.</p>
      <p>بر اساس گزارش OECD، در منطقه یورو رشد اقتصادی 1.2 درصد در سال 2019 و 1.1 درصد در سال 2020 خواهد بود و این رقم در سال 2021 به 1.2 درصد خواهد رسید. </p>
      <p>او ای سی دی همچنین هشدار داده که صرفا فروش اوراق قرضه در بانک مرکزی اروپا در صورتی که کشورهای منطقه یورو اقدام به سرمایه‌گذاری نکنند، تاثیر بسیار محدودی در اقتصاد آنها خواهد گذاشت.</p>
      <p>به گزارش فارس، جنگ تجاری بین ایالات متحده آمریکا و چین، پس از تصمیم دونالد ترامپ، رئیس‌جمهور آمریکا، در ۶ ژوئیه ۲۰۱۸ بر اعمال ۳۴ میلیارد دلار تعرفه گمرکی بر واردات کالاهای چینی آغاز شد و عمل متقابلی را چین در قبال کالاهای آمریکایی انجام داد و تاکنون این اقدامات پینگ پونگی از سوی دو کشور ادامه یافته است و مذاکرات هم راه به جایی نبرده است.</p>
    </article>
  </body>
</html>