<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/omicidio-davide-gaudiero-1.4901110"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-23T04:10:13+00:00"/>
    <meta property="og:title" content="Omicidio Reggio Emilia, il nipote assassino: &quot;Zio perdonami&quot;"/>
    <meta property="og:description" content="Il rimorso di Davide Gaudiero dopo l’omicidio di Paolo. E ancora: &quot;Sapevo che rappresentava un grande aiuto per mio padre&quot;"/>
  </head>
  <body>
    <article>
      <h1>Omicidio Reggio Emilia, il nipote assassino: "Zio perdonami"</h1>
      <h2>Il rimorso di Davide Gaudiero dopo l’omicidio di Paolo. E ancora: "Sapevo che rappresentava un grande aiuto per mio padre"</h2>
      <address><time datetime="2019-11-23T04:10:13+00:00">23 Nov 2019, 04:10</time> by <a rel="author">ALESSANDRA CODELUPPI</a></address>
      <p>Reggio Emilia, 23 novembre 2019 - "Spero che lo zio possa perdonarmi". Il rimorso comincia a increspare la calma apparente di<b> Davide Gaudiero, il 27enne affetto da problemi psichiatrici </b>che ha ucciso giovedì mattina alle 5, nella casa di via Primo Maggio 23, lo zio <b>Paolo Gaudiero</b>, 57enne originario di Napoli, che da quattro anni viveva con lui e con il fratello Ciro, costretto alla carrozzina per una disabilità <b><a href="https://www.ilrestodelcarlino.it/reggio-emilia/cronaca/foto/omicidio-via-primo-maggio-1.4898588">(foto)</a></b>.</p>
      <p>Il giovane, arrestato dalla polizia di Stato, si trova ora nel carcere della Pulce: ieri mattina, poco prima di<i> </i><b>affrontare l’udienza di convalida</b>, ha voluto dedicare allo zio - da lui colpito mentre dormiva con <b><a href="https://www.ilrestodelcarlino.it/reggio-emilia/cronaca/omicidio-1.4898165">cinque coltellate al petto</a></b> - un pensiero affettuoso, che ha condiviso con il nuovo avvocato difensore Lalla Gherpelli. Ha anche espresso il desiderio di parlare con il padre Ciro e il fratello Alberto, che da qualche tempo abita in Spagna e che ora è rientrato a Reggio: il difensore ha inoltrato l’istanza perché possa incontrarli. Poi il 27enne è comparso davanti al giudice Andrea Rat, al quale ha parlato a lungo della sua malattia, la schizofrenia, per la quale è seguito da circa otto anni dal centro di salute mentale dell’Ausl.</p>
      <slideshow>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4898582.1574340172%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Reggio Emilia, omicidio in via Primo Maggio (Foto Artioli)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4898583.1574340173%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=333&amp;h=500&amp;fmt=jpg"/>
          <figcaption>Sul posto la polizia (Foto Artioli)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4898584.1574340173%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Il luogo della tragedia (Foto Artioli)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4898585.1574340173%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Il delitto è avvenuto prima dell'alba (Foto Artioli)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4898586.1574340173%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=333&amp;h=500&amp;fmt=jpg"/>
          <figcaption>Il sopralluogo della polizia (Foto Artioli)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4898587.1574340173%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Il nipote ha accoltellato lo zio (Foto Artioli)</figcaption>
        </figure>
        <figcaption>
          <a href="https://www.ilrestodelcarlino.it/reggio-emilia/cronaca/foto/omicidio-via-primo-maggio-1.4898588">Reggio Emilia, omicidio in via Primo Maggio. Le foto</a>
        </figcaption>
      </slideshow>
      <p><b>Trapela di nuovo la fragilità del suo equilibrio psichico</b>: «Ho sentito una voce che mi diceva che mio zio era un pericolo per me e anche per mio padre, e che dovevo agire subito per salvare entrambi. <b>Queste voci mi tormentavano da anni.</b> Ho preso farmaci e facevo terapia, ma non mi sono mai sentito meglio». A suo dire, i dissidi con lo zio sarebbero cominciati in estate durante una vacanza in Spagna. Da quanto trapela, non ci sarebbe stato un motivo o un episodio specifico a scatenare il rancore del 27enne. Lui ha accennato al suo «sguardo sarcastico», ad «atteggiamenti», «gesti», «collocazioni di oggetti» che, secondo la sua percezione, lo avrebbero messo a rischio.</p>
      <p>Si è detto consapevole del ruolo di Paolo: <b>«Sapevo che lui rappresentava un grande aiuto per mio padre»</b>. Ha anche aggiunto che cercava di fare lavori in casa per avere il suo favore. Ma di questo astio verso lo zio, neppure il padre Ciro si era accorto, perché covato in silenzio: da quanto emerso dalla famiglia, lui non si era mai mostrato violento. Il pm Isabella Chiesi ha chiesto la custodia cautelare in carcere, formulando l’ipotesi di omicidio volontario aggravato dalla stabile convivenza con la vittima. Il giudice ha accolto la sua richiesta e annunciato che sarà disposta una perizia psichiatrica.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/reggio-emilia/cronaca/omicidio-1.4898165"/>
        <a href="https://www.ilrestodelcarlino.it/reggio-emilia/cronaca/foto/omicidio-via-primo-maggio-1.4898588"/>
      </related>
    </article>
  </body>
</html>