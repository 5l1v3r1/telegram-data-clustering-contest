<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/uddhav-thackeray-name-final-for-maharashtra-chief-minister-post-zws-70-2020905/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T04:22:51+00:00"/>
    <meta property="og:title" content="उद्धव ठाकरे यांच्या नावावर सहमती"/>
    <meta property="og:description" content="विधानसभा अध्यक्षपद आणि मंत्रिपदांवरून काँग्रेस-राष्ट्रवादीत रस्सीखेच"/>
  </head>
  <body>
    <article>
      <h1>उद्धव ठाकरे यांच्या नावावर सहमती</h1>
      <h2>विधानसभा अध्यक्षपद आणि मंत्रिपदांवरून काँग्रेस-राष्ट्रवादीत रस्सीखेच</h2>
      <address><time datetime="2019-11-23T04:22:51+00:00">23 Nov 2019, 04:22</time> by <a rel="author">लोकसत्ता टीम</a></address>
      <p>
        <b>मुख्यमंत्री पदाबाबत पवार यांचा दावा; ठाकरे यांचे मात्र मौन, विधानसभा अध्यक्षपद आणि मंत्रिपदांवरून काँग्रेस-राष्ट्रवादीत रस्सीखेच</b>
      </p>
      <p><b>मुंबई : </b>शिवसेना, राष्ट्रवादी आणि काँग्रेसच्या महाआघाडी सरकारचे नेतृत्व शिवसेना पक्षप्रमुख उद्धव ठाकरे यांनी करावे यावर सहमती झाल्याची घोषणा राष्ट्रवादीचे अध्यक्ष शरद पवार यांनी केली असली तरी ठाकरे यांनी मात्र यावर काहीही बोलणे टाळले.</p>
      <p>महाआघाडीचे सरकार स्थापन करण्यासाठी तीन पक्षांमध्ये हालचाली सुरू झाल्या असल्या तरी विधानसभा अध्यक्षपद, मंत्र्यांची संख्या आणि खातेवाटप यावरून सहमती होऊ शकली नव्हती. काँग्रेस आणि राष्ट्रवादी या दोन्ही पक्षांनी ताणून धरल्याने महाआघाडीची शुक्रवारची चर्चा पुन्हा एकदा अपूर्णच राहिली. परिणामी अजूनही चर्चेचे गुऱ्हाळ सुरूच राहणार आहे.</p>
      <p>शिवसेना, राष्ट्रवादी आणि काँग्रेस या तीन पक्षांच्या नेत्यांची पहिली संयुक्त बैठक शुक्रवारी झाली. मुख्यमंत्रिपदी कोणाची निवड होणार हा कळीचा मुद्दा होता. या महाआघाडीचे नेतृत्व शिवसेना पक्षप्रमुख उद्धव ठाकरे यांनी करावे, असा प्रस्ताव राष्ट्रवादीचे अध्यक्ष शरद पवार यांनी मांडला आणि त्याला काँग्रेसनेही होकार दिला. बैठकीतून बाहेर पडताना पवार यांनी ठाकरे यांच्या नावावर सहमती झाल्याचे जाहीर केले. ठाकरे यांनी मुख्यमंत्री पद स्वीकारण्याचे मान्य केल्याचे शिवसेना खासदार संजय राऊत यांनी रात्री उशिरा सांगितले. यावरून ठाकरे मुख्यमंत्री होणार हे स्पष्ट झाले. पवार यांनी नेतृत्वाकरिता नाव जाहीर केले तरीही ठाकरे यांनी मुख्यमंत्री पदाबाबत विचारलेल्या प्रश्नावर मौन बाळगले होते.</p>
      <p>
        <b>पदांवरून वाद कायम</b>
      </p>
      <p>राज्य मंत्रिमंडळाचे आकारमान ४३ एवढेच मर्यादित ठेवता येते. यातून तिन्ही पक्षांना प्रत्येकी १४ मंत्रिपदे मिळावीत, अशी काँग्रेसची मागणी होती. राष्ट्रवादीने तयार केलेल्या सूत्रानुसार शिवसेना १५, राष्ट्रवादी १५ तर काँग्रेसला १२ मंत्रिपदे देण्याची योजना होती. काँग्रेसने ताणून धरल्याने अखेर शिवसेना आणि राष्ट्रवादीला प्रत्येकी १५, तर काँग्रेसला १३ मंत्रिपदे देण्याची तयारी शिवसेना आणि राष्ट्रवादीने दर्शविली. विधानसभा अध्यक्षपदावरून मात्र दोन काँग्रेसमध्ये कमालीचा वाद झाला. सर्वाधिक ५६ आमदार असलेल्या शिवसेनेला मुख्यमंत्री पद तर दुसऱ्या क्रमांकावरील राष्ट्रवादीला विधानसभा अध्यक्षपद मिळाले पाहिजे, अशी राष्ट्रवादीची भूमिका होती. काँग्रेसने मात्र अध्यक्षपदावरील दावा कायम ठेवला. बैठकीसाठी खास आलेले काँग्रेसचे नेते अहमद पटेल यांनी अध्यक्षपदाबाबत माघार नाही, असा पवित्रा घेतला. अध्यक्षपदावर एकमत न झाल्याने बैठकच आटोपती घ्यावी लागली. खातेवाटप हाही वादाचा मुद्दा ठरला. गृह, वित्त अशी महत्त्वाची खाती राष्ट्रवादीने स्वत:कडे घेतली आहेत. उपमुख्यमंत्री पदावरूनही मतभेद होतेच. अध्यक्षपद आणि उपमुख्यमंत्री पद अशा दोन्ही पदांवर कसा दावा करता, असा सवाल राष्ट्रवादीच्या एका नेत्याने बैठकीत केल्याचे समजते. त्यावरून काँग्रेस नेते संतप्त झाले होते. विधानसभा अध्यक्षपदावरील दावा कोणत्याही परिस्थितीत मागे घेणार नाही, असा ठाम पवित्रा राष्ट्रवादीने घेतला आहे. काँग्रेस अध्यक्षपदावरील दावा मागे घेणार का, यावरच सत्तेचे वाटप अवलंबून असेल.</p>
      <p>
        <b>आजची चर्चा अपूर्ण राहिली. उद्या पुन्हा आमची चर्चा होणार आहे. तेव्हा उर्वरित मुद्दय़ांवर मार्ग काढला जाईल.</b>
      </p>
      <p>
        <b>– पृथ्वीराज चव्हाण, काँग्रेस नेते</b>
      </p>
      <p>
        <b>राष्ट्रवादी-शिवसेना काँग्रेस विरोधात एकत्र</b>
      </p>
      <p>सत्तावाटपाच्या चर्चेत राष्ट्रवादी आणि शिवसेना एकत्र दिसत होते. उभयतांनी काँग्रेसला एकटे पाडले होते. शुक्रवारी तीन पक्षांची बैठक घेण्याचे ठरले होते, पण गुरुवारी मध्यरात्रीच शरद पवार यांच्या निवासस्थानी उद्धव ठाकरे यांनी भेट दिली. तेव्हा पवार आणि ठाकरे यांच्यात सविस्तर चर्चाही झाली. पवार आणि ठाकरे यांच्या भेटीने काँग्रेस नेत्यांच्या मनात संशयाची पाल चुकचुकली. राष्ट्रवादीच्या वतीने मांडण्यात येणाऱ्या मुद्दय़ांना शिवसेना नेते बैठकीत होकार देत होते. राष्ट्रवादी आणि शिवसेनेचे नेतृत्व आधीच ठरवून आले होते, असे काँग्रेसच्या गोटातून सांगण्यात आले. राष्ट्रवादीकडून शरद पवार, प्रफुल्ल पटेल, अजित पवार, जयंत पाटील, सुनील तटकरे, शिवसेनेकडून उद्धव ठाकरे, एकनाथ शिंदे, संजय राऊत, काँग्रेसकडून अहमद पटेल, मल्लिकार्जुन खरगे, बाळासाहेब थोरात, पृथ्वीराज चव्हाण आदी नेते सहभागी झाले होते. काँग्रेसने मुद्दामहून अहमद पटेल यांना मुंबईत चर्चेकरिता पाठविले होते. विधानसभा अध्यक्षपद मिळालेच पाहिजे, हा काँग्रेसचा आग्रह चुकीचा असल्याचे राष्ट्रवादीच्या नेत्यांकडून सांगण्यात येत होते.</p>
      <p>
        <b>खात्यांचाही तिढा</b>
      </p>
      <p>सर्व महत्त्वाची खाती घेण्याचा राष्ट्रवादीचा प्रयत्न आहे. यालाही काँग्रेसचा आक्षेप होता. गृह, वित्त, जलसंपदा या महत्त्वाच्या खात्यांवर राष्ट्रवादीचा दावा आहे. काँग्रेसला महसूल खाते देण्यात येईल. नगरविकास, गृहनिर्माण, आरोग्य ही खाती शिवसेना स्वत:कडे ठेवणार आहे. खातेवाटपावर उद्याच चर्चा करण्यात येईल. लवकरात लवकर सरकार स्थापण्याचा दावा करण्याचे तिन्ही पक्षांच्या नेत्यांनी ठरविले असले तरी पदांच्या वाटपांवरून निर्माण झालेला तिढा लक्षात घेता अजून तीन-चार दिवस तरी चर्चेचे गुऱ्हाळ सुरू राहील, अशी शक्यता दिसते.</p>
      <p>
        <b>मुख्यमंत्री पदाबाबत बैठकीत चर्चाच नाही – एकनाथ शिंदे</b>
      </p>
      <p>आघाडीच्या बैठकीत अनेक विषयांवर सकारात्मक चर्चा झाली. चर्चा अद्याप सुरू आहे, असे शिवसेनेचे विधिमंडळ पक्षनेते एकनाथ शिंदे यांनी सांगितले. मुख्यमंत्री पदाबाबत काय असे माध्यमांनी विचारले असता, त्यावर अद्याप चर्चा झालेली नाही, असे उत्तर एकनाथ शिंदे यांनी दिले. शरद पवार यांनी ठाकरे यांच्या नावावर सहमती झाल्याचे सांगितले असले तरी शिंदे यांनी चर्चाच झाली नाही, असे स्पष्ट केल्याने घोळ सुरूच होता.</p>
      <p>
        <b>काहीही दडवून ठेवणार नाही -उद्धव</b>
      </p>
      <p>शरद पवारांच्या पाठोपाठ बैठकीतून बाहेर आलेल्या उद्धव ठाकरे यांना मुख्यमंत्री पदाबाबत विचारले असता, त्यांनी त्याबाबत मौन पाळले. सर्व मुद्दय़ांवर चर्चा झाल्यानंतर जे काही ठरेल त्याची सविस्तर माहिती तिन्ही पक्षांचे नेते एकत्रितपणे देतील, काहीही दडवून ठेवले जाणार नाही, असे त्यांनी सांगितले. महाआघाडीचे नेतृत्व उद्धव ठाकरे यांनी करावे यावर सहमती झाल्याचे पवार यांनी सांगितले असले तरी ठाकरे यांनी या मुद्दय़ावर मौन बाळगले. महाआघाडीच्या सत्तावाटपाचा निर्णय मात्र अंतिम झालेला नाही. शनिवारी पुन्हा बैठक होण्याची शक्यता आहे.</p>
    </article>
  </body>
</html>