<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/antifungicul-romanesc-ataca-piata-globala/"/>
    <meta property="og:site_name" content="Cotidianul"/>
    <meta property="article:published_time" content="2019-11-23T04:00:25+00:00"/>
    <meta property="og:title" content="Antifungicul românesc atacă piața globală"/>
    <meta property="og:description" content="Compania Antibiotice Iași, controlată de stat, a anunțat că vrea să vândă antifungicul Nistatină în toată lumea, consolidându-și poziția de lider"/>
  </head>
  <body>
    <article>
      <h1>Antifungicul românesc atacă piața globală</h1>
      <address><time datetime="2019-11-23T04:00:25+00:00">23 Nov 2019, 04:00</time> by <a rel="author">Mihai Soare</a></address>
      <p><b>Compania Antibiotice Iași, controlată de stat, a anunțat că vrea să vândă antifungicul Nistatină în toată lumea, consolidându-și poziția de lider pe care deja o ocupă în comercializarea acestui produs farmaceutic.</b> Ambiția societății a fost dezvăluită cu ocazia participării la târgul târgul CPhI Worldwide 2019 Frankfurt(Convention on Pharmaceutical Ingredients), cel mai important eveniment global al industriei farmaceutice, ce reunește peste 2500 de expozanți din toată lumea. Antibiotice are aici programate întâlniri cu peste 170 de parteneri de afaceri , actuali și potențiali, cu care se vor discuta acțiunile necesare pentru valorificarea capabilităților de cercetare și infrastructură de producție de pe platforma companiei, în vederea dezvoltării și securizării afacerii pe termen mediu și lung. “În anii 2020 nu mai există granițe, iar companiile sunt prezente peste tot în lume cu produsele lor. Pentru a ne susține planul nostru de dezvoltare în perspectiva următorilor 10 ani, trebuie să fim mereu în contact cu partenerii de afaceri, fapt pentru care este necesar să fim prezenți în asemenea medii unde consolidăm afaceri pe termen lung cu colaboratorii noștri tradiționali și ne facem cunoscuți unor potențiali parteneri. Suntem preocupați să ne dezvoltăm reciproc business-urile, să venim în întâmpinarea nevoilor partenerilor dar și să validam susținerea lor în dezvoltarea planurilor noastre de viitor”, a declarat Ioan Nani, director general Antibiotice.</p>
      <p>Pentru compania ieșeană, una dintre mize este deschiderea de noi piețe pentru Nistatină, produs la care deține supremația mondială, dar și de a ajunge un producător consacrat pentru produse topice (dermatologice) și produsele sterile (soluții și pulberi sterile injectabile) și substanța activă Nistatină.</p>
      <p>În acest sens, conceptele de afaceri promovate în cadrul târgului CPHI Worldwide 2019 vizează portofoliul Hospital &amp; Partners, portofoliul de produse dermatologice, cardiologice, produse pentru Calitatea vieții și Sănătatea Femeii precum și Nistatina.</p>
      <p>
        <b>Jucător mare la export</b>
      </p>
      <p>În prezent, Antibiotice dezvoltă o rețea de reprezentanțe comerciale operaționale, teritorii ATB, în Republica Moldova, Vietnam, Ucraina și Serbia (Office), generând o creştere sustentabilă pe termen lung a afacerilor companiei.</p>
      <p>Compania ieșeană este lider mondial în producția de Nistatină, Standard internațional de referință USP, principala piață de export fiind SUA. Pentru acest an, sunt estimate vânzări la export de 35 milioane USD. 34% din valoarea cifrei de afaceri a fost realizată în 2018 pe piețele internaționale, ieșenii având parteneri de afaceri în peste 70 de ţări de pe toate continentele. Compania are deschise reprezentanțe comerciale operaționale în Vietnam, Ucraina, Republica Moldova și Serbia. Piața din Vietnam reprezintă o oportunitate majoră, ambasadorul acestei țări efectuând recent o vizită la Iași, în care și-a exprimat dorința ca exporturile să crească la zeci de milioane de dolari.</p>
    </article>
  </body>
</html>