<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/numan-kurtulmustan-kabinede-revizyon-aciklamasi-257529h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T04:41:00+00:00"/>
    <meta property="og:title" content="Numan Kurtulmuş'tan, &quot;kabinede revizyon&quot; açıklaması"/>
    <meta property="og:description" content="AKP Genel Başkanvekili Numan Kurtulmuş, katıldığı bir televizyon programında, &quot;Kabinede revizyon olacak mı?&quot; sorusunu yanıtladı."/>
  </head>
  <body>
    <article>
      <h1>Numan Kurtulmuş'tan, "kabinede revizyon" açıklaması</h1>
      <address><time datetime="2019-11-23T04:41:00+00:00">23 Nov 2019, 04:41</time> by <a rel="author">Yeni Çağ Gazetesi</a></address>
      <p>
        <b>AKP Genel Başkanvekili Numan Kurtulmuş, katıldığı bir televizyon programında, "Kabinede revizyon olacak mı?" sorusunu yanıtladı.</b>
      </p>
      <p>AKP Genel Başkanvekili Numan Kurtulmuş, bir TV kanalının canlı yayınında, gündeme ilişkin soruları yanıtladı. Kısa süre içinde bir kabine revizyonu olup olmayacağı yönündeki soru üzerine Kurtulmuş, "Öncelikle yeni bir sistem değişikliğine gittik ve Cumhurbaşkanlığı sistemindeyiz. Cumhurbaşkanlığı sistemi, Cumhurbaşkanımızın liderliğinde bir yürütme organıdır, yani Cumhurbaşkanlığı kabinesidir artık. Yani parlamenter sistemin oluşturduğu bir hükümet sistemi değildir. Dolayısıyla 'kabine nasıl olacak, kimler olacak, kimler olmayacak, nasıl değişecek, ne zaman değişecek' bunun kararını verecek olan sayın Cumhurbaşkanımızdır, tercih onundur" yanıtını verdi.</p>
      <p>Kurtulmuş, şunları kaydetti:</p>
      <p>"Çünkü nihayetinde halktan seçimde gidip oy isteyen, oy alan Cumhurbaşkanıdır ve halkın karşısına daha etkin bir çalışma yöntemi olarak bu Cumhurbaşkanlığı kabinesiyle çıkmıştır. Eğer aksayan, eksik, noksan yerler varsa gerek gördüğü zaman gerek gördüğü alanda değişiklikler yapar, müdahalesini yapar ama bu 'efendim falanca yazar böyle yazdı, falanca kuliste böyle bir hareketlilik oluşturuldu' diye kabine değişikliği olmaz. İhtiyaç varsa bu bir siyasetin doğası gereğidir. O işin başındaki kişi, nihayetinde tabiri caizse takımın kaptanı olan kişi, takımın yöneticisi olan kişi istediği pozisyon değişikliğine gider ama bunun için dışarıdan yapılacak telkinlerin, tavsiyelerin, kulislerin hiçbir kıymeti harbiyesi olmaz".</p>
      <related>
        <a href="https://www.yenicaggazetesi.com.tr/arda-turandan-olay-hareket-257532h.htm"/>
        <a href="https://www.yenicaggazetesi.com.tr/numan-kurtulmustan-chp-elestirisi-cok-degistiler-zannettik-257446h.htm"/>
        <a href="https://www.yenicaggazetesi.com.tr/cumhurbaskanimizin-boyle-bir-gorusmeyle-ilgisi-yoktur-257367h.htm"/>
        <a href="https://www.yenicaggazetesi.com.tr/metal-yorgunlugu-gerekcesi-ile-istifa-ettirildi-il-baskanini-gorevden-aldirdi-257064h.htm"/>
      </related>
    </article>
  </body>
</html>