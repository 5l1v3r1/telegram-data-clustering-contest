<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/galatasaray/2019/11/23/sezonu-kapatti"/>
    <meta property="og:site_name" content="FotoMaç"/>
    <meta property="article:published_time" content="2019-11-23T04:50:06+00:00"/>
    <meta property="og:title" content="Sezonu kapattı!"/>
    <meta property="og:description" content="Demokratik Kongo’nun Gambiya ile oynadığı maçta sakatlanan 25 yaşındaki stoperin sol diz ön çapraz bağlarında kopma ve dış menisküsünde yırtık tespit edildi. Luyindama 7 ay oynayamayacak."/>
  </head>
  <body>
    <article>
      <h1>Sezonu kapattı!</h1>
      <h2><u><a href="https://www.fotomac.com.tr/haberleri/demokratik-kongo?id=f8c05593-0a9b-47ed-8c56-d49be6370a10">Demokratik Kongo</a></u>’nun Gambiya ile oynadığı maçta sakatlanan 25 yaşındaki stoperin sol diz ön çapraz bağlarında kopma ve dış menisküsünde yırtık tespit edildi. Luyindama 7 ay oynayamayacak.</h2>
      <address>
        <time datetime="2019-11-23T04:50:06+00:00">23 Nov 2019, 04:50</time>
      </address>
      <p>Cimbom'un başı sakatlıklardan kurtulmuyor. Falcao, Andone, Emre Akbaba'nın yanı sıra Babel ve Muslera'nın da milli takımda sakatlanması moralleri bozmuştu. 25 yaşındaki Luyindama'dan gelen haber sonrasında ise <u><a href="https://www.fotomac.com.tr/haberleri/galatasaray?id=7f09f678-d15c-4176-9e83-4dac7890c57b">Galatasaray</a></u> teknik heyeti adeta yıkıldı. Çapraz bağları kopan Luyindama sezonu kapattı. Geçtiğimiz sezonun devre arasında <u><a href="https://www.fotomac.com.tr/haberleri/belcika?id=43d7ca53-b186-4c96-908e-6556921c5ada">Belçika</a></u>'nın <u><a href="https://www.fotomac.com.tr/haberleri/standard-liege?id=aaff2db8-1d94-4f0e-b916-7574afa8c113">Standard Liege</a></u> takımın kiralanan Luyindama'nın yaz transfer döneminde bonservisi alınmıştı. Bu sezon 15 maça çıkmıştı.</p>
      <p><b>YENER İNCE: BÜYÜK SKANDAL</b><br/>Resmi siteden, "<u><a href="https://www.fotomac.com.tr/haberleri/demokratik-kongo?id=f8c05593-0a9b-47ed-8c56-d49be6370a10">Demokratik Kongo</a></u>'nun Gambiya maçında sakatlanan Luyindama'nın sağlık ekibimiz tarafından yapılan kontrolleri sonrası, sol diz ön çapraz bağlarında kopma ve dış menisküsünde yırtık tespit edilmiştir. Oyuncumuzun ameliyatı planlanmıştır" denildi. Galatasaray doktoru <u><a href="https://www.fotomac.com.tr/haberleri/yener-ince?id=be406bc9-343c-4890-969a-9aaf444581e7">Yener İnce</a></u> konuyla ilgili, "Bu sakatlık dünya genelinde ortalama 7 ayda tedavi edilir. Oyuncunun milli takımının bu sakatlığı gözden kaçırması büyük skandal" diye konuştu.</p>
      <p><b>5 MİLYON EURO'YA ALINMIŞTI</b><br/>Aslan, geçen sezonun devre arasında Belçika ekibi Standard Liege'den kiralanan Luyindama'nın 5 milyon euro olan satın alma opsiyonunu sezon başında kullanmıştı. 25 yaşındaki futbolcuya 2019-2020 sezonundan başlamak üzere 3 sezon boyunca net 1 milyon 50 bin euro ücret ödeneceği resmen açıklanmıştı.</p>
      <p><b>PARASINI FIFA VERECEK</b><br/>Sezonu kapatan Luyindama'nın bu sezon kalan 870 bin euro'luk ücretini <u><a href="https://www.fotomac.com.tr/haberleri/fifa?id=5b260483-9ae4-4642-9f34-3d3114e5dd2f">FIFA</a></u> ödeyecek. FIFA, milli takımlarda sakatlanan oyuncuların futboldan uzak kaldığı geçici süre için ücreti kulübüne veriyor. Luyindama 1 yılda 1 milyon 50 bin euro alıyordu.</p>
      <p><b>MİLLİ ARA MİLLİ FELAKET</b><br/><u><a href="https://www.fotomac.com.tr/haberleri/fatih-terim?id=e69d09de-6c85-46cd-8d36-a754848cd301">Fatih Terim</a></u>, sakatlıklara isyan etti: "Bu seneki milli aralarda sıkıntı çekiyoruz. Milli felaket desek de yeridir. Takımımız için önemli de oyuncular. Bugün kadroda olanlar Şampiyonlar Ligi'nde kadroda yoklar, ne yazık ki öyle bir sıkıntımız var."</p>
    </article>
  </body>
</html>