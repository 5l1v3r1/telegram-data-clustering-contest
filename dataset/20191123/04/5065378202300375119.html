<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/ergasia/story/1031740/epoxiko-epidoma-oaed-poioi-prepei-na-kanoyn-aitisi-mexri-2-dekemvrioy"/>
    <meta property="og:site_name" content="Newsbomb"/>
    <meta property="article:published_time" content="2019-11-23T04:15:28+00:00"/>
    <meta property="og:title" content="Εποχικό επίδομα ΟΑΕΔ: Ποιοι πρέπει να κάνουν αίτηση μέχρι 2 Δεκεμβρίου - Πόσο είναι το ποσό"/>
    <meta property="og:description" content="Ξεκίνησε η υποβολή των ηλεκτρονικών αιτήσεων από δικαιούχους για να τους καταβληθεί το εποχικό επίδομα του ΟΑΕΔ για το 2019."/>
  </head>
  <body>
    <article>
      <h1>Εποχικό επίδομα ΟΑΕΔ: Ποιοι πρέπει να κάνουν αίτηση μέχρι 2 Δεκεμβρίου - Πόσο είναι το ποσό</h1>
      <h2>Ξεκίνησε η υποβολή των ηλεκτρονικών αιτήσεων από δικαιούχους για να τους καταβληθεί το εποχικό επίδομα του ΟΑΕΔ για το 2019.</h2>
      <address><time datetime="2019-11-23T04:15:28+00:00">23 Nov 2019, 04:15</time> by <a rel="author">Ρούλα Κοτσέτα</a></address>
      <p>Σύμφωνα με ανακοίνωση του οργανισμού,<b> η προθεσμία υποβολής των αιτήσεων λήγει στις 2 Δεκεμβρίου 2019 και ώρα 15:00 για όσους υποβάλλουν αίτηση,</b> μέσω των <b>ΚΠΑ 2 και των ΚΕΠ και ώρα 23:59</b> για όσους υποβάλλουν αίτηση με ηλεκτρονικό τρόπο.</p>
      <p>
        <b>Η παραλαβή των δικαιολογητικών θα ολοκληρωθεί την επόμενη εργάσιμη μέρα (03/12/2019).</b>
      </p>
      <h3>Ποιοι είναι οι δικαιούχοι του <a href="https://www.newsbomb.gr/tags/tag/24502/epidomata">επιδόματος</a></h3>
      <p>
        <b>Δικαιούχοι του εποχικού επιδόματος είναι εργαζόμενοι των εξής κλάδων:</b>
      </p>
      <p>Οικοδόμοι, λατόμοι, ασβεστοποιοί, πλινθοποιοί, αγγειοπλάστες, δασεργάτες, ρητινοσυλλέκτες, καπνεργάτες, μουσικοί μέλη των οικείων επαγγελματικών σωματείων, υποδηματεργάτες, μισθωτοί ναυπηγοεπισκευαστικής ζώνης, χειριστές εκσκαπτικών-ανυψωτικών-οδοποιητικών-γεωτρητικών μηχανημάτων, ηθοποιοί, τεχνικοί κινηματογράφου και τηλεόρασης, ταξιθέτες θεάτρου-κινηματογράφου, χειριστές και βοηθοί χειριστών κινηματογράφου, ελεγκτές κινηματογράφου και θεάτρου, ταμίες κινηματογράφου και θεάτρου, μισθωτοί τουριστικού και επισιτιστικού κλάδου και σμυριδεργάτες, χορευτές - μέλη των οικείων κλαδικών ή ομοιοεπαγγελματικών σωματείων, καθώς και των τεχνικών απασχολούμενών σε ζωντανές οπτικοακουστικές εκδηλώσεις-μέλη των οικείων κλαδικών ή ομοιοεπαγγελματικών σωματείων.</p>
      <p><b>Τα δικαιολογητικά για τις ημέρες ασφάλισης, το εισόδημα και την άδεια διαμονής για τους πολίτες τρίτων χωρών,</b> αναζητούνται αυτεπάγγελτα από τον ΟΑΕΔ μέσω των Πληροφοριακών Συστημάτων <b>του ΕΦΚΑ (πρώην ΙΚΑ-ΕΤΑΜ), της Γ.Γ.Π.Σ. και του υπουργείου Εσωτερικών, αντίστοιχα.</b></p>
      <p>Πληροφορίες<b> σε σχέση με τους όρους, τις προϋποθέσεις, το ύψος του εποχικού επιδόματος και τα δικαιολογητικά είναι διαθέσιμες στον διαδικτυακό τόπο</b> του Οργανισμού<b> (<a href="http://www.oaed.gr/">www.oaed.gr</a>)</b>.</p>
      <h3>Προϋποθέσεις</h3>
      <p>1. Οι οικοδόμοι θα πρέπει να έχουν πραγματοποιήσει από 73 μέχρι 163 πραγματικές ημέρες εργασίας το προηγούμενο έτος (2018) αποκλειστικά σε οικοδομικές εργασίες. Το επίδομα ανέρχεται φέτος σε 752,14 ευρώ από 678,06 ευρώ που πήραν πέρυσι. Οι δικαιούχοι θα πρέπει να έχουν την ιδιότητα του οικοδόμου κατά την περίοδο καταβολής του βοηθήματος (10/9 – 30/11). Δεν το δικαιούνται όσοι λαμβάνουν εκπαιδευτικό επίδομα από προγράμματα του <a href="http://www.oaed.gr/">ΟΑΕΔ.</a></p>
      <p>2. <b>Οι σμυριδορύκτες Νάξου</b> θα πρέπει να έχουν πραγματοποιήσει από 50 – 240 ημέρες ασφάλισης στον κλάδο τους μέσα στο 2018. Το επίδομα ανέρχεται σε 1.016,40 ευρώ για το 2019 από 916,30 ευρώ πέρυσι.</p>
      <p>3. <b>Οι δασεργάτες – ρητινοσυλλέκτες Νάξου</b> θα πρέπει να έχουν πραγματοποιήσει από 50 – 240 ημέρες ασφάλισης στον κλάδο τους το προηγούμενο έτος. Το επίδομα ανέρχεται σε 711,48 ευρώ για το 2019 από 641,41 ευρώ πέρυσι.</p>
      <p>4. Για τους <b>μισθωτούς της ναυπηγοεπισκευαστικής ζώνης</b> απαιτούνται από 50 – 230 ημέρες ασφάλισης στον κλάδο τους το προηγούμενο έτος με το επίδομα στα 711,48 ευρώ από 641,41 ευρώ πέρυσι.</p>
      <p>5. Οι λοιπές κατηγορίες επαγγελμάτων (<b>καπνεργάτες, αγγειοπλάστες, μουσικοί, ηθοποιοί, τραγουδιστές, υποδηματοποιοί</b>) θα πρέπει να έχουν πραγματοποιήσει από 50 έως 210 ημέρες ασφάλισης τον προηγούμενο χρόνο. Το επίδομα είναι στα 508,20 ευρώ (από 458,15 ευρώ πέρυσι), ενώ για τους αγγειοπλάστες, κεραμοποιούς, πλινθοποιούς είναι 711,48 ευρώ φέτος από 641,41 ευρώ το 2018.</p>
      <p>6. <b>Οι μισθωτοί τουριστικών και επισιτιστικών επαγγελμάτων</b> πρέπει να έχουν πραγματοποιήσει 75 τουλάχιστον ημερομίσθια ενώ κατά τη χρονική περίοδο από 1η Οκτωβρίου έως 31 Δεκεμβρίου του προηγούμενου έτους τα ένσημά τους δεν θα πρέπει να ξεπερνούν τα 50. Το επίδομα είναι φέτος στα 508,40 ευρώ από 458,15 ευρώ πέρυσι.</p>
      <p>7. <b>Οι χειριστές εκσκαπτικών, ανυψωτικών οδοποιητικών κ.λπ.</b> μηχανημάτων παίρνουν επίδομα 508,20 ευρώ φέτος, εφόσον εντός του 2018 πραγματοποίησαν από 70 ως 210 ημέρες ασφάλισης στον κλάδο τους και διατηρούν την ιδιότητα του μισθωτού του οικείου κλάδου κατά την περίοδο καταβολής του βοηθήματος (10/9 – 30/11).</p>
      <p>Δεν είναι δικαιούχοι όσοι συγκεντρώνουν προϋποθέσεις για να λάβουν επίδομα ανεργίας από τον<a href="http://www.oaed.gr/"><b> ΟΑΕΔ</b></a>. Στη περίπτωση που το επίδομα ανεργίας συμπίπτει με την περίοδο καταβολής του βοηθήματος (10/9 – 30/11), τότε το εποχικό βοήθημα συμψηφίζεται με το αντίστοιχο ποσό της τακτικής ανεργίας.</p>
      <p>
        <b>
          <i>Δείτε όλες τις τελευταίες</i>
          <i>
            <a href="https://www.newsbomb.gr/oles-oi-eidhseis"> Ειδήσεις</a>
          </i>
          <i> από την Ελλάδα και τον Κόσμο, τη στιγμή που συμβαίνουν, στο<a href="https://www.newsbomb.gr/"> Newsbomb.gr</a></i>
        </b>
      </p>
      <related>
        <a href="https://www.newsbomb.gr/ellada/ergasia/story/1031694/asep-proslipseis-sto-moyseio-akropolis-mexri-25-11-oi-aitiseis"/>
        <a href="https://www.newsbomb.gr/ellada/ergasia/story/1031604/enoples-dynameis-erxontai-2-000-proslipseis-opliton"/>
        <a href="https://www.newsbomb.gr/ellada/ergasia/story/1031195/asep-theseis-ergasias-ston-dimo-alimoy-deite-eidikotites-kai-prothesmia-aitiseon"/>
      </related>
    </article>
  </body>
</html>