<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/motoring/detail/9620000112277"/>
    <meta property="og:site_name" content="MGR Online"/>
    <meta property="article:published_time" content="2019-11-23T04:48:00+00:00"/>
    <meta property="og:title" content="Mazda CX-8 XDL ขับนิ่ง ได้หรู คู่สบาย"/>
    <meta property="og:description" content="มาสด้าประกาศจะทำตลาดซีเอ็กซ์-8 ตั้งแต่ช่วงต้นปี 2018 แต่ด้วยเงื่อนไขหลายอย่าง ทำให้การเปิดตัวในประเทศไทยล่าช้า แต่สุดท้ายมาสด้าได้เชิญสื่อมวลชนร่วมทริปขับ ซีเอ็กซ์-8 เส้นทาง เชียงใหม่-เชียงราย ผลงานการขับเป็นอย่างไรติดตามอ่าน"/>
  </head>
  <body>
    <article>
      <h1>Mazda CX-8 XDL ขับนิ่ง ได้หรู คู่สบาย</h1>
      <address><time datetime="2019-11-23T04:48:00+00:00">23 Nov 2019, 04:48</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011607901.JPEG"/>
      </figure>
      <p>
        <b>มาสด้า ซีเอ็กซ์-8 เปิดตัวสู่ตลาดโลกในช่วงปลายปี 2017 และเป็นรุ่นเรือธงที่จำหน่ายในประเทศญี่ปุ่น ซึ่งเป็นที่ทราบกันดีว่า รุ่นนี้พัฒนาขึ้นมาจากพื้นฐานของรุ่น ซีเอ็กซ์-9 แต่เน้นในเรื่องของความสปอร์ตและขนาดที่เล็กลงกว่าซีเอ็กซ์-9 สำหรับเมืองไทย มาสด้าประกาศจะทำตลาดซีเอ็กซ์-8 ตั้งแต่ช่วงต้นปี 2018 แต่แล้วด้วยเงื่อนไขที่ต้องรอการผลิตจากโรงงานมาสด้าที่ประเทศมาเลเซีย ทำให้การเปิดตัวในประเทศไทยล่วงเลยมาจนถึงปลายปี 2019 แต่ยังนับว่าไม่สายเกินไปนัก หลังเปิดตัวเพียงหนึ่งสัปดาห์ มาสด้า ได้เชิญสื่อมวลชนเข้าร่วมทริปทดลองขับ ซีเอ็กซ์-8 เส้นทาง เชียงใหม่-เชียงราย บนถนนที่เต็มไปด้วยความคดเคี้ยวและโค้งขึ้นเขา ไปชมกันดูว่า มาสด้า ซีเอ็กซ์-8 จะทำผลงานได้ดีเพียงใด</b>
      </p>
      <figure>
        <img src="https://mpics.mgronline.com/pics/Images/562000011607902.JPEG"/>
      </figure>
      <p>
        <b>2 ทางเลือก เบนซิน-ดีเซล<br/><br/></b>
        <b>รูปโฉมภายนอกนั้น มาสด้ายังคงยึดแนวทาง โคโดะ ดีไซน์ (Kodo Design) เช่นเดียวกับทุกรุ่น ดังนั้น ภาพรวมของรูปทรงและเส้นสายต่างๆ จึงใกล้เคียงกันมากๆ โดยเฉพาะกับรุ่น ซีเอ็กซ์-5 โฉมปัจจุบัน เพราะซีเอ็กซ์-5 นั้น ออกมาในเวลาไล่เลี่ยกัน แต่ซีเอ็กซ์-8 จะยาวกว่า และมีการปรับปรุงในส่วนของรูปทรงด้านหลังที่ลู่ลมมากกว่า <br/><br/></b>
        <b>เส้นสายต่างๆ ซีเอ็กซ์-8 ให้ความรู้สึกที่โฉบเฉี่ยวกว่า ซีเอ็กซ์-5 ด้วยเหตุผลง่ายๆ จากการเเปิดตัวหลังซีเอ็กซ์-5 ราว 1 ปี ดังนั้นในแง่ของการพัฒนาผลิตภัณฑ์แล้ว ซีเอ็กซ์-8 ย่อมต้องได้รับการปรับเพิ่มและเสริมสิ่งต่างๆ ให้ดีขึ้นกว่าเดิม และยิ่งเป็นรุ่นเรือธง (รุ่นสูงสุด ดีที่สุด) ของแบรนด์ด้วยแล้วนั้น ออพชันที่ใส่มาให้จึงเรียกว่าจัดเต็มที่สุด ตามวงรอบของเทคโนโลยี</b>
      </p>
      <figure>
        <img src="https://mpics.mgronline.com/pics/Images/562000011607903.JPEG"/>
      </figure>
      <p>
        <b>การตกแต่งภายใน ดีไซน์เดียวกับรุ่น ซีเอ็กซ์-5 ซึ่งจะต่างจาก มาสด้า 3 ที่เพิ่งจะเปิดตัวไป มองไปที่คุณภาพของวัสดุต่างๆ และการตัดเย็บหากเทียบกับเวอร์ชันที่ญี่ปุ่นที่ผู้เขียนเคยทดลองขับมาแล้ว หรือเทียบกับมาสด้า 2 และมาสด้า 3 ที่ประกอบในประเทศไทย ยังต้องการความประณีตที่มากกว่านี้ จึงจะดูแล้วเทียบกับการประกอบรถในประเทศไทยได้ <br/><br/></b>
        <b>
          <br/>
        </b>
        <b>สำหรับมีจุดเด่นอยู่ที่รุ่นท็อปสุด 2.2 XDL Exclusive แบบ 6 ที่นั่ง ซึ่งมีเบาะนั่งแถวที่สองแบบ Captain Seat ดูแล้วหรูหรา กลายเป็นรถประจำตำแหน่งของผู้บริหารได้อย่างเหมาะสม ทั้งให้ผู้ติดตามนั่งทางด้านหลังแถวที่สามได้แบบสบายอีกด้วย ส่วนรุ่นอื่นๆ นั้นจะเป็นแบบ 7 ที่นั่ง สามแถวทั้งหมด <br/><br/></b>
        <b>
          <br/>
        </b>
        <b>หัวใจมี 2 ทางเลือกหลัก คือ เครื่องยนต์เบนซิน ขนาด 2.5 ลิตร กำลังสูงสุด 194 แรงม้า แรงบิดสูงสุด 258 นิวตันเมตร และ เครื่องยนต์แบบดีเซล ขนาด 2.2 ลิตร กำลังสูงสุด 190 แรงม้า แรงบิดสูงสุด 450 นิวตันเมตร ทุกรุ่นส่งกำลังด้วยเกียร์อัตโนมัติแบบ 6 สปีด คันแร่งไฟฟ้า และพวงมาลัยไฟฟ้า (EPAS) ระบบขับเคลื่อนล้อหน้าใน 3 รุ่นย่อย และแบบขับเคลื่อน 4 ล้อ (All Wheel Drive) เฉพาะรุ่นท้อปสุดเพียงรุ่นเดียว</b>
      </p>
      <figure>
        <img src="https://mpics.mgronline.com/pics/Images/562000011607904.JPEG"/>
      </figure>
      <p>
        <b>ขับนิ่ง เร่งดี แถว 3 นั่งสบาย <br/><br/></b>
        <b>การทดลองขับนั้น เราถูกวางตัวให้ขับในรุ่นดีเซลท็อปสุด 2.2 XDL Exclusive สีแดงพิเศษของทางมาสด้า ตำแหน่งแรกสุดที่ผู้เขียนเลือกในการนั่งคือ เบาะนั่งแถวที่สาม เพื่อลองดูว่าจะสบายหรือเมื่อยแค่ไหน ที่สำคัญคือ เป็นการขับจากในเมืองเชียงใหม่ มุ่งหน้าไปเชียงรายที่มีเส้นทางขึ้น-ลงเขาที่คดเคี้ยวอยู่ด้วย <br/><br/></b>
        <b>สารภาพตามตรง ตอนที่ขึ้นไปนั่งตำแหน่งแถวที่สาม ลืมนึกไปว่าเขาให้ขับเป็นขบวนกึ่งฟรีรัน ระยะทางจากจุดแรกถึงจุดเปลี่ยนคนขับคือ 77 กม. นั่นหมายความว่า ผู้เขียนต้องนั่งกันยาวๆ กว่า หนึ่งชั่วโมง ซึ่งผลลัพธ์ที่ได้คือ ไม่ต้องร้องขอย้ายตำแหน่ง เราสามารถนั่งได้อย่างสบาย ด้วยส่วนสูงของผู้เขียนที่ 173 ซม. เข่าไม่ชัน แต่หากจะเอนหลังนอนเข่าจะชนเบาะหน้าพอดี</b>
      </p>
      <figure>
        <img src="https://mpics.mgronline.com/pics/Images/562000011607905.JPEG"/>
      </figure>
      <p>
        <b>สำหรับแรงสะเทือนในการนั่งเบาะหลังแถวสามถือว่าน้อยกว่า รถที่มีสามแถวแบบนี้ในหลายๆ รุ่น โดยเฉพาะรถแบบพีพีวี ที่ผู้เขียนขอบอกตรงๆ ว่า ตัวผู้เขียนเองนั้นมักจะนั่งแถวสามได้ไม่นาน แต่สามารถนั่งอยู่ที่เบาะนั่งแถวสามของ ซีเอ็กซ์-8 ได้ระยะเวลาเกินหนึ่งชั่วโมง แถมบางช่วงของการขับซีเอ็กซ์-8 ยังเป็นเส้นทางโค้งขึ้น-ลงภูเขาด้วย เจอแรงเหวี่ยงระดับที่กระเป๋าเดินทางด้านหลังเคลื่อนที่ย้ายจากซ้ายไปชวาหลายรอบ แต่ผู้เขียนยังไม่เวียนหัว ถือว่า ประสบความสำเร็จ สอบผ่าน นั่งยาวได้สบาย <br/><br/></b>
        <b>
          <br/>
        </b>
        <b>อีกสิ่งหนึ่งที่ทีมวิศวกรภูมิใจนำเสนอมากคือ เรื่องของการลดเสียงรบกวนจากภายนอก ด้วยการเสริมวัสดุดูดซับเสียงที่ด้านหลังและปรับการดีไซน์ให้ลดแรงต้านลง เพื่อให้คนที่นั่งเบาะแถวสามสามารถพูดคุยกับคนขับได้ด้วยระดับเสียงปกติ ไม่ต้องตะโกน เมื่อขับด้วยความเร็วไม่เกิน 100 กม./ชม. ซึ่งจากการทดลองนั่งและคุย ซีเอ็กซ์-8 ทำได้เช่นนั้นจริงๆ แต่หากวิ่งเกินกว่า 120 กม./ชม. เสียงดังรบกวนมาครบทั้งลมและยางบดถนน</b>
      </p>
      <figure>
        <img src="https://mpics.mgronline.com/pics/Images/562000011607906.JPEG"/>
      </figure>
      <p>
        <b>หลังจากนั้นเราเข้ามาประจำการในตำแหน่งผู้ขับขี่ กดคันเร่งออกตัวแบบไม่รอช้า การตอบสนองทันใจดีในทุกย่านความเร็ว จังหวะเร่งแซงมั่นใจ การทรงตัวที่ความเร็วสูงระดับ 140 กม./ชม. (ความเร็วสูงสุดที่เราขับในคราวนี้) ทำได้อย่างน่าประทับใจ ตัวรถนิ่ง เกาะถนนดี จังหวะเข้าโค้งมั่นใจ พวงมาลัยคมควบคุมเบามือ <br/><br/></b>
        <b>
          <br/>
        </b>
        <b>จากการลองกดคันเร่งแบบคิกดาวน์หลายจังหวะ ตัวรถไม่ถึงกับพุ่งกระชากแบบซีเอ็กซ์-5 ส่วนหนึ่งเป็นผลมาจากการเซ็ตรถด้วยความตั้งใจเพื่อรองรับการขับขี่ที่นุ่มนวล ไม่เน้นในเรื่องของความแรง สิ่งนี้คือปัจจัยหนึ่งที่ทำให้การนั่งเบาะแถวที่สาม รู้สึกสบายนั่นเอง <br/><br/></b>
        <b>
          <br/>
        </b>
        <b>สำหรับการใช้งานฟังก์ชันต่างๆ ต้องสั่งการผ่านปุ่มคอนโทรลตรงคอนโซลกลาง เนื่องจากหน้าจอยังไม่เป็นระบบสัมผัส ส่วนเรือนไมล์ยังเป็นแบบเข็มตามปกติอยู่ ด้านระบบความปลอดภัยมีครบ รวมทั้งกล้องถอยและมองรอบคัน ช่วยให้การถอยจอดหรือเข้าที่จอดแคบๆ ได้อย่างสะดวกและมั่นใจเต็ม100%</b>
      </p>
      <figure>
        <img src="https://mpics.mgronline.com/pics/Images/562000011607907.JPEG"/>
      </figure>
      <p>
        <b>จุดเด่นที่สุดของซีเอ็กซ์-8 ขอยกให้กับเบาะนั่งแถวที่สอง แบบกัปตันซีท 6 ที่นั่ง ที่ให้ความสบายและรู้สึกเหมือนตัวเองเป็นผู้บริหาร และหากเทียบกับเบาะนั่งแถวที่สองของซีเอ็กซ์-5 ด้วยแล้ว คุณจะเลือกนั่งแต่ซีเอ็กซ์-8 อย่างแน่นอน <br/><br/></b>
        <b>ทั้งนี้ สิ่งที่เราชอบที่สุดของการขับเจ้าซีเอ็กซ์-8 ดีเซล ไม่ใช่อัตราเร่ง ที่แม้จะมีแรงบิดมากถึง 450 นิวตันเมตร แต่เป็นองค์รวมของการขับซึ่งให้ความรู้สึกมั่นใจ และคล่องแคล่ว ไม่ต่างจากรถไซส์เล็ก รวมถึงการนั่งที่สบาย เรียกว่าเป็นรถที่เหมาะกับครอบครัวได้อย่างเต็มปาก</b>
      </p>
      <figure>
        <img src="https://mpics.mgronline.com/pics/Images/562000011607908.JPEG"/>
      </figure>
      <p>
        <b>เหมาะกับใคร <br/><br/>มาสด้า ซีเอ็กซ์-8 ดีเซล 2.2 XDL Exclusive จะเป็นรถประจำตำแหน่งผู้บริหาร หรือรถประจำบ้านเพื่อคนในครอบครัว ก็สามารถตอบโจทย์ได้ตรงทั้งสองรูปแบบ บุคลิกแตกต่างจากรุ่นน้องซีเอ็กซ์-5 อย่างชัดเจน และด้วยราคาค่าตัวในรุ่นนี้ระดับ 2,069,000 บาท นั้น เทียบกับพีพีวี แล้วจ่ายแพงขึ้นอีกนิดแต่ชีวิตจะสบายขึ้นเกินกว่าส่วนต่างราคาแน่นอน สุดท้ายปัญหาของมาสด้าที่หลายคนกลัวนั้น ทีมผู้บริหารยืนยันว่า แก้ไขหมดเรียบร้อยแล้ว มั่นใจได้ด้วยการกล้ารับประกัน 5 ปีหรือ 150,000 กม. พร้อมฟรีค่าแรงเช็คระยะ 5 ปี อีกด้วย..</b>
      </p>
      <figure>
        <img src="https://mpics.mgronline.com/pics/Images/562000011607909.JPEG"/>
      </figure>
      <figure>
        <img src="https://mpics.mgronline.com/pics/Images/562000011607910.JPEG"/>
      </figure>
      <figure>
        <img src="https://mpics.mgronline.com/pics/Images/562000011607911.JPEG"/>
      </figure>
      <figure>
        <img src="https://mpics.mgronline.com/pics/Images/562000011607912.JPEG"/>
      </figure>
      <figure>
        <img src="https://mpics.mgronline.com/pics/Images/562000011607913.JPEG"/>
      </figure>
      <figure>
        <img src="https://mpics.mgronline.com/pics/Images/562000011607914.JPEG"/>
      </figure>
      <figure>
        <img src="https://mpics.mgronline.com/pics/Images/562000011607915.JPEG"/>
      </figure>
      <figure>
        <img src="https://mpics.mgronline.com/pics/Images/562000011607916.JPEG"/>
      </figure>
      <figure>
        <img src="https://mpics.mgronline.com/pics/Images/562000011607917.JPEG"/>
      </figure>
      <figure>
        <img src="https://mpics.mgronline.com/pics/Images/562000011607918.JPEG"/>
      </figure>
      <figure>
        <img src="https://mpics.mgronline.com/pics/Images/562000011607919.JPEG"/>
      </figure>
      <figure>
        <img src="https://mpics.mgronline.com/pics/Images/562000011607920.JPEG"/>
      </figure>
      <figure>
        <img src="https://mpics.mgronline.com/pics/Images/562000011607921.JPEG"/>
      </figure>
      <figure>
        <img src="https://mpics.mgronline.com/pics/Images/562000011607922.JPEG"/>
      </figure>
      <figure>
        <img src="https://mpics.mgronline.com/pics/Images/562000011607923.JPEG"/>
      </figure>
      <figure>
        <img src="https://mpics.mgronline.com/pics/Images/562000011607924.JPEG"/>
      </figure>
      <figure>
        <img src="https://mpics.mgronline.com/pics/Images/562000011607925.JPEG"/>
      </figure>
      <figure>
        <img src="https://mpics.mgronline.com/pics/Images/562000011607926.JPEG"/>
      </figure>
      <figure>
        <img src="https://mpics.mgronline.com/pics/Images/562000011607927.JPEG"/>
      </figure>
      <figure>
        <img src="https://mpics.mgronline.com/pics/Images/562000011607928.JPEG"/>
      </figure>
      <figure>
        <img src="https://mpics.mgronline.com/pics/Images/562000011607929.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/motoring/photo-gallery/9620000112277"/>
      </related>
    </article>
  </body>
</html>