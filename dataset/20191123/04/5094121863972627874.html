<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/noc-venku-bezdomovec-spani-prenocovani231119-hk.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T04:56:00+00:00"/>
    <meta property="og:title" content="V kůži bezdomovce. Desítky lidí strávily noc pod širákem"/>
    <meta property="og:description" content="/FOTOGALERIE/ Spacák a deka. Raději dvě. Termoska s horkým čajem a pár svíček jako luxus navíc. Čtrnáct lidí v Hradci Králové a desítky dalších v celém kraji dobrovolně strávili noc na pátek pod širým nebem, aby upozornili na životní osudy lidí bez domova."/>
  </head>
  <body>
    <article>
      <h1>V kůži bezdomovce. Desítky lidí strávily noc pod širákem</h1>
      <address><time datetime="2019-11-23T04:56:00+00:00">23 Nov 2019, 04:56</time> by <a rel="author">Ivana Fričová ,Jan Braun</a></address>
      <p>K celostátnímu projektu Noc venku se Hradec Králové připojil už podruhé. „Na rozdíl od loňského roku, kdy mrzlo, nám tentokrát počasí vyšlo vstříc,“ pochvalovala si s úlevou včera brzy ráno Vendula Topinková z hradeckého občanského sdružení Salinger, které se na organizaci Noci venku podílí. „Ve tři ráno bylo kolem pěti stupňů nad nulou.“</p>
      <p>Lidé se však na Baťkovo náměstí začali scházet dlouho před večerkou, naplánovanou na 22. hodinu. Někteří rovnou s výbavou na dlouhou studenou noc, někteří jen na chvíli ze zájmu o téma nebo kulturní program, který akci od 18 hodin provázel. Lidé středního věku, studenti i bezdomovci. Vzájemné nesmělé oťukávání urychlil koncert Piotra Nabožneho i promítání filmů.</p>
      <p>„Zvlášť skuteční lidé bez domova, kteří na Baťkovo náměstí přišli, koncert i promítání velmi ocenili,“ pokračuje sociální pracovnice Vendula Topinková. „Podobné zážitky totiž rozhodně nejsou běžnou součástí jejich života.“</p>
      <h3>Pomoc, ne překážky</h3>
      <p>Smyslem Noci venku je podle Venduly Topinkové především přiblížit všechny souvislosti života na ulici: „Ukázat veřejnosti, že bezdomovec není výhradně starý, zanedbaný, opilý a agresivní muž, jak si ho většina představuje. Je mezi nimi mnoho žen, které utekly od agresivního partnera, řada čerstvě dospělých, kteří opustili dětský domov nebo rodinu pěstounské péče. A nezřídka také lidé, které o střechu nad hlavou připravila nemoc. Ti všichni potřebují pomoc, nikoliv odmítání a pohrdání.“</p>
      <figure>
        <img src="https://g.denik.cz/38/5e/narodni-potravinova-sbirka-potraviny-jidlo-zbozi-vozik061218-rk_denik-150-3x2.jpg"/>
      </figure>
      <aside>
        <a href="https://hradecky.denik.cz/zpravy_region/potravinova-banka-narodni-sbirka-potraviny-jidlo221119-hk.html">Sbírka potravin pomůže potřebným, přispějte i vy Přečíst článek ›</a>
      </aside>
      <p>Slova Venduly Topinkové na setmělém Baťkově náměstí potvrdila i režisérka Apolena Rychlíková, která sem přivezla svůj dokument Zábrany, který právě o bezdomovectví natočila pro sérii České televize Intolerance: „Nesnažíme se jim porozumět a pomoci. Místo toho vytváříme mezi bezdomovci a většinovou společností zábrany a překážky.“</p>
      <h3>Ve Dvoře spal venku i starosta</h3>
      <p>Noc venku prožili lidé přímo na Krakonošově náměstí v Trutnově, kde přespalo sedmnáct lidí. „Není to opravdu žádná sranda lehnout si na karton a přespat venku na zemi. V noci nám byla zima. Ale říkali jsme, jak je skvělé, že máme ráno kam jít, že můžeme do práce a máme náplň dne, což bohužel lidé bez domova nemají,“ řekla Martina Vágner Dostálová z Oblastní charity Trutnov, která si noc venku rovněž vyzkoušela.</p>
      <p>Tradičně nejvíce lidí v republice se zapojilo ve Dvoře Králové nad Labem, kde Noc venku organizuje Pečovatelská služba v čele s ředitelkou Marcelou Hauke. Letos přespalo na náměstí Václava Hanky rekordních 109 lidí. K nim se přidalo ještě 15 školáků ze ZŠ Schulzovy sady, kteří přenocovali ve svých třídách. V přístřešku z kartonů strávil noc venku i starosta Dvora Králové Jan Jarolím. „Zážitek jsem měl opravdu autentický, protože mě praskla karimatka, takže jsem ležel jen na papírových kartonech. Zjistíte, že to opravdu není sranda. Na tvrdé zemi a v chladu se pořádně nevyspíte, všechno je strašně slyšet. Byla to zajímavá zkušenost,“ popsal svoje pocity starosta Dvora Králové Jan Jarolím, který se stal dobrovolným „bezdomovcem“ už potřetí.</p>
      <figure>
        <img src="https://g.denik.cz/23/f4/krk-noc-venkutu19-64_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy-z-ceska/obrazem-noc-venku-objektivem-milose-salka-20191122.html">OBRAZEM: Noc venku objektivem Miloše Šálka Přečíst článek ›</a>
      </aside>
      <p><b>Potravinová sbírka pro lidi v nouzi</b><br/><br/>Potravinová banka Hradec Králové pořádá v sobotu od 8 do 18 hodin Sbírku potravin. Nákupem trvanlivých potravin a drogerie se můžete zapojit do celostátní akce a pomoci lidem žijícím na hranici chudoby. Potravinová banka zajistí distribuci potravin neziskovým organizacím poskytujícím pomoc seniorům, matkám samoživitelkám, pěstounským rodinám, dětem z dětských domovů, lidem v nouzi v Královéhradeckém kraji. Nejvíce žádané jsou konzervy všeho druhu, trvanlivé mléko, olej, rýže, vše pro děti (sunar, přesnídávky, kaše) nebo drogerie. Potraviny můžete přinést na tato místa: Lidl na Brněnské ulici, Lidl směrem na Třebechovice pod Orebem, Hypertesco Březhrad, Tesco ve Futuru, Makro, Albert Kukleny, Penny Labská louka, Penny Pospíšilova třída.<br/><i>(Informace o dalších místech v kraji na webu <a href="http://www.sbirkapotravin.cz/">www.sbirkapotravin.cz</a>.)</i></p>
    </article>
  </body>
</html>