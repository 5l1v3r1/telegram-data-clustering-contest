<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hylles-etter-nodsamtale/71852535"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T04:51:07+00:00"/>
    <meta property="og:title" content="Hylles etter nødsamtale"/>
    <meta property="og:description" content="Mannen på nødtelefonen trodde kvinnen hadde ringt feil. Hun brukte bare kløkt for å formidle budskapet sitt."/>
  </head>
  <body>
    <article>
      <h1>Hylles etter nødsamtale</h1>
      <h2>Mannen på nødtelefonen trodde kvinnen hadde ringt feil. Hun brukte bare kløkt for å formidle budskapet sitt.</h2>
      <address><time datetime="2019-11-23T04:51:07+00:00">23 Nov 2019, 04:51</time> by <a rel="author">Marthe Ihle</a></address>
      <p>Politiet i delstaten Ohio i USA, hyller en kvinne som ringte politiet for å varsle om at mora angivelig ble fysisk misbrukt.</p>
      <p>Kvinnen, som skal ha vært til stede mens volden foregikk, var nemlig svært kreativ i måten hun kommuniserte dette til nødsentralen på, skriver <a href="https://www.13abc.com/content/news/Local-victims-daughter-calls-911-to-order-a-pizza-to-signal-domestic-violence-565190342.html?fbclid=IwAR373LhYS5FF5XQ6hWZqAvXJndti5YCebc2KXUaBgWs67ankFSfJT3KRJ1I">ABC13</a>.</p>
      <p>
        <b>- Hei, jeg skulle gjerne bestilt en pizza.</b>
      </p>
      <p>Kvinnen brukte denne teknikken for å skjule for den voldelige personen at hun varslet om hendelsen.</p>
      <h3>«Bestilte» pizza</h3>
      <p>
        <i>- Du ringte 911 for å bestille pizza?</i>
      </p>
      <p>- Eh.. ja. Leilighet nummer...</p>
      <p>
        <i>- Du kan ikke bestille pizza her.</i>
      </p>
      <p>- Nei, nei, nei. Du forstår ikke.</p>
      <p>- Ah. Nå forstår jeg deg.</p>
      <p>Mannen som var på vakt på nødsentralen, snakket med kvinnen mens politiet var på vei. Slik passet de på at den voldelige personen ikke dro fra stedet.</p>
      <p>Han ble tatt med i håndjern kort tid seinere, og er nå siktet for vold.</p>
      <h3>- Fantastisk jobbet</h3>
      <p>På spørsmål om personen var der, svarte hun for eksempel «Ja, jeg trenger en stor pizza».</p>
      <p>Også mannen på nødsentralen, Tim Teneyck, hylles for hvordan han håndterte samtalen.</p>
      <p>
        <b>- Fantastisk jobbet. Andre ville lagt på, sier politisjef i Oregon, Michael Navarre, til ABC13.</b>
      </p>
      <p>Han sier at han aldri har opplevd lignende.</p>
      <p>- På en eller annen måte, må man fortelle at man er i trøbbel, og det var det denne kvinnen gjorde. Ikke med ord, men med stemmen, sier Navarre.</p>
      <p>- Andre kollegaer hadde ikke klart å plukke opp dette. Det har de fortalt meg, sier Teneyck selv.</p>
    </article>
  </body>
</html>