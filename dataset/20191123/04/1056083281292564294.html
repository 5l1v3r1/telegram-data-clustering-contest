<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200355/%DA%A9%D9%85%DB%8C%D8%AA%D9%87-%D9%82%D8%A7%D9%86%D9%88%D9%86-%D8%A7%D8%B3%D8%A7%D8%B3%DB%8C-%D8%B3%D9%88%D8%B1%DB%8C%D9%87-%D8%A8%D8%B1%D8%A7%DB%8C-%D8%A7%D8%B2%D8%B3%D8%B1%DA%AF%DB%8C%D8%B1%DB%8C-%D9%86%D8%B4%D8%B3%D8%AA-%D9%87%D8%A7-%D8%AF%D8%B1-%DA%98%D9%86%D9%88-%D8%A2%D9%85%D8%A7%D8%AF%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T04:49:29+00:00"/>
    <meta property="og:title" content="کمیته قانون اساسی سوریه برای ازسرگیری‌ نشست‌ها در ژنو آماده می‌شود"/>
    <meta property="og:description" content="فرستاده ویژه سازمان ملل به سوریه، شورای امنیت را از توافق اعضای کمیته قانون اساسی درباره بازگشت مجدد به ژنو برای ازسرگیری نشست‌ها در روز ۲۵ نوامبر (چهارم آذر) مطلع ساخت."/>
  </head>
  <body>
    <article>
      <h1>کمیته قانون اساسی سوریه برای ازسرگیری‌ نشست‌ها در ژنو آماده می‌شود</h1>
      <address><time datetime="2019-11-23T04:49:29+00:00">23 Nov 2019, 04:49</time> by <a rel="author">زهرا موسوی</a></address>
      <p>فرستاده ویژه سازمان ملل به سوریه، شورای امنیت را از توافق اعضای کمیته قانون اساسی درباره بازگشت مجدد به ژنو برای ازسرگیری نشست‌ها در روز ۲۵ نوامبر (چهارم آذر) مطلع ساخت.</p>
      <p>به گزارش ایسنا،‌ به نقل از سیریانیوز، گی‌یر پدرسن، فرستاده ویژه سازمان ملل به سوریه در جلسه شورای امنیت که در مقر دائم سازمان ملل در نیویورک درباره بحران سوریه برگزار شد، گفت، در ۳۰ اکتبر ۱۵۰ سوری در ژنو در چارچوب کمیته قانون اساسی سوریه گردهم آمدند که ۵۰ عضو نماینده دولت سوریه، ۵۰ عضو نماینده کمیته مذاکرات سوریه (مخالفان) و ۵۰ تن نماینده جامعه مدنی، کارشناسان و دیگر افراد مستقل از داخل و خارج سوریه بودند.</p>
      <p>پدرسن تصریح کرد: شاید آن لحظه تاریخی بود که سوری‌ها در یک اتاق در چارچوب روند سیاسی رسمی با ماموریت محول شده از جانب شورای امنیت جمع شدند تا به طور مستقیم و رو در رو برای اولین بار بعد از پنج سال مذاکره کنند، چه بسا آن نتیجه توافق سیاسی بین دولت و مخالفان با حضور نمایندگان جامعه مدنی برای اولین بار بود.</p>
      <p>وی خاطرنشان کرد، شروع به کار کمیته بارقه امیدی برای ملت سوریه ایجاد و فرصتی برای طرف‌های سوری جهت آغاز مذاکرات مستقیم با رهبرانشان و هر آنچه دارند حول آینده کشور تکه تکه‌شده‌شان فراهم کرد، این روند همچنین فرصتی برای تلاش سیاسی جهت عبور از درگیری چندین ساله بود و مسیر مرحله‌ای جدید در سوریه را همسو با قطعنامه ۲۲۵۴ شورای امنیت ترسیم کرد.</p>
      <p>فرستاده سازمان ملل تاکید کرد: هنوز این حرف زود است که بگوییم توافقی روی اصول قانون اساسی یا مسائل مورد نظر در قانون اساسی سوریه شکل گرفته و باید با این موضوع به شیوه‌های دیگر تعامل کرد اما باید گفت بحثی اولیه و جدی شکل گرفته در عین اینکه نقاط مشترکی هم به وجود آمده که می‌توان روی آنها حساب کرد.</p>
      <p>پدرسن اضافه کرد، اعضا با ارائه دیدگاه‌ خود طی دو روز آینده درباره آینده تدوین قانون اساسی توافق کرده و با توافق نظر بر اصول عملکرد و مجموع اقدامات اجرایی اولیه تکیه کرده‌اند.</p>
      <p>وی ادامه داد: همچنین بر ۴۵ اسم برای همکاری در هیئت یا کمیته کوچک متشکل از ۱۵ عضو از هر طرف جهت بررسی ایده‌ها و پیشنهادات توافق شد که در سخنرانی‌های اعضای هیئت یا کمیته بزرگ (۱۵۰عضوی) آمده بود و درباره اصول ممکن قانون اساسی تبادل نظر شد و همگی بر بازگشت به ژنو در ۲۵ همین ماه توافق کردند.</p>
      <p>فرستاده سازمان ملل از جامعه جهانی خواست از هرگونه رویکردی که ممکن است به آتش بین‌المللی گسترده‌تر در سوریه دامن بزند، اجتناب کند و دست از نقض حاکمیت این کشور، استقلال، تمامیت ارضی و وحدت آن بردارد.</p>
      <p>پدرسن افزود: تعمیق اعتماد بین سوری‌ها در فعالیت‌ سیاسی‌شان نیازمند تغییر چشمگیر در میدان است و این باید با احترام کامل به قوانین انسانی بین‌المللی و قانون حقوق بشر و حمایت از غیرنظامیان شروع شود.</p>
      <p>وی همچنین نسبت به خشونت مجدد در ادلب که در آنجا سه میلیون غیرنظامی زندگی می‌کنند و افزایش حملات هوایی در این منطقه ابراز نگرانی کرد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090200446/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AE%D8%B7%D8%B1-%D8%AA%D9%87%D8%AF%DB%8C%D8%AF%DA%A9%D9%86%D9%86%D8%AF%D9%87-%DA%A9%D9%85%DB%8C%D8%AA%D9%87-%D9%82%D8%A7%D9%86%D9%88%D9%86-%D8%A7%D8%B3%D8%A7%D8%B3%DB%8C-%D8%B3%D9%88%D8%B1%DB%8C%D9%87-%D8%A7%D8%B2-%D8%B2%D8%A8%D8%A7%D9%86-%D8%A8%D8%B4%D8%A7%D8%B1"/>
      </related>
    </article>
  </body>
</html>