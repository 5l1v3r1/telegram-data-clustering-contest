<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/ramnicu-valcea/foto-fata-si-a-salvat-fratele-moarte-n-a-mai-avut-puterea-ceara-ajutor-ea-erau-atat-fericiti-1_5dd802fd5163ec42714b2d30/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T04:25:48+00:00"/>
    <meta property="og:title" content="FOTO Fata care şi-a salvat fratele de la moarte, dar n-a mai avut puterea să ceară ajutor şi pentru ea. „Erau atât de fericiţi“"/>
    <meta property="og:description" content="Joi dimineaţă, o copilă de 12 ani, din localitatea Bărbăteşti, judeţul Vâlcea, a murit din cauza monoxidului de carbon emanat de soba din dormitor. Primele semne se manifestaseră încă de miercuri seara, când frăţiorului mai mic i s-a făcut rău şi a început să verse."/>
  </head>
  <body>
    <article>
      <h1>FOTO Fata care şi-a salvat fratele de la moarte, dar n-a mai avut puterea să ceară ajutor şi pentru ea. „Erau atât de fericiţi“</h1>
      <address><time datetime="2019-11-23T04:25:48+00:00">23 Nov 2019, 04:25</time> by <a rel="author">Daciana Mitrache</a></address>
      <h4>Joi dimineaţă, o copilă de 12 ani, din localitatea Bărbăteşti, judeţul Vâlcea, a murit din cauza monoxidului de carbon emanat de soba din dormitor. Primele semne se manifestaseră încă de miercuri seara, când frăţiorului mai mic i s-a făcut rău şi a început să verse.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/ramnicu-valcea/o-fata-12-ani-murit-intoxicata-monoxid-carbon-soba-azi-noapte-salvarea-l-a-luat-doar-fratele-ei-1_5dd65d2b5163ec427140308e/index.html"/>
        <a href="https://adevarul.ro/locale/ramnicu-valcea/foto-ajutat-paramedicii-nastere-intr-o-zona-inaccesibila-valcea-1_5dcd7abc5163ec427104cafc/index.html"/>
      </related>
      <p>
        <a href="https://adevarul.ro/locale/ramnicu-valcea/copila-12-ani-barbatesti-valcea-murit-cauza-sobei-dormitor-reusit-sa-si-salveze-fratele-7_5dd802f95163ec42714b2d09/index.html">
          <b>GALERIE FOTO</b>
        </a>
      </p>
      <p>Părinţii au chemat salvarea, dar nimeni nu a realizat cauza stării de rău a băiatului de 10 ani, şi nici nu a  făcut legătura cu durerile de cap ale fetei, nici măcar ambulanţierii. Toată lumea a suspectat că celui mic i s-a făcut rău de la chips-urile şi sucul pe care le consumase în cursul acelei seri.</p>
      <p>Primarul din localitate şi părinţii sunt convinşi acum că Ionela, copila de 12 ani, ar fi avut o altă soartă dacă ar fi fost dusă la spital odată cu fratele mai mic. „Fata era foarte cuminte, frumoasă, muncitoare. Erau copii necăjiţi. Tatăl era mai dur cu ei, cu toate că-i iubea, dar…Ce mă doare pe mine este că nici medicii de la Vâlcea nu şi-au dat seama ce are băiatul. Poate că fata ar fi fost în viaţă acum”, ne-a spus primarul din Bărbăteşti, Constantin Banacu.</p>
      <p>La fel crede şi mama copilei, Ionela Tărcală, care-şi aminteşte că băiatului a început să-i fie mai bine pe drumul spre spital, fiind conştient de tot ce se petrecea în jurul lui: „N-a avut copilul nimic de la mâncare. L-au căutat la inimă, la plămâni, toxic nu a avut nimic”.</p>
      <p>Nici acum oamenii nu sunt conştienţi că fetiţa a salvat, de fapt, viaţa frăţiorului său, dar n-a mai avut puterea să ceară ajutor şi pentru ea.</p>
      <p>
        <b>Fetiţa s-a trezit din somn şi le-a spus părinţilor: „Lui Biţă îi este rău“</b>
      </p>
      <p>Povestea a început miercuri noaptea, când mezinului i s-a făcut rău: O vecină a povestit reporterului unui post local de televiziune - TV Vâlcea 1 - că fata s-a trezit din somn când l-a auzit pe fratele ei vomitând şi s-a dus peste părinţi să le spună că „lui Biţă îi este rău”. </p>
      <p>Potrivit reprezentanţilor Serviciului Judeţean de Ambulanţă Vâlcea, persoana care a chemat salvarea a precizat că este vorba despre un băiat aflat în stare de inconştienţă. Aceştia confirmă faptul că în momentul în care a fost internat în Secţia Pediatrie a Spitalului Judeţean, băiatul era conştient. </p>
      <p>După plecarea celor doi la spital, Ionela s-a întors să doarmă în camera proaspăt modernizată, pe care o împărţea cu frăţiorul ei. Într-o altă cameră dormea şi tatăl ei. </p>
      <p>
        <b>„Am sunat-o la şase fără un sfert, ca să-i spun să se pregătească de şcoală. Nu mi-a răspuns”</b>
      </p>
      <p>A doua zi, când părintele s-a dus s-o trezească, ca să se pregătească de şcoală, fata nu a avut nicio reacţie. Bărbatul a alertat vecinii, care au chemat asistenta comunală şi salvarea, dar era deja prea târziu. În ciuda eforturilor depuse atât de către vecini şi asistenta comunală, iniţial, şi apoi de specialişti, copila nu a mai putut fi salvată.</p>
      <p>Mama, Ionela Tărcală, a povestit că ea a fost cea care a sunat-o pe copilă, dimineaţa, ca să o trezească pentru şcoală: „Am sunat-o eu, la şase fără un sfert. Nu mi-a răspuns. L-am sunat pe soţ şi i-am spus: ”Du-te Ionele, scoală copila, să se ducă la şcoală”. După, m-a sunt bărbatu-meu să-mi spună: ”Nelo, hai acasă, că Ionela nu mai vorbeşte, nu mai respiră”, a spus femeia. </p>
      <p>
        <b>„Eu când am ajuns nu mai avea semne vitale, i-am căutat pulsul...”</b>
      </p>
      <p>Cumnata primarului din Bărbăteşti; Suzana Banacu, îşi aminteşte din ziua tragediei că a fost alarmată de tatăl fetei şi s-a dus dimineaţa să vadă ce se întâmplă: „Era pe burtă, iar degetele începuseră să i se înnegrească. Am sunat-o pe doamna asistentă, că nu ştiam ce să-i fac, şi cu ea am încercat s-o salvăm până a venit ambulanţa. N-a durat foarte mult până a venit. Dar eu când am ajuns nu mai avea semne vitale, i-am căutat pulsul...”, recunoaşte femeia. Cu toate acestea, a acordat primul ajutor, împreună cu asistenta, după indicaţiile celor de la 112, care au crezut că micuţa a intrat în stop cardio-respirator.</p>
      <p>Şi cei de la SMURD şi ambulanţă au încercat în zadar s-o resusciteze pe fetiţă. </p>
      <p>
        <b>„Reuşiseră să-şi facă acasă nişte condiţii decente: îşi măriseră camerele, făcuseră o baie nouă”</b>
      </p>
      <p>Suzana Banacu îi propusese fetei să meargă să doarmă la ea, cu o seară înainte, după plecarea mamei şi frăţiorului la spital: „Probabil i-a fost ruşine. Deşi nu era pentru prima dată când dormea în vecini. Sau poate era prea încântată de noua ei cameră… Cât părinţii au fost plecaţi la Râmnicu Vâlcea, să vândă legume la piaţă, copiii au fost lăsaţi la o familie care stă lângă mine, care a avut mare grijă de ei. Au şi ei copii la rândul lor, plus că erau plătiţi ca să aibă grijă de ei. Acum, însă, reuşiseră şi ei să-şi facă acasă nişte condiţii decente, îşi măriseră camerele, făcuseră o baie nouă… Până acum, au trăit mai modest. De aceea, erau şi copiii super încântaţi şi fericiţi! Probabil că părinţii se gândiseră să stea acasă de sărbători şi îi luaseră acasă de câteva zile”, ne-a mai spus primarul din Bărbăteşti.</p>
      <p>Copiii tocmai se mutaseră în camera nou amenajată de către părinţi. Toată familia era fericită. Părinţii reuşiseră cu banii puşi deoparte după vânzarea legumelor la oraş să investească în casă, pentru a le face o bucurie celor mici – o cameră nouă doar pentru ei. Abia se mutaseră de două zile şi erau extrem de încântaţi. </p>
      <p>
        <b>„Erau aşa de fericiţi că, în sfârşit, pot să doarmă singuri, fără părinţi, să aibă baia lor”</b>
      </p>
      <p>Vecinii i-au povestit primarului că familiei Tărcală i s-a spus despre pericolul pe care-l prezenta soba nouă cu câteva zile înainte de tragedie: „Camera în care dormeau erau ceva deosebit pentru copii, fiindcă era nouă şi de mult visau la ea. Chiar asta mi-au povestit vecinii şi cumnata care stă gard în gard cu ei: că erau aşa de fericiţi că, în sfârşit, pot să doarmă singuri, fără părinţi, să aibă baia lor. Să aibă condiţii civilizate. Soba fiind nouă, nefiind foc făcut în ea, chiar aşa a fost sugestia... Duminică au avut nişte rude în vizită şi le-au zis: ”faceţi vreo două zile focul, fără să staţi în ea, pentru că sigur o să scoată fum sau…”Lucru de care nu au ţinut cont, probabil că şi copiii au fost nerăbdători să doarmă în camera cea nouă, în condiţii civilizate. Din păcate, s-a ajuns unde s-a ajuns”, ne-a mai povestit primarul Constantin Banacu.</p>
      <p>
        <b>„Sora nu a prezentat simptome asemănătoare, altfel n-ar fi fost o problemă să fie preluată şi ea”</b>
      </p>
      <p>Joi, 20 noiembrie, la faţa locului s-a deplasat o echipă a Poliţiei Vâlcea pentru a investiga cauza acestui deces considerat iniţial suspect. Primarul susţine, de asemenea, că se vedeau ceva urme pe lângă coşul sobei care ar fi trebuit să dea de gândit. </p>
      <p>„Nu ştiu dacă au realizat că de la sobă li se trage starea de rău a copiilor”, ne-a spus Constantin Banacu. </p>
      <p>Reprezentanţii Serviciului Judeţean de Ambulanţă au precizat că nu li s-a adus la cunoştinţă şi despre starea de rău a fetei, miercuri seara, când salvarea s-au dus după mezinul familiei. „Băiatul de 10 ani a fost transportat la Unitatea de Primiri Urgenţe a Spitalului Judeţean din Râmnicu Vâlcea. Sora lui însă nu a prezentat simptome asemănătoare, altfel n-ar fi fost nici o problemă să fie preluată şi ea”, a declarat purtătorul de cuvânt al SAJ, Adrian Popescu.  </p>
      <p>Şeful Serviciului Medicină Legală Vâlcea, dr. Ioan Neamu, ne-a confirmat că, în urma necropsiei de vineri, 22 noiembrie, a reieşit că Ionela a murit în urma intoxicării cu monoxid de carbon.</p>
      <slideshow>
        <figure>
          <img src="https://adevarul.ro/assets/adevarul.ro/MRImage/2019/11/22/5dd8033d5163ec42714b2ead/627x0.jpg"/>
          <figcaption>Copila de 12 ani din Bărbăteşti - Vâlcea, care a murit din cauza sobei din dormitor, dar care a reușit să-și salveze fratele Foto FB Andreea Miulescu</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/22/5dd803f75163ec42714b3346/627x0.jpg"/>
          <figcaption>Copila de 12 ani din Bărbăteşti - Vâlcea, care a murit din cauza sobei din dormitor, dar care a reușit să-și salveze fratele Foto FB Andreea Miulescu</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/22/5dd804215163ec42714b3447/627x0.jpg"/>
          <figcaption>Copila de 12 ani din Bărbăteşti - Vâlcea, care a murit din cauza sobei din dormitor, dar care a reușit să-și salveze fratele Foto colaj</figcaption>
        </figure>
        <figcaption>
          <a href="https://adevarul.ro/locale/ramnicu-valcea/copila-12-ani-barbatesti-valcea-murit-cauza-sobei-dormitor-reusit-sa-si-salveze-fratele-7_5dd802f95163ec42714b2d09/index.html">Copila de 12 ani, din Bărbăteşti - Vâlcea, care a murit din cauza sobei din dormitor, dar care a reuşit să-şi salveze fratele</a>
        </figcaption>
      </slideshow>
      <hr/>
    </article>
  </body>
</html>