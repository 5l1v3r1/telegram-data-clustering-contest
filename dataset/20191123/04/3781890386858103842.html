<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743140"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T04:15:00+00:00"/>
    <meta property="og:title" content="ซิวแอดมินเพจแพร่คลิปโป๊เด็ก ตั้งกลุ่มเก็บสมาชิกรายหัว"/>
    <meta property="og:description" content="ตำรวจบุกรวบแอดมินเพจ แพร่คลิปโป๊เด็กตั้งกลุ่มรับสมาชิกรายหัวๆละ 300 บาท สารภาพทำมานานเกือบปีแต่เพิ่งถูกจับได้"/>
  </head>
  <body>
    <article>
      <h1>ซิวแอดมินเพจแพร่คลิปโป๊เด็ก ตั้งกลุ่มเก็บสมาชิกรายหัว</h1>
      <address>
        <time datetime="2019-11-23T04:15:00+00:00">23 Nov 2019, 04:15</time>
      </address>
      <p>
        <b>ตำรวจบุกรวบแอดมินเพจ แพร่คลิปโป๊เด็กตั้งกลุ่มรับสมาชิกรายหัวๆละ 300 บาท สารภาพทำมานานเกือบปีแต่เพิ่งถูกจับได้</b>
      </p>
      <p>เมื่อวันที่ 23 พ.ย. พล.ต.ต.วีรชน บุญทวี ผบก.สส.ภ.5 พร้อมกำลังชุดสืบสวนภาค 5 และเจ้าหน้าที่ชุดปราบปรามการล่วงละเมิดทางเพศต่อเด็กทางอินเทอร์เน็ตตำรวจภูธรภาค 5 หรือ "TICAC"  ได้จับกุมตัว นายกรกช จุลธง อายุ 24 ปี พร้อมของกลางโทรศัพท์มือถือ 3 เครื่อง คอมพิวเตอร์โน้ตบุ๊ก 1 เครื่อง แฮนด์ดี้ไดร์ฟ 2 อัน สมุดบัญชีธนาคารพร้อมบัตรเอทีเอ็ม นำตัวดำเนินคดีข้อหา "มีสื่อลามกอนาจารเด็กไว้ในครอบครองเพื่อแสวงหาประโยชน์ทางเพศสำหรับตนเองและผู้อื่นโดยผิดกฏหมาย" และ "นำเข้าสู่ระบบคอมพิวเตอร์ ซึ่งข้อมูลคอมพิวเตอร์ใดๆที่มีลักษณะอันลามกและข้อมูลคอมพิวเตอร์นั้นประชาชนทั่วไปอาจเข้าถึงได้" <br/><br/>การจับกุมครั้งนี้สืบเนื่องจาก ทางเจ้าหน้าที่ได้รับการร้องเรียนจากพ่อแม่ผู้ปกครองและประชาชนทั่วไป ว่า ที่เว็บไซต์ VK  ในกลุ่ม "YEDSOD" ซึ่งมีผู้ติดตามกว่า 2 แสนคน และมีสมาชิกในกลุ่มนี้กว่า 800 คน มีการเผยแพร่คลิปลามกอนาจารเด็กในรูปแบบต่างๆ ซึ่งมีทั้งเด็กไทย และชาวต่างชาติ โดยหลังรับการร้องเรียนทางเจ้าหน้าที่ได้ทำการสืบสวนสอบสวนตรวจสอบก็พบว่าเว็บไซต์ ดังกล่าวสร้างจากประเทศรัสเซีย และถูกซื้อโดยนายทุนคนไทย และกลุ่มดังกล่าวถูกสร้างในเว็บไซต์ดังกล่าวมี นายกรกช  เป็นแอดมินกลุ่ม มีสมาชิกผู้ติดตามจะเห็นเฉพาะการรีวิวคลิปต่างๆ ที่วันๆหนึ่งจะมีการนำเสนอกว่า 100 คลิป และหากใครอยากเห็นแบบตัวเต็มไม่มีการตัดต่อก็ต้องเข้ามาเป็นสมาชิก โดยจะต้องเสียค่าสมาชิกคนละ 300 บาท ทางเจ้าหน้าที่จึงเข้าไปสวมรอย เข้าเป็นสมาชิกมีการโอนเงินให้ นายกรกช  กระทั่งทราบว่า นายกรกช พักอยู่ที่คอนโดหรูแห่งหนึ่งย่านถนนทุ่งโฮเต็ล ต.วัดเกตุ อ.เมือง จ.เชียงใหม่ จึงนำหมายศาลบุกเข้าจับกุมตัวได้พร้อมของกลาง<br/><br/>เบื้องต้นผู้ต้องหาให้การรับสารภาพว่า ดำเนินการเป็นแอดมินกลุ่มมานานเกือบปี เพิ่งถูกจับกุมตัว ซึ่งทางเจ้าหน้าที่จะได้สอบสวนและขยายผลต่อไป</p>
    </article>
  </body>
</html>