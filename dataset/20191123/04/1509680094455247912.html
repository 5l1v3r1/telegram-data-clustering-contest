<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/girish-kuber-the-tatas-awarded-best-book-on-business-affairs-zws-70-2020887/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T04:12:04+00:00"/>
    <meta property="og:title" content="उद्योग क्षेत्राने शरीरस्वास्थ्य साक्षरतेची कास धरणे महत्त्वाचे – पी. गोपीचंद"/>
    <meta property="og:description" content="गिरीश कुबेर यांच्या ‘दी टाटाज’ला सर्वोत्कृष्ट उद्योग घडामोडीविषयक पुस्तकाचा पुरस्कार"/>
  </head>
  <body>
    <article>
      <h1>उद्योग क्षेत्राने शरीरस्वास्थ्य साक्षरतेची कास धरणे महत्त्वाचे – पी. गोपीचंद</h1>
      <h2>गिरीश कुबेर यांच्या ‘दी टाटाज’ला सर्वोत्कृष्ट उद्योग घडामोडीविषयक पुस्तकाचा पुरस्कार</h2>
      <address><time datetime="2019-11-23T04:12:04+00:00">23 Nov 2019, 04:12</time> by <a rel="author">लोकसत्ता टीम</a></address>
      <p>
        <b>गिरीश कुबेर यांच्या ‘दी टाटाज’ला सर्वोत्कृष्ट उद्योग घडामोडीविषयक पुस्तकाचा पुरस्कार</b>
      </p>
      <p><b>मुंबई : </b>गुणात्मक मनुष्य भांडवलाची वानवा, लोकांच्या आरोग्य व मन:स्वास्थ्यासंबंधीच्या आकडेवारीने भीतीदायी प्रमाण गाठले असताना, देशाने आणि प्रामुख्याने उद्योग जगताने शरीरस्वास्थ्य साक्षरतेची कास धरणे आजच्या काळात अतीव निकडीचे बनले आहे, असे प्रतिपादन भारतीय बॅडमिंटन संघाचे मुख्य प्रशिक्षक पुलेला गोपीचंद यांनी येथे केले. अग्रणी खासगी गुंतवणूकदार संस्था गजा कॅपिटलद्वारे  गुरुवारी आयटीसी ग्रँड सेंट्रल येथे आयोजित करण्यात आलेल्या  समारंभात ते बोलत होते. या समारंभात ‘लोकसत्ता’चे संपादक गिरीश कुबेरलिखित ‘दी टाटाज : हाऊ अ फॅमिली बिल्ट अ बिझनेस अँड अ नेशन’ या पुस्तकाला वर्षांतील ‘सर्वोत्तम उद्योग घडामोडीविषयक पुस्तक’ या पुरस्काराने गौरविण्यात आले.</p>
      <p>गेल्या ३०-४० वर्षांत देशाने अनेकांगाने प्रगती केली असली तरी शारीरिक स्वास्थ्याच्या बाबतीत आपली वाटचाल अधोगतीकडे सुरू आहे हे खेदाने नमूद करावे लागेल, असे गोपीचंद यांनी सांगितले. भारतीयांची खेळाबाबतची संकल्पना ही पाश्चिमात्य तुलनेत परंपरेने वेगळी राहिली आहे. छोटय़ा जागेत अधिकाधिकांना सामावून घेऊन व जुजबी साधनांसह आणि मुख्यत: श्रमपरिहार व विरंगुळा म्हणून खेळाकडे आपण पाहत आलो. स्पर्धात्मकता आणि पदकासाठी कामगिरी हा हेतू त्यामागे केव्हाही नव्हता. ही पारंपरिक खेळ-भावनाही लोप पावत आहे आणि अलीकडे मुले मैदानी खेळांकडेही पाठ फिरवत आहेत, असेही ते म्हणाले. टीमलीज सव्‍‌र्हिसेसचे मनीष सभरवाल आणि गजा कॅपिटलचे व्यवस्थापकीय भागीदार रणजीत शहानी यांनी गोपीचंद यांच्याशी वार्तालाप साधला. समोर बसलेल्या वित्तजगतातील मान्यवरांच्या श्रोतृवर्गातून विचारल्या गेलेल्या  उद्योगक्षेत्र आणि क्रीडाजगताचा मेळ साधू पाहणाऱ्या प्रश्नांनाही त्यांनी उत्तरे दिली.</p>
      <p>खेळातून अनेक जीवनमूल्यांची शिकवण दिली जाते असे नमूद करताना, पराभव स्वीकारण्याची आणि ते पचविण्याची शिकवण खेळातून दिली जाते. गरीब-श्रीमंत ही आर्थिक विषमता इतकेच नव्हे स्त्री-पुरुष लिंग विषमतेचे निवारण निव्वळ खेळातून शक्य आहे. केवळ मैदानी खेळच नव्हे, तर नृत्य, कला, संगीत असे कशा ना कशात मन रमणे आणि जीवनाचा आनंद उपभोगणे हे आजच्या धकाधकीच्या जीवनशैलीत अत्यावश्यक बनले असल्याचे गोपीचंद यांनी सांगितले.</p>
      <p>गजा कॅपिटलच्या या वार्षिक संमेलनात, सर्वोत्तम ‘बिझनेस बुक’ म्हणून दाखल सहा नामांकनांतून ‘लोकसत्ता’चे संपादक गिरीश कुबेर यांच्या ‘दी टाटाज’ (इंग्रजी) पुस्तकाची सर्वोत्कृष्ट म्हणून निवड करून गौरविण्यात आले. ‘सेबी’चे माजी अध्यक्ष यू. के. सिन्हा, भारताचे बॅडमिंटन संघाचे प्रशिक्षक पुलेला गोपीचंद आणि इंग्लंडस्थित सरे विद्यापीठाचे अध्यक्ष आणि पुरस्कार निवडमंडळाचे सदस्य मायकेल क्वीन यांच्या हस्ते कुबेर यांनी हा पुरस्कार स्वीकारला. १५ लाख रुपये रोख आणि सन्मानचिन्ह असे या पुरस्काराचे स्वरूप आहे.</p>
      <p>ज्या कुटुंबातील चढ-उतारांचे प्रतिबिंब भारताच्या अर्थविकासातही उमटत आले, अशा टाटा कुटुंबियांची परिश्रमपूर्वक संशोधित आणि उत्तमपणे लिहिलेली कथा खासच उल्लेखनीय आहे. इतिहासाचा विस्तृत पट वेगवान आणि रंजक शैलीत मांडला गेला असल्याने पुस्तक वाचून संपल्याशिवाय खाली ठेवणे अवघड जाते, असे कौतुकोद्गार या प्रसंगी पुरस्कार निवड मंडळाच्या वतीने मायकेल क्वीन यांनी काढले.</p>
      <p>या पुस्तकाचे प्रकाशनहार्पर कॉलीन्सचे अंग असलेल्या ‘हार्पर बिझनेस’ने फेब्रुवारी २०१९ मध्ये केले. मूळ मराठीत प्रकाशित ‘टाटायन’चे हे इंग्रजीतील रूप आहे. पुरस्काराबद्दल समाधान व्यक्त करताना, हार्पर कॉलीन्स इंडियाचे कृष्णन चोप्रा यांनी, व्यापार व अर्थविषयक घडामोडींवर पुस्तक लेखनाला इंग्रजीव्यतिरिक्त अन्य भाषांतील लेखनाला या पुरस्कारामुळे चालना मिळेल, असा विश्वास व्यक्त केला.</p>
      <p>
        <b>मान्यवरांचे निवड मंडळ :</b>
      </p>
      <p>पुरस्कारासाठी परीक्षक मंडळात माजी सेबी अध्यक्ष यू. के. सिन्हा, टीमलीज सव्‍‌र्हिसेसचे मनीष सभरवाल, ब्रिटनच्या पंतप्रधानांच्या व्यापारविषयक सल्लागार मंडळाचे सदस्य आणि सरे विद्यापीठाचे अध्यक्ष मायकेल क्वीन, प्राइम डेटाबेसचे पृथ्वी हल्दिया, देसाई-हरीभक्ती समूहाचे शैलेश हरीभक्ती, मॉर्गन स्टॅन्लेचे माजी व्यवस्थापकीय संचालक नारायण रामचंद्रन, गजा कॅपिटलचे व्यवस्थापकीय भागीदार रणजीत शहानी आणि एस्कॉर्ट्स लिमिटेडचे राजीव वाही या मान्यवरांचा समावेश होता.</p>
      <p>
        <b>अन्य नामांकने :</b>
      </p>
      <p>गजा कॅपिटलच्या सर्वोत्तम व्यापार घडामोडीविषयक पुस्तकासाठी पुरस्काराच्या या स्पर्धेत भारताच्या उद्योगविश्वाचा धांडोळा ठरलेल्या, ‘दी इंडिगो स्टोरी’ (शेली विश्वजीत), ‘द मेकिंग ऑफ स्टार’ (वनिता कोहली खांडेकर), ‘द रिलक्टंट बिलेनिअर ’ (सोमा दास), ‘टाटा व्हर्सेस मिस्त्री – द इनसाइड स्टोरी’ (दीपाली गुप्ता) आणि ‘टायटन’ (विनय कामथ) अशी अन्य पाच पुस्तकांची नामांकनेही होती. त्यांच्या तुलनेत ‘लोकसत्ता’चे संपादक गिरीश कुबेर यांचे ‘दी टाटाज : हाऊ अ फॅमिली बिल्ट अ बिझनेस अँड अ नेशन’ हे पुस्तक सर्वोत्तम ठरले.</p>
    </article>
  </body>
</html>