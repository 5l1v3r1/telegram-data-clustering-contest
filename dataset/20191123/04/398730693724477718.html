<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/poliser-dodade-i-bombdad-i-colombia/"/>
    <meta property="og:site_name" content="DN.SE"/>
    <meta property="article:published_time" content="2019-11-23T04:26:07+00:00"/>
    <meta property="og:title" content="Poliser dödade i bombdåd i Colombia"/>
    <meta property="og:description" content="Sent på fredagskvällen lokal tid dödades tre poliser i ett bombdåd i sydvästra Colombia."/>
  </head>
  <body>
    <article>
      <h1>Poliser dödade i bombdåd i Colombia</h1>
      <address><time datetime="2019-11-23T04:26:07+00:00">23 Nov 2019, 04:26</time> by <a rel="author" href="https://www.dn.se/av/tt-afp-reuters/" target="_blank">TT-AFP-Reuters</a></address>
      <p>
        <b>Sent på fredagskvällen lokal tid dödades tre poliser i ett bombdåd i sydvästra Colombia.<br/>Hundratals personer trotsade även utegångsförbudet i huvudstaden Bogotá under kvällen och protesterade utanför president Iván Duques hem.</b>
      </p>
      <p>Enligt poliskällor till Reuters skadades tio poliser utöver de tre som miste livet i bomdådet mot en polisstation i Santander de Quilichao. Staden ligger i sydvästra regionen Cauca där både droghandel och våldsamheter är vanligt förekommande.</p>
      <p><a href="https://www.dn.se/nyheter/varlden/mestadels-fredlig-massprotest-over-hela-colombia/">Protesterna, som startade i torsdags</a>, handlar om missnöje med president Iván Duques politik och har eskalerat till våldsamheter på flera håll i landet. Polisen har mött demonstranter med tårgas, och i flera städer har militär kallats in. Tre personer dödades i torsdags och totalt har nära 300 personer skadats, både demonstranter och personer ur säkerhetsstyrkorna. Myndigheterna uppger att 146 personer har gripits.</p>
      <p><b>Bogotás borgmästare </b>har infört utegångsförbud i den colombianska huvudstaden, som ett svar på plundring och sammandrabbningar som följt efter protesterna. Hundratals personer trotsade utegångsförbudet och protesterade på fredagskvällen utanför presidentens hem.</p>
      <p>Duque lovade på fredagen sociala reformer.</p>
      <p>– Från och med nästa vecka kommer jag att inleda en nationell dialog för att stärka den nuvarande socialpolitiska agendan, för att arbeta tillsammans mot både kort- och långsiktiga mål, så att vi kan minska de sociala klyftorna, sade han i ett tv-tal.</p>
    </article>
  </body>
</html>