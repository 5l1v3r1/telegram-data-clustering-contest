<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743156"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T04:40:00+00:00"/>
    <meta property="og:title" content="บิ๊กตร.สอบแก๊ง'เสี่ยร้านลาบ' ลั่นเดี๋ยวหาที่อยู่เหมาะๆให้"/>
    <meta property="og:description" content="รองผบช.ภ.1 ลั่นต้องหาที่อยู่ให้เหมาะกับแก๊ง”เสี่ยร้านลาบ”รุมต่อยคนแก่กลางถนน สั่งตำรวจตรวจสอบร้าน และคนงานต่างด้าวว่าถูกก.ม.หรือไม่ พร้อมนำตัวฝากขังศาลจ.ปทุมธานี"/>
  </head>
  <body>
    <article>
      <h1>บิ๊กตร.สอบแก๊ง'เสี่ยร้านลาบ' ลั่นเดี๋ยวหาที่อยู่เหมาะๆให้</h1>
      <address>
        <time datetime="2019-11-23T04:40:00+00:00">23 Nov 2019, 04:40</time>
      </address>
      <p>
        <b>รองผบช.ภ.1 ลั่นต้องหาที่อยู่ให้เหมาะกับแก๊ง”เสี่ยร้านลาบ”รุมต่อยคนแก่กลางถนน สั่งตำรวจตรวจสอบร้าน และคนงานต่างด้าวว่าถูกก.ม.หรือไม่ พร้อมนำตัวฝากขังศาลจ.ปทุมธานี</b>
      </p>
      <p>จากกรณีโลกออนไลน์แชร์คลิป เหตุการณ์กลุ่มชายฉกรรจ์เข้าล็อกมือชกต่อยชายสูงวัยกลางถนนใกล้ทางแยกแห่งหนึ่ง โดยชายสูงวัยไม่สามารถต่อสู้ได้ ต้องล้มฟุบกองกับพื้นข้างรถเก๋งแต่ชายหนุ่มรูปร่างเตี้ยล่ำ ยังได้แสดงความโหดเหี้ยมด้วยการเตะเสยเข้าไปที่ศีรษะลุงอีกนับครั้งไม่ถ้วน ทำให้พลเมืองดีที่พบเห็นทนไม่ได้ ต้องลงมาขอร้องก่อนที่ กลุ่มชายฉกรรจ์จะหลบหนีไป ซึ่งภายหลังพบว่า ผู้ก่อเหตุใช้ชื่อ "บิ๊กหมู" เป็นเจ้าของร้านอาหารอีสานชื่อดังในพื้นที่ จ.ปทุมธานี ตามที่ได้เสนอข่าวไปแล้วนั้น...<br/><br/>เมื่อเวลา 10.00น.วันที่ 23 พ.ย. ที่สภ.สวนพริกไทย อ.เมืองปทุมธานี จ.ปทุมธานี พลต.ต.ธนายุตม์ วุฒิจรัสธำรงค์ รอง ผบช.ภ.1 ,พลต.ต.ชยุต มารยาทตร์ ผบก.ภ.จว.ปทุมธานี และเจ้าหน้าที่ชุดสืบสวน ร่วมกันแถลงข่าวการจับกุมตัว 1.นายธันวา หรือ บิ๊ก ทรัพย์สินไพบูลย์  อายุ 30 ปี  2.นายไพโรจน์ หรือ หมุดสีทอง อายุ 34 ปี  3.นายรามัญ หรือ ดำ  คงแป้น อายุ 27 ปี  หลังถูกเจ้าหน้าที่ตำรวจชุดสืบสวนกดดันอย่างหนักจนเข้ามอบตัว โดยกล่าวหาว่าร่วมกันทำร้ายร่างกายผู้อื่นจนเป็นเหตุให้เกิดอันตรายแก่กายและจิตใจพร้อมคัดค้านการประกันตัวในชั้นพนักงานสอบสวน<br/><br/>พล.ต.ต.ธนายุตม์ กล่าวว่า  เมื่อวันที่ 21 พ.ย นายสมบัติ นิยมมาก อายุ 52 ปี ผู้เสียหาย ได้แจ้งความร้องทุกข์ต่อ ร.ต.อ.เลิศวรรณ์ อุทัยนาง พนักงานสอบสวน สภ.สวนพริกไทย ว่า เมื่อวันที่ 21 พ.ย.ได้นัดเจรจากับนายธันวา เรื่องค้างค่าจ้างแรงงานของญาติที่สำนักงานตรวจคนเข้าเมืองจังหวัดปทุมธานี  เมื่อตกลงและจ่ายเงินค่าจ้างกันเรียบร้อยแล้วได้ขับรถยนต์ออกจากตรวจคนเข้าเมืองจังหวัดปทุมธานี พร้อมภรรยาและลูก ขณะขับรถถึงบริเวณที่เกิดเหตุดังกล่าว เวลาประมาณ 11.50น. ได้มีนายธันวาขับรถกระบะ ทะเบียน กท-1514ปทุมธานี มากับภรรยา  และนายรามัญ  ส่วนนายไพโรจน์ ขี่จยย.ทะเบียน4 กค--345 กทม. นำหน้ารถเก๋งผู้เสียหาย เมื่อถึงที่เกิดเหตุนายไพโรจน์ ได้หยุดจยย.ขวางทางเดินรถของผู้เสียหาย นายธันวา หยุดรถปิดท้ายรถผู้เสียหาย จากนั้นนายธันวา ลงจากรถมากระชากประตูรถผู้เสียหาย ดึงตัวผู้เสียหายลงจากรถ นายรามัญ ลงจากรถเข้าร่วมจับล็อคแขนผู้เสียหายไว้ นายธันวาได้ใช้หมัดชกและใช้เท้าเตะทำร้ายผู้เสียหายหลายครั้ง (ปรากฏตามภาพวีดีโอคลิป)จากนั้นผู้ก่อเหตุขับรถหลบหนีไปกระทั่งเจ้าหน้าที่ตำรวจเข้ากดดันจนมอบตัว   โดยมูลเหตุที่กระทำผิดในครั้งนี้นายธันวา รับสารภาพว่าไม่พอใจและโกรธนายสมบัติ ผู้เสียหายที่ได้นำเรื่องค้างค่าจ่ายค่าแรงของญาตินายสมบัติ มาแจ้งต่อเจ้าพนักงานตำรวจตรวจคนเข้าเมืองปทุมธานี  จึงร่วมกันกระทำผิดดังกล่าว ส่วนผู้ที่ปรากฏในคลิปอีก 1 คน คือน.ส.นันท์นภัสทิพย์ กังวานวงศ์ อายุ 31 ปี ภรรยาของนายธันวา ได้ไปร่วมงานแต่งญาติที่ จ.หนองบัวลำภู ซึ่งหากเสร็จสิ้นงานแล้วจะเดินทางมาเข้าพบพนักงานสอบสวน</p>
      <figure>
        <img src="https://www.dailynews.co.th/admin/upload/20191123/news_DdoaqznbmW121101_533.jpg?v=20191124051?v=2159"/>
      </figure>
      <p>พล.ต.ต.ธนายุตม์ กล่าวว่า เรื่องนี้ทาง ผู้บัญชาการตำรวจภูธรภาค 1 ได้เร่งรัดให้ติดตามจับกุมตัวผู้ต้องหาให้ได้ทั้งหมด เพราะเป็นพฤติกรรมที่เหิมเกริม ลุแก่อำนาจ ไม่เกรงกลัวต่อกฎหมาย ซึ่งผู้ที่เสียหายอายุมากแล้ว และมีผู้ต้องหาบางส่วนรับสารภาพ บางคนให้การภาคเสธ ตนสั่งให้พนักงานสอบสวน สอบสวนเพิ่มเติมถึงสาเหตุ พฤติกรรมอย่างนี้ทำให้สังคมเดือดร้อน และเราต้องหาที่อยู่ให้เหมาะกับคนพวกนี้ นอกจากนี้พบว่าบางคนเคยต้องโทษมาก่อนและเป็นคนพื้นที่ จ.ปทุมธานี ขอเรียนว่าเราไม่ได้บกพร่องทางด้านป้องกันแต่เป็นเหตุปัจจุบันทันด่วน และหากมีคนที่เกี่ยวข้องมากกว่านี้ ก็ได้สั่งการให้ดำเนินการทั้งหมด ซึ่งพฤติกรรมอย่างนี้สังคมรับไม่ได้ และขอบคุณคนที่ถ่ายคลิป ที่ทำให้ตำรวจและสังคมได้รับรู้ แต่อย่างไรก็ตามทุกคดีเราทำเต็มร้อยและให้ความเป็นธรรมกับทุกฝ่าย และผู้ต้องหาทั้ง 3 คนได้สั่งให้ตรวจสอบสารเสพติดแล้ว และจะมีการตรวจสอบร้านอาหารว่าถูกกฎหมายหรือไม่  รวมถึงคนงานต่างด้าวของร้านว่ามีใบอนุญาตถูกต้องหรือไม่<br/><br/>ในเวลาต่อมาพนักงานสอบสวนได้ควบคุมตัวผู้ต้องหาออกจาก สภ.สวนพริกไทยไปขึ้นรถยนต์เพื่อนำตัวไปฝากขังต่อศาลจ.ปทุมธานี เพื่อดำเนินคดีทางกฎหมายต่อไป โดยผู้ต้องหาไม่ขอตอบข้อซักถามใดๆทั้งสิ้น<br/><br/><br/> <br/> อ่านข่าวที่เกี่ยวข้อง<br/><a href="https://www.dailynews.co.th/regional/743067">ลุงเหยื่อเสี่ยร้านลาบโอด ถูกกำกุญแจเหล็กต่อยเย็บ18เข็ม </a>..</p>
    </article>
  </body>
</html>