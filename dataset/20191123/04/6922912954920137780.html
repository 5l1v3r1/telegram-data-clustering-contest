<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/koutsoumpas-i-simerini-kivernisi-sinexizi-tin-politiki-ton-proigoumenon-kiverniseon"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T04:53:00+00:00"/>
    <meta property="og:title" content="Κουτσούμπας: Η σημερινή κυβέρνηση συνεχίζει την πολιτική των προηγούμενων κυβερνήσεων"/>
    <meta property="og:description" content="Οι κυβερνητικές πολιτικές, αλλά και «η πρόταση διεξόδου του ΚΚΕ», βρέθηκαν στο επίκεντρο των συζητήσεων με εργαζομένους που είχε ο γ.γ. της Κ.Ε του ΚΚΕ κατά την επίσκεψή του στα εργοστάσια &quot;Νιτσιάκος&quot; και &quot;Δωδώνη&quot; την Παρασκευή στα Γιάννενα. Ο Δημήτρης Κουτσούμπας, τόνισε πως οι εργαζόμενοι της χώρας μας, οι μισθωτοί, είναι αυτοί που ουσιαστικά παράγουν όλο τον πλούτο της οικονομίας και για αυτό χρειάζεται «να οργανώσουμε καλύτερα την παρέμβασή μας - πρώτα ως ΚΚΕ - και μέσα στη Βουλή, στο Ευρωκοινοβούλιο, στα σωματεία, τα Εργατικά Κέντρα, τις Ομοσπονδίες, παντού, στους δρόμους του αγώνα, έτσι ώστε να προωθηθούν και να επιλυθούν προβλήματα των εργαζομένων, γιατί η εργατική τάξη, είναι η παραγωγική δύναμη που θα μας πάει μπροστά»."/>
  </head>
  <body>
    <article>
      <h1>Κουτσούμπας: Η σημερινή κυβέρνηση συνεχίζει την πολιτική των προηγούμενων κυβερνήσεων</h1>
      <address>
        <time datetime="2019-11-23T04:53:00+00:00">23 Nov 2019, 04:53</time>
      </address>
      <p>Οι κυβερνητικές πολιτικές, αλλά και «η πρόταση διεξόδου του ΚΚΕ», βρέθηκαν στο επίκεντρο των συζητήσεων με εργαζομένους που είχε ο γ.γ. της Κ.Ε του ΚΚΕ κατά την επίσκεψή του στα εργοστάσια "Νιτσιάκος" και "Δωδώνη" την Παρασκευή στα Γιάννενα. Ο Δημήτρης Κουτσούμπας, τόνισε πως οι εργαζόμενοι της χώρας μας, οι μισθωτοί, είναι αυτοί που ουσιαστικά παράγουν όλο τον πλούτο της οικονομίας και για αυτό χρειάζεται «να οργανώσουμε καλύτερα την παρέμβασή μας - πρώτα ως ΚΚΕ - και μέσα στη Βουλή, στο Ευρωκοινοβούλιο, στα σωματεία, τα Εργατικά Κέντρα, τις Ομοσπονδίες, παντού, στους δρόμους του αγώνα, έτσι ώστε να προωθηθούν και να επιλυθούν προβλήματα των εργαζομένων, γιατί η εργατική τάξη, είναι η παραγωγική δύναμη που θα μας πάει μπροστά».</p>
      <p>Ο κ. Κουτσούμπας, εξέφρασε επιφύλαξη για την «ανάπτυξη, που λέει και η σημερινή και η προηγούμενη κυβέρνηση» , λέγοντας πως «κρατάμε μικρό καλάθι». Παράλληλα, αναγνώρισε πως η χώρα πέρασε βαθιά οικονομική κρίση, ωστόσο υπογράμμισε πως «τα μέτρα που πάρθηκαν μέχρι τώρα και αυτά που έρχονται δυστυχώς ακόμα, είναι σε βάρος των πολλών, σε βάρος των εργαζομένων». Για το φορολογικό νομοσχέδιο, τον προϋπολογισμό και το ασφαλιστικό, ο γ.γ. της ΚΕ του ΚΚΕ επεσήμανε πως «η σημερινή κυβέρνηση συνεχίζει την πολιτική των προηγούμενων κυβερνήσεων, με πιο εντατικούς ρυθμούς σε μια σειρά ζητήματα».</p>
      <p>Επίσης, μίλησε για ένταση του αυταρχισμού και της καταστολής, αναφέρθηκε στο συνδικαλιστικό νόμο και τόνισε χαρακτηριστικά: «Ο νέος συνδικαλιστικός νόμος για παράδειγμα, βάζει εμπόδια στη λειτουργία των σωματείων. Καθορίζει πως αποφάσεις για συμβάσεις ή για άλλα εργασιακά ζητήματα, θα παίρνει τελικά ο υπουργός Εργασίας και θα επιβάλλει τι πρέπει να γίνει. Δηλαδή, ζητήματα που έχουν κατακτηθεί με αγώνες, που υπήρχαν μέχρι τώρα, τα έπαιρναν βέβαια σιγά -σιγά πίσω, αλλά υπήρχαν κάποια δικαιώματα, τώρα όλα πάνε να τα πάρουν πίσω».</p>
      <p>Για την πρόταση διεξόδου του ΚΚΕ, ο κ. Κουτσούμπας υπογράμμισε πως «όλα τα ζητήματα είναι ενιαία, είτε αφορούν μισθό, είτε εργασιακές σχέσεις, είτε αφορούν τη σύνταξη, την Υγεία και την περίθαλψη, την Παιδεία, είτε το προσφυγικό» και πρόσθεσε:</p>
      <p>«Απ' αυτή τη σκοπιά λέμε, ότι παλεύοντας τα καθημερινά προβλήματα, να ανοίγουμε και το δρόμο ενάντια σε αυτό το άδικο σύστημα, για μια νέα κοινωνία, όπου χρειάζεται ένα κεντρικό σχέδιο για όλη την οικονομία, επιστημονικό, εθνικά καταρτισμένο και βεβαίως, να αφορά κυρίως τα συμφέροντα των πολλών, δηλαδή του εργαζόμενου λαού».</p>
    </article>
  </body>
</html>