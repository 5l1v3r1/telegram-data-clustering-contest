<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/afstria-eklepsan-20-tonous-sokolatas-aksias-50000-evro"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T04:23:00+00:00"/>
    <meta property="og:title" content="Αυστρία: Έκλεψαν 20 τόνους σοκολάτας αξίας 50.000 ευρώ"/>
    <meta property="og:description" content="Αυστριακοί ερευνητές προσπαθούν να ανακτήσουν σχεδόν 20 τόνους σοκολάτας Milka, αξίας περίπου 50.000 ευρώ, που έκαναν «φτερά» στο ταξίδι τους προς το Βέλγιο, ανέφερε την Παρασκευή η αστυνομία."/>
  </head>
  <body>
    <article>
      <h1>Αυστρία: Έκλεψαν 20 τόνους σοκολάτας αξίας 50.000 ευρώ</h1>
      <address>
        <time datetime="2019-11-23T04:23:00+00:00">23 Nov 2019, 04:23</time>
      </address>
      <p>Αυστριακοί ερευνητές προσπαθούν να ανακτήσουν σχεδόν 20 τόνους σοκολάτας Milka, αξίας περίπου 50.000 ευρώ, που έκαναν «φτερά» στο ταξίδι τους προς το Βέλγιο, ανέφερε την Παρασκευή η αστυνομία.</p>
      <p>Το φορτηγό της μεταφορικής εταιρείας που έπρεπε να παραλάβει, στις 15 Νοεμβρίου, το γαστριμαργικό φορτίο που είχε μόλις βγει από το εργοστάσιο της Milka στο Μπλούντεντς, στο δυτικό τμήμα της χώρας, «είχε στην πραγματικότητα κλεμμένη πινακίδα κυκλοφορίας», δήλωσε στο Γαλλικό Πρακτορείο ο Στέφαν Έντερ, εκπρόσωπος της αστυνομίας του Τιρόλου.</p>
      <p>Η επιχείρηση που είχε αναλάβει τη μεταφορά είχε αναθέσει την παράδοση σε μια άλλη, ουγγρική εταιρεία, η οποία με τη σειρά της ζήτησε από μια υπεργολαβική εταιρεία στην Τσεχία να διασχίσει την Ευρώπη για να παραδώσει το φορτίο στο Βέλγιο.</p>
      <p>Ένας άγνωστος εμφανίστηκε στη συνέχεια στην ουγγρική μεταφορική εταιρία λέγοντας ότι ήταν ο Τσέχος οδηγός στον οποίο είχε πιστωθεί η παραγγελία αυτή και ο οποίος πήγε να παραλάβει το φορτίο στην Αυστρία.</p>
      <p>Έδειξε στο αυστριακό εργοστάσιο της Milka στο Μπλούντεντς πλαστά παραστατικά και φόρτωσε στο φορτηγό τις σοκολάτες, οι οποίες δεν έφθασαν ποτέ στον προορισμό τους. Παραμένουν μέχρι σήμερα άφαντες όπως και το φορτηγό.</p>
      <p>Σύμφωνα με την αστυνομία του Τιρόλο, η κλοπή τέτοιων ποσοτήτων σοκολάτας είναι σπάνια αλλά όχι πρωτόγνωρη. Ένα παρόμοιο περιστατικό είχε συμβεί ήδη στην περιοχή.</p>
      <p>Η διάσημη μοβ σοκολάτα Milka, εμπορικό σήμα κατατεθέν το 1901, έχει το μεγαλύτερο μερίδιο στην αυστριακή αγορά σοκολάτας. Ανήκει στον αμερικανικό αγροτοδιατροφικό όμιλο Mondelez International.</p>
      <p>Το όνομά της προκύπτει από τoν συνδυασμό των γερμανικών λέξεων για τα δύο κυριότερα συστατικά της, του γάλακτος (Milch) και του κακάο (Kakao).</p>
      <p>Ένα τμήμα της παραγωγής της --που αυξάνεται στα τέλη του έτους ενόψει των εορτών-- πραγματοποιείται εδώ και έναν αιώνα στην Αυστρία στην αλπική επαρχία Φόραλμπεργκ, που συνορεύει με την Ελβετία.</p>
    </article>
  </body>
</html>