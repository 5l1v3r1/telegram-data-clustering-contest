<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/epanastatiki-aytoamyna-i-elas-apanta-ston-katazitoumeno-xatzivasileiadi-2/2921108/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T04:13:03+00:00"/>
    <meta property="og:title" content="Επαναστατική Αυτοάμυνα: Η ΕΛΑΣ “απαντά” στον καταζητούμενο Χατζηβασιλειάδη"/>
    <meta property="og:description" content="Η ΕΛΑΣ &quot;απαντά&quot; στην ανάρτηση του καταζητούμενου τρομοκράτη. Τι αναφέρουν αστυνομικές πηγές για την... ανενεργή Επαναστατική Αυτοάμυνα. Κάνουν φύλλο και φτερό τα &quot;ίχνη&quot; της ανάρτησης."/>
  </head>
  <body>
    <article>
      <h1>Επαναστατική Αυτοάμυνα: Η ΕΛΑΣ “απαντά” στον καταζητούμενο Χατζηβασιλειάδη</h1>
      <h2>Η ΕΛΑΣ "απαντά" στην ανάρτηση του καταζητούμενου τρομοκράτη. Τι αναφέρουν αστυνομικές πηγές για την... ανενεργή Επαναστατική Αυτοάμυνα. Κάνουν φύλλο και φτερό τα "ίχνη" της ανάρτησης.</h2>
      <address><time datetime="2019-11-23T04:13:03+00:00">23 Nov 2019, 04:13</time> by <a rel="author">Θεοδόσης Πάνου</a></address>
      <p>“Η Επαναστατική Αυτοάμυνα ήταν ενεργή και θα προκαλούσε χτύπημα και μάλιστα σοβαρό”. Αυτό απαντούν στελέχη τις Αντιτρομοκρατικής που θέλουν να κρατήσουν την ανωνυμία τους, στην επιστολή Χατζηβασιλειάδη, που ουσιαστικά υποστηρίζει πως η οργάνωση ήταν ανενεργή από το 2017, όπου και πραγματοποίησε το τελευταίο της χτύπημα.</p>
      <p>Το γεγονός πως αμέσως μετά την ληστεία μετέφεραν τα όπλα και τα εκρηκτικά στο διαμέρισμα του Χολαργού, αν μη τι άλλο δείχνει κινήσεις ανθρώπων που έχουν ρόλο ενεργό σε μια οργάνωση, και πως η Επαναστατική Αυτοάμυνα ήταν σε λειτουργία.</p>
      <p>“Διότι ποιος ο λόγος να μεταφερθούν τα όπλα και κυρίως ποιος ο λόγος να τα φυλάνε, για …ιστορικούς λόγους;” λένε με νόημα στο Newsit.gr αστυνομικοί που έχουν γνώση των ερευνών.</p>
      <p><b>Άλλωστε μόνο το γεγονός πως χρησιμοποίησαν Καλάσνικοφ από την γιάφκα την «ιστορική»,</b> όπως υποστηρίζει ο Χατζηβασιλειάδης προκειμένου να πραγματοποιήσουν την ληστεία στο ΟΠΑΠ του Χολαργού, δείχνει ότι τα όπλα τα χρησιμοποιούσαν.</p>
      <p><a href="https://www.newsit.gr/egklhma/epanastatiki-aytoamyna-synagermos-stin-antitromokratiki-gia-tin-emfanisi-tou-katazitoumenou-xatzivasileiadi/2920963/">Παράλληλα ο καταζητούμενος Αντιεξουσιαστής, στο μακροσκελές κείμενο που ανήρτησε στο indymedia</a>, θέλει να αθωώσει τους άλλους δυο συλληφθέντες, καθώς υποστηρίζει πως ουδεμία σχέση έχουν με την «Επαναστατική Αυτοάμυνα» και κατά συνέπεια αδίκως βρίσκονται προφυλακισμένοι.</p>
      <p>Πέραν όλων αυτών, οι αστυνομικοί τις Αντιτρομοκρατικής, από μια πρώτη έρευνα που έκαναν στα ηλεκτρονικά ίχνη της επίμαχης ανάρτησης Χατζηβασιλειάδη, έχουν μια πρώτη ένδειξη στα χέρια τους, πως το κείμενο «ανέβηκε» από κάποιο Ιντερνέτ καφέ στο κέντρο της Αθήνα και πλέον προσπαθούν να το εντοπίσουν, ώστε να δουν στην περίπτωση που διαθέτει κάμερες εάν ανέβασε το κείμενο κάποιο άτομο γνωστό στην υπηρεσία τους, ώστε έτσι να βρεθούν στα ίχνη του καταζητούμενου.</p>
    </article>
  </body>
</html>