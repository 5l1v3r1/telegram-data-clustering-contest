<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/sf-politic-ludovic-orban-e-un-papitoi-extraterestru/"/>
    <meta property="og:site_name" content="Cotidianul"/>
    <meta property="article:published_time" content="2019-11-23T04:59:30+00:00"/>
    <meta property="og:title" content="SF politic – Ludovic Orban e un papițoi extraterestru"/>
    <meta property="og:description" content="Ludovic Orban e un papițoi extraterestru. Era și Tudor Arghezi, Mircea Nedelciu, Marin Sorescu,(...) Marin Preda, Constantin Brâncuși,"/>
  </head>
  <body>
    <article>
      <h1>SF politic – Ludovic Orban e un papițoi extraterestru</h1>
      <address><time datetime="2019-11-23T04:59:30+00:00">23 Nov 2019, 04:59</time> by <a rel="author">Ovidiu Bufnila</a></address>
      <p>Ieri pe la prânz, ne trezim cu IC Brătianu pe terasă la Capșa. Eram cu toții acolo! Era și Tudor Arghezi, Mircea Nedelciu, Marin Sorescu, Nicolae Labiș, Mihail Grămescu, Vladimir Colin, Don Simon, Liviu Radu, Marin Preda, Constantin Brâncuși, Emil Cioran, Mircea Eliade, Petre Culianu, George Bălăiță, Petre Țuțea, mă rog, lume multă, cu ștaif intelectual. IC Brătianu a aterizat direct din Mașina Timpului, adus de tipii de la NASA într-un experiment temporal unic până acum în Mileniul nostru zbuciumat din punct de vedere geostrategic.</p>
      <p>Cum ne-a zărit, de pe celălalt trotuar, IC Brătianu a traversat în fugă și-a început să tune și să fulgere, ceva de speriat. Ludovic Orban e un papițoi extraterestru, halal să fie și alta nu! Care Ludovic Orban, frizerul oare, frizerul de pe Lipscani? Așa am vrut noi să știm, oarecum nedumeriți. Ludovic Orban e un papițoi extraterestru, nici nu mai încape vorbă, a strigat IC Brătianu. Care Ludovic Orban, măcelarul din Piața Matache? Așa a vrut să știe Nicolae Labiș, așa a vrut să știe Ion Luca Caragiale, așa au vrut să știe, Mihail Kogălniceanu, mă rog, Pristanda și Agamiță Dandanache. Ludovic Orban e un papițoi extraterestru, să vă fie clar, că nu vorbesc în dodii, sunt foarte supărat! Așa a strigat IC Brătianu, având el o pricină să ne spună. Care, domnule, a vrut să știe Amza Pelea, vatmanul din Piața Chibrit?</p>
      <p>Uite-așa ne rafistolam, ne controversam, ne dădeam de ceasul morții, c-o fi, c-o păți, să ajungem cumva să ne înțelegem, istoricește vorbind. Ludovic Orban e un papițoi extraterestru, o zic și o repet, răspicat, fără putință de tăgadă din partea domniilor voastre, a strigat din nou IC Brătianu, gata, gata să ne perpelească binișor. Care zici că e, comerciantul de fiare vechi din Balta Albă, acela care vinde forduri, opeluri, tigăi, crătiți, ibrice, tunuri și tancuri dezmembrate, presetupe, capace de canal, porți de castel, bine ruginite, ace de cravată, brățări, clanțe ministeriale?!? IC Brătianu, nu și nu, și iar, din nou, nu și nu, care va să zică, nu, în ruptul capului, nicidecum, pardon, hai că ne-ai băgat în ceață.</p>
      <p>Ludovic Orban e un papițoi extraterestru, un mare papițoi, ascultați ce vă zic, că vă pun în gardă, că vă atenționez, să nu ziceți că nu v-am spus, că nu am venit cu avertismentul, păzea popor! Noi, gata perpeliți, îl întrebăm dacă n-o fi vorba de Ludovic Orban de la Sculerie, de la Atelierele Grivița, sudorul, de Ludovic Orban, taximetristul din Piața Obor, de Ludovic Orban, îngrijitorul de la cămile, de la Grădina Zoologică, de Ludovic Orban de la Muzeul Antipa, omul de serviciu care noapte de noapte șterge oasele de dinozaur de praful cosmic ce se așează pe oase, ceva de speriat.</p>
      <p>IC Brătianu, nu și nu, și iar, din nou, nu și nu, care va să zică, nu, în ruptul capului, nicidecum, pardon, hai că ne-ai băgat în ceață domnule Brătianu și uite-așa trece Mileniul peste noi, printre noi, ducându-se într-o părere printre planete, stele și comete.</p>
      <related>
        <h4>Articole asemănătoare</h4>
        <a href="https://www.cotidianul.ro/orban-pas-cu-pas-langa-presedinte/"/>
        <a href="https://www.cotidianul.ro/asociatia-it-istilor-ii-da-peste-nas-lui-ludovic-orban/"/>
        <a href="https://www.cotidianul.ro/ludovic-orban-sare-in-apararea-colegilor/"/>
      </related>
    </article>
  </body>
</html>