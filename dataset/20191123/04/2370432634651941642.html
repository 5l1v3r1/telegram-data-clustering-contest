<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-23T04:39:20+00:00"/>
    <meta property="og:title" content="«Πνίγηκαν» Θάσος και Χαλκιδική από την κακοκαιρία: Λάσπη, πλημμύρες και καταστροφές [εικόνες &amp; βίντεο]"/>
    <meta property="og:description" content="Στη Θάσο, τα μεγαλύτερα προβλήματα εντοπίζονται στο νότιο τμήμα του νησιού, όπου έξι περιοχές κηρύχθηκαν σε κατάσταση έκτακτης ανάγκης."/>
  </head>
  <body>
    <article>
      <h6 class="kicker">ΜΕΤΑΒΑΙΝΕΙ ΚΥΒΕΡΝΗΤΙΚΟ ΚΛΙΜΑΚΙΟ</h6>
      <h1>«Πνίγηκαν» Θάσος και Χαλκιδική από την κακοκαιρία: Λάσπη, πλημμύρες και καταστροφές [εικόνες &amp; βίντεο]</h1>
      <h2>Στη Θάσο, τα μεγαλύτερα προβλήματα εντοπίζονται στο νότιο τμήμα του νησιού, όπου έξι περιοχές κηρύχθηκαν σε κατάσταση έκτακτης ανάγκης.</h2>
      <address><time datetime="2019-11-23T04:39:20+00:00">23 Nov 2019, 04:39</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>5 Shares</p>
      <ul>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">Facebook 5</a>
        </li>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">Twitter</a>
        </li>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">LinkedIn</a>
        </li>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">Περισσότερα</a>
        </li>
      </ul>
      <p>Εικόνες καταστροφής στην Θάσο και τη Χαλκιδική, από την κακοκαιρία και τις παρατεταμένες καταρρακτώδεις βροχές που έπληξαν τις δύο περιοχές την Παρασκευή. Με εντολή του πρωθυπουργού, Κυριάκου Μητσοτάκη, κυβερνητικό κλιμάκιο μεταβαίνει επί τόπου για να καταγράψει την κατάσταση.</p>
      <p>Στη Θάσο, τα μεγαλύτερα προβλήματα εντοπίζονται στο νότιο τμήμα του νησιού, όπου έξι περιοχές κηρύχθηκαν σε κατάσταση έκτακτης ανάγκης.</p>
      <p>Σύμφωνα με τον δήμαρχο Θάσου, Λευτέρη Κυριακίδη, το τελευταίο 48ωρο το νησί έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Η Πυροσβεστική, μετέφερε τέσσερα άτομα σε ασφαλές σημείο, καθώς είχαν πλημμυρίσει τα σπίτια τους.</p>
      <p>Οι ισχυρές βροχοπτώσεις έπληξαν κυρίως το νότιο τμήμα της Θάσου, με πολλούς δρόμους, αλλά και σπίτια να έχουν πλημμυρίσει. Το τελευταίο 24ωρο, δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <figure>
        <img src="https://www.eleftherostypos.gr/wp-content/uploads/2019/11/xalikidiki-plummires-3.jpg"/>
      </figure>
      <ul>
        <li/>
        <li/>
        <li/>
      </ul>
      <p>Η κατάσταση έχει ξεφύγει από κάθε έλεγχο και στην Ποταμιά, όπου δύο οικογένειες αναγκάστηκαν να εγκαταλείψουν τα σπίτια τους, όταν πλημμύρισαν ολοσχερώς. Το κεντρικό ρέμα της Ποταμιάς έχει υπερχειλίσει με αποτέλεσμα το νερό να «τρέχει» ανεξέλεγκτο προς οποιαδήποτε κατεύθυνση, όπως αναφέρει το kavalanews.gr.</p>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες. Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <figure>
        <img src="https://www.eleftherostypos.gr/wp-content/uploads/2019/11/xalikidiki-plummires-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>Στη Θάσο επιχειρούν 23 Πυροσβέστες με 6 οχήματα. Οι δυνάμεις αναμένεται να ενισχυθούν κατά τη διάρκεια της ημέρας.</p>
      <h3>Χαρδαλιάς: Παραμένουμε σε εγρήγορση</h3>
      <p>Στόχος είναι οι αρμόδιοι φορείς να παραμείνουμε σε εγρήγορση και οι πολίτες ενημερωμένοι καθώς αναμένεται νέο κύμα κακοκαιρίας αύριο, δήλωσε πριν από λίγο στον ΣΚΑΙ, ο γενικός γραμματέας Πολιτικής Προστασίας, Νίκος Χαρδαλιάς.</p>
      <p>Με εντολή του πρωθυπουργού, Κυριάκου Μητσοτάκη, το πρωί του Σαββάτου Κυβερνητικό Κλιμάκιο με επικεφαλής τον υπουργό Εθνικής ‘Αμυνας, Νίκο Παναγιωτόπουλο και τον υφυπουργό Εσωτερικών, Θεόδωρο Λιβάνιο, μεταβαίνει στις πληγείσες περιοχές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο, λόγω της κακοκαιρίας.</p>
      <p>Μαζί τους μεταβαίνουν, ο γενικός γραμματέας Πολιτικής Προστασίας, Νίκος Χαρδαλιάς, ο γενικός γραμματέας Υποδομών, Γεώργιος Καραγιάννης, ο γενικός γραμματέας Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας και ο υπαρχηγός Επιχειρήσεων του Πυροσβεστικού Σώματος, αντιστράτηγος Στέφανος Κολοκούρης, σύμφωνα με το ΑΠΕ-ΜΠΕ.</p>
      <p>Η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει στις 8.30 την περιοχή Ολυμπιάδα Χαλκιδικής (Δημοτικό Γήπεδο) και στις 10.45 την νήσο Θάσο (Γήπεδο Λιμένα).</p>
      <p>Κακοκαιρία: Στη Θάσο το υψηλότερο ποσοστό βροχόπτωσης σε όλη την Ελλάδα<br/>Για πρωτοφανή βροχή κάνει λόγο ο δήμαρχος Θάσου Λευτέρης Κυριακίδης μιλώντας στο ΑΠΕ – ΜΠΕ. Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού. Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Από το πρωί της Παρασκευής δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <h3>Σφοδρή κακοκαιρία «χτύπησε» τη Θάσο</h3>
      <p>Οι συνθήκες στη Θάσο είναι πολύ δύσκολες, αφού οι χείμαρροι παρασύρουν ό,τι βρουν στο πέρασμά τους.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F1354712171375643%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Οι δρόμοι πλημμύρισαν και στην Καβάλα, αφού ξεχείλισε το ποτάμι στο Δάτο.</p>
      <figure>
        <iframe src="https://www.youtube.com/embed/gFcwaRKrt-k" width="640" height="360" data-service="Youtube" scrolling="no"/>
      </figure>
      <p>Παρόμοια κατάσταση επικρατεί και στο Πολύστυλο, αφού το χωριό «πνίγηκε» από τις βροχοπτώσεις.</p>
      <figure>
        <iframe src="https://www.youtube.com/embed/hkGiFMfrDdo" width="640" height="360" data-service="Youtube" scrolling="no"/>
      </figure>
      <h3>Σε κατάσταση έκτακτης ανάγκης περιοχές της Θάσου και της Καβάλας</h3>
      <p>Την Παρασκευή, κηρύχθηκαν σε κατάσταση έκτακτης ανάγκης περιοχές της Καβάλας και της Θάσου, που επλήγησαν από την κακοκαιρία.</p>
      <figure>
        <img src="https://www.eleftherostypos.gr/wp-content/uploads/2019/11/xalikidiki-plummires-500.jpg"/>
        <figcaption>Βούλιαξε στις λάσπες η Ολυμπιάδα Χαλκιδικής – Πλημμυρισμένα σπίτια και δρόμοι ποτάμια</figcaption>
      </figure>
      <p>Η Περιφέρεια Ανατολικής Μακεδονίας και Θράκης έκανε δεκτό το αίτημα των δύο δήμων, Καβάλας και Θάσου, να κηρυχθούν συγκεκριμένες περιοχές τους σε κατάσταση έκτακτης ανάγκης, προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες.</p>
      <h3>Πλημμύρες και στην Χαλκιδική από την κακοκαιρία</h3>
      <p>Παρόμοια είναι η κατάσταση και στην Χαλκιδική, μετά από τις ισχυρές βροχοπτώσεις.</p>
      <p>Πλημμυρικά φαινόμενα αντιμετωπίζει αυτή την ώρα η περιοχή της Ολυμπιάδας, ενώ την ίδια στιγμή εντοπίζονται προβλήματα και σε άλλες περιοχές της χώρας, λόγω της κακοκαιρίας.</p>
      <h3>Πλημμύρισαν οι δρόμοι στη Χαλκιδική από την κακοκαιρία</h3>
      <p>Οι δρόμοι στην Χαλκιδική έχουν μετατραπεί σε ποτάμια τις τελευταίες ώρες, ενώ πολλά σπίτια έχουν πλημμυρίσει.</p>
      <p>Σύμφωνα με τον δήμαρχο Αριστοτέλη, Στέλιο Βαλιάνο, ορμητικά νερά από χειμάρρους είχαν κατακλείσει νωρίτερα την είσοδο στην Ολυμπιάδα (στο τμήμα του δρόμου από τον Σταυρό). Ο δρόμος άνοιξε ωστόσο όπως είπε ο κ. Βαλιάνος στο ΑΠΕ-ΜΠΕ η κατάσταση στην Ολυμπιάδα είναι πολύ δύσκολη. «Όπως είπε οι χείμαρροι έχουν “κατεβάσει” πέτρες, πρανή, φερτά υλικά σε δρόμους, αυλές, πολύ φοβάμαι και σε σπίτια … Τα νερά παρέσυραν τουλάχιστον ένα αυτοκίνητο ακόμη και ένα κοντέινερ όπως μου ανέφερε ο ιδιοκτήτης του».</p>
      <p>Μοιράσου το άρθρο μέσω:</p>
      <p>5 Shares</p>
      <ul>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">Facebook 5</a>
        </li>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">Twitter</a>
        </li>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">LinkedIn</a>
        </li>
        <li>
          <a href="https://www.eleftherostypos.gr/ellada/491364-pnigikan-thasos-kai-xalkidiki-apo-tin-kakokairia-laspi-plimmyres-kai-katastrofes-eikones-binteo/#">Περισσότερα</a>
        </li>
      </ul>
    </article>
  </body>
</html>