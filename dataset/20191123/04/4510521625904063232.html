<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/un-roman-primit-black-friday-reducere-uriasa-dat-judecata-emag-nemultumit-culoarea-produsului-1_5dd55aa15163ec42713a9ff9/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T04:12:55+00:00"/>
    <meta property="og:title" content="Un român care a primit de Black Friday o reducere uriaşă a dat în judecată eMag, nemulţumit de culoarea produsului"/>
    <meta property="og:description" content="Un român care a cumpărat la ediţia din 2018 a Black Friday un echipament de ski redus de la 4.500 de lei la 1.100 de lei a dat în judecată Emag pentru că în loc de geacă bleumarin, aşa cum a comandat, a ajuns să primească în final o geacă verde. Judecătorii au pronunţat sentinţa în luna mai a acestui an."/>
  </head>
  <body>
    <article>
      <h1>Un român care a primit de Black Friday o reducere uriaşă a dat în judecată eMag, nemulţumit de culoarea produsului</h1>
      <address><time datetime="2019-11-23T04:12:55+00:00">23 Nov 2019, 04:12</time> by <a rel="author">Dani Dancea</a></address>
      <h4>Un român care a cumpărat la ediţia din 2018 a Black Friday un echipament de ski redus de la 4.500 de lei la 1.100 de lei a dat în judecată Emag pentru că în loc de geacă bleumarin, aşa cum a comandat, a ajuns să primească în final o geacă verde. Judecătorii au pronunţat sentinţa în luna mai a acestui an.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/suceava/s-adus-sa-si-schimbe-buletinul-ajuns-gratii-pataniaunui-tanar-a-uitat-condamnarela-5-ani-inchisoare-1_5dd7ef245163ec42714a86e1/index.html"/>
        <a href="https://adevarul.ro/locale/timisoara/niciun-copil-internat-urma-tragediei-timisoara-nu-fost-afectat-substanta-toxica-nu-niciun-semn-uneasca-cazuri-1_5dd7b4125163ec427148ab88/index.html"/>
        <a href="https://adevarul.ro/locale/timisoara/jurnalist-timisoara-filat-pas-pas-periculoasa-grupare-interlopa-voia-linisteasca-1_5dd7a0055163ec4271480ece/index.html"/>
      </related>
      <p>Un proces judecat la Judecătoria Sectorului 6 scoate la iveală cum a ajuns un român, care a comandat cu ocazia ediţiei din 2018 a Black Friday un costum de ski, să dea în judecată compania care deţine platforma Emag. Totul a început înainte de Black Friday, când bărbatul din Bucureşti a început să „vâneze” o pereche de pantaloni de ski şi o geacă de ski.</p>
      <p>În „vinerea neagră” din 2018, bărbatul a văzut că poate cumpăra echipamentul de ski pe care şi-l doreşte redus de la 4.500 de lei la 1.100 de lei. A adăugat produsul în coş şi l-a comandat. În după-masa aceleiaşi zile, bărbatul a fost contactat de un reprezentant emag, care l-a înştiinţat că produsul comandat nu se mai află în stoc, vina fiind a firmei de profil care vinde echipamentele prin intermediul Emag. Pentru situaţia creată, Emag i-a oferit cumpărătorului un voucher de 200 de lei, valabil timp de şase luni.</p>
      <p>În final, în urma discuţiilor cu firma care vinde produsele, bărbatul a reuşit să cumpere la preţ redus echipamentul de ski, dar în loc de o geacă de culoare bleumarin a fost nevoit să cumpere una de culoare verde. Bărbatul a considerat că responsabilă de această situaţie este compania care deţine siteul emag.ro şi a dat în judecată societatea, cerând daune de 3.391 de lei (reducerea de care a beneficiat la achiziţia produsului).</p>
      <p>Bărbatul a arătat că prejudiciul creat de Eemag a constat în aceea că „a fost pus în situaţia de a nu putea comanda produsele dorite, cu specificaţiile avute în vedere, respectiv, geaca de ski să aibă culoarea bleumarine”. Bărbatul a mai arătat că „a făcut toate demersurile necesare pentru procurarea produselor comandate direct de la furnizor, fără nicio implicare sau ajutor primit, prin iniţiativa directă a societăţii pârâte pentru remedierea problemei create de către aceasta”.</p>
      <h3>Decizia instanţei</h3>
      <p>Judecătorii au constatat, pe baza probelor de la dosar, că   Emag „a săvârşit fapta ilicită descrisă de reclamant în cererea de chemare în judecată, constând în afişarea pe platforma sa a unor informaţii necorespunzătoare realităţii ( menţionându-se că produsele comandate ar fi ”în stoc”, deşi nu erau)”. Totuşi, judecătorul a constatat că reclamantul nu a suferit niciun prejudiciu, acceptând să cumpere o geacă de o altă culoare decât cea pe care o voia iniţial.</p>
      <p>„Geaca achiziţionată a avut o altă culoare decât cea dorită iniţial, însă reclamantul  nu a invocat şi nici nu a dovedit cu  probele administrate faptul că ar fi avut posibilitatea, în intervalul de timp de la confirmarea comenzii şi până la anularea sa, să-şi procure geaca cu culoarea dorită de la un alt furnizor, dar nu a făcut acest lucru întrucât pârâta îi confirmase comanda. Decizia sa de a achiziţiona geaca aflată în stocul furnizorului, chiar dacă avea o altă culoare decât cea din prima comandă, nu este în niciun caz  consecinţa faptei pârâtei, ci este rezultatul aprecierii subiective a reclamantului în sensul că şi această culoare corespunde preferinţelor sale, din moment ce a acceptat să achiziţioneze produsul în aceste condiţii”, se arată în sentinţa Judecătoriei Sectorului 6. Potrivit portalului instanţelor de judecată, sentinţa Judecătoriei a rămas definitivă prin neatacare.</p>
      <hr/>
    </article>
  </body>
</html>