<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/nilsson-overglanste-lundqvist-i-svenskmotet/"/>
    <meta property="og:site_name" content="DN.SE"/>
    <meta property="article:published_time" content="2019-11-23T04:31:45+00:00"/>
    <meta property="og:title" content="Nilsson överglänste Lundqvist i svenskmötet"/>
    <meta property="og:description" content="Det var två svenska målvakter på isen när New York Rangers besökte Ottawa. Hemmalagets Anders Nilsson drog det längsta strået i matchen som slutade 4–1."/>
  </head>
  <body>
    <article>
      <h1>Nilsson överglänste Lundqvist i svenskmötet</h1>
      <address><time datetime="2019-11-23T04:31:45+00:00">23 Nov 2019, 04:31</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Det var två svenska målvakter på isen när New York Rangers besökte Ottawa.<br/>Hemmalagets Anders Nilsson drog det längsta strået i matchen som slutade 4–1.</b>
      </p>
      <p>Förra årets jumbolag Ottawa har betydligt bättre fart den här säsongen. Med drygt en fjärdedel av den nordamerikanska proffsligan avklarad har laget placerat sig strax under mittstrecket.</p>
      <p>Segern mot Rangers under natten mot lördagen, svensk tid, blev den tredje i rad för det kanadensiska laget. Sviten på hemmaplan är uppe i fem.</p>
      <p><b>Starkt bidragande var målvakten</b> Anders Nilsson, som räddade 30 av 31 skott och utsågs till en av matchens bästa spelare.</p>
      <p>Sämre gick det för landsmannen Henrik Lundqvist, som stod i motsatt målbur. Han hade i och för sig mer att göra, och fick ta emot 39 skott, varav 35 räddades.</p>
      <p>– De körde slut på oss i dag, speciellt första halvan av matchen. De jobbar hårt, det är därför de vinner, säger Henrik Lundqvist till pressen efter matchen.</p>
      <p><b>Matchbilden var en hel annan</b> än när Rangers besegrade Washington med 4–1 under natten mot torsdagen, svensk tid. Lundqvist säger att spelarna måste vara noggranna med detaljerna och vara bättre förberedda, för att få längre sammanhängande sviter av välspelade matcher.</p>
      <p>– Men då behöver vi ha med oss alla. Jag får börja med mig själv, och försöka få till några extra räddningar, säger han.</p>
    </article>
  </body>
</html>