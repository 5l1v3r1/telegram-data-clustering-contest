<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823870-merkel-zrobila-nimeccinu-zaleznou-vid-rf-ta-tureccini-bild.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T04:36:00+00:00"/>
    <meta property="og:title" content="Меркель зробила Німеччину залежною від РФ та Туреччини - Bild"/>
    <meta property="og:description" content="Зовнішня політика чинного канцлера Німеччини призвела до залежності країни: в енергетичній сфері - від Росії, в міграційній - від Туреччини."/>
  </head>
  <body>
    <article>
      <h1>Меркель зробила Німеччину залежною від РФ та Туреччини - Bild</h1>
      <h2>Зовнішня політика чинного канцлера Німеччини призвела до залежності країни: в енергетичній сфері - від Росії, в міграційній - від Туреччини.</h2>
      <address>
        <time datetime="2019-11-23T04:36:00+00:00">23 Nov 2019, 04:36</time>
      </address>
      <p>Про це написав головний редактор впливової німецької газети <a href="https://www.bild.de/wa/ll/bild-de/unangemeldet-42925516.bild.html">Bild</a> Юліан Райхельт у статті, присвяченій 14 рокам діяльності Ангели Меркель на посаді канцлера.</p>
      <p>«В енергетичній політиці канцлер Меркель зробила Німеччину залежною від Росії, в міграційній політиці – від Туреччини. І за допомогою цифрової інфраструктури хоче поставити Німеччину в залежність від Китаю», - йдеться у публікації.</p>
      <p>За словами Райхельта, Меркель зробила Німеччину «гарантом гарних порад», знівелювавши при цьому цінності та розпалюючи кризи.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822361-berlin-i-pariz-mozut-sprobuvati-navazati-ukraini-nebezpecni-domovlenosti-klimkin.html">Берлін і Париж можуть спробувати нав’язати Україні небезпечні домовленості – Клімкін</a>
      </blockquote>
      <p>«Майже всю російську політику вона віддала на відкуп СДПН, яка інколи романтично, часом наївно, іноді корумповано - під впливом Герхарда Шредера - робила політичним принципом «розуміння Путіна», - пише автор.</p>
      <p>Він вважає, що загравання Берліна з Москвою уможливило скоєння злочинів у <a href="https://www.ukrinform.ua/tag-siria">Сирії</a> та не в останню чергу спричинило кризу біженців, яка боляче вдарила по Німеччині.</p>
      <p>«Найвпливовіша жінка у світі» (за версією Time) позиціонується як покровителька миру, розсудливості та діалогу. Раз по раз вона виставляє себе як майстер компромісу, як найвищого дипломата складного світу, повного чоловічих суперего. Але насправді її зовнішньополітичний баланс доволі руйнівний», - переконаний головний редактор Bild.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821334-putin-dav-obicanki-merkel-sodo-tranzitu-gazu-ukrainou-maas.html">Путін дав обіцянки Меркель щодо транзиту газу Україною — Маас</a>
      </blockquote>
      <p>Тим часом Ангела Меркель, виступаючи у п'ятницю у Лейпцигу на з’їзді своєї партії, Християнсько-демократичного союзу, заявила: Німеччина має послати сигнал, що вона готова в рамках ЄС, який виступає за багатосторонність підходів, зробити свій внесок у розв'язання проблем. За її словами, країні доведеться знаходити баланс між цінностями та інтересами. У цьому контексті канцлер, зокрема зауважила, що «коли ми хочемо добросусідських відносин з Росією, це в наших інтересах».</p>
      <p>Меркель, яку Бундестаг обрав на посаду канцлера 22 листопада 2005 року, також зізналася, що ніколи не думала так довго очолювати уряд.</p>
    </article>
  </body>
</html>