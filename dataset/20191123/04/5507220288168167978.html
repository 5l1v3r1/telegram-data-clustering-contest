<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188168/"/>
    <meta property="og:site_name" content="Janam TV"/>
    <meta property="article:published_time" content="2019-11-23T04:46:57+00:00"/>
    <meta property="og:title" content="മഹാരാഷ്ട്രയെ കൈവിടാതെ ബിജെപി; ശരദ് പവാറിനെ രണ്ടുദിവസം മുന്നേ കൂടെക്കൂട്ടി ; തകര്‍ന്നടിഞ്ഞ് ശിവസേനയും കോണ്‍ഗ്രസ്സും"/>
    <meta property="og:description" content="മുംബൈ: നരേന്ദ്രമോദി സര്‍ക്കാറിന്റെ രണ്ടാമൂഴത്തില്‍ പങ്കുചേര്‍ന്ന് ബിജെപി-എന്‍സിപി സഖ്യം ഭരണമേറ്റെടുത്തത് കൃത്യമായ കണക്കുകൂട്ടലുകളോടെയെന്ന് രാഷ്ട്രീയ"/>
  </head>
  <body>
    <article>
      <h1>മഹാരാഷ്ട്രയെ കൈവിടാതെ ബിജെപി; ശരദ് പവാറിനെ രണ്ടുദിവസം മുന്നേ കൂടെക്കൂട്ടി ; തകര്‍ന്നടിഞ്ഞ് ശിവസേനയും കോണ്‍ഗ്രസ്സും</h1>
      <address><time datetime="2019-11-23T04:46:57+00:00">23 Nov 2019, 04:46</time> by <a rel="author">Janam TV Web Desk</a></address>
      <p>മുംബൈ: നരേന്ദ്രമോദി സര്‍ക്കാറിന്റെ രണ്ടാമൂഴത്തില്‍ പങ്കുചേര്‍ന്ന് ബിജെപി-എന്‍സിപി സഖ്യം ഭരണമേറ്റെടുത്തത് കൃത്യമായ കണക്കുകൂട്ടലുകളോടെയെന്ന് രാഷ്ട്രീയ നിരീക്ഷകര്‍ ചൂണ്ടിക്കാട്ടി. രാത്രിയില്‍ രാഷ്ട്രപതി ഭരണം ഒഴിവാക്കാനുള്ള തീരുമാനം രാംനാഥ് കോവിന്ദ് ഒപ്പുവക്കുകയും ആഭ്യന്തരവകുപ്പ് തീരുമാനം രഹസ്യമാക്കി വയ്ക്കുകയും ചെയ്തു. തുടര്‍ന്ന് അതിരാവിലെ ബിജെപി- എന്‍സിപി നേതാക്കള്‍ രാജ്ഭവനില്‍ ഗവര്‍ണ്ണറെ കാണുകയും സത്യപ്രതിജ്ഞ നടത്തുകയും ചെയ്യുകയായിരുന്നു.</p>
      <p>രണ്ടാഴ്ചക്കാലമായി തീര്‍ത്തും അനിശ്ചിതത്വത്തിലായ മഹാരാഷ്ട്രയെ രാഷ്ട്രപതി ഭരണത്തില്‍ നിര്‍ത്തുന്നത് ജനങ്ങളോട് കാണിക്കുന്ന നന്ദികേടാകുമെന്ന ബിജെപി കേന്ദ്രഘടകത്തിന്റെ സുവ്യക്തമായ നയമാണ് നിലവില്‍ നടപ്പിലായിരിക്കുന്നത്. ലോകസഭയില്‍ നരേന്ദ്രമോദി എന്‍സിപിയെയും അവരുടെ രാഷ്ട്രീയ പാരമ്പര്യത്തേയും പ്രകീര്‍ത്തിച്ചത് മഹാരാഷ്ട്രയിലുണ്ടാകാന്‍ പോകുന്ന ശക്തമായ നീക്കമാണെന്ന കാര്യം കോണ്‍ഗ്രസ്സിനോ ശിവസേനക്കോ മനസ്സിലാക്കാന്‍ കഴിഞ്ഞില്ലെന്നാണ് ദേശീയ മാധ്യമങ്ങള്‍ പരിഹസിക്കുന്നത്.</p>
      <p>രണ്ടുദിവസമായി ശിവസേന- എന്‍സിപി-കോണ്‍ഗ്രസ്സ് സര്‍ക്കാര്‍ അവിയല്‍ മന്ത്രിസഭ രൂപീകരിക്കുന്നത് മഹാരാഷ്ട്രയുടെ നാശത്തിനാണെന്ന് ബിജെപി ശക്തമായി പ്രതികരിച്ചിരുന്നു. ഇതിനുപുറകേ ഇന്ന് ഉച്ചയക്ക് സര്‍ക്കാറുണ്ടാക്കാനുള്ള സമ്മതം സംയുക്തപത്രസമ്മേളനം നടത്തി പ്രഖ്യാപിക്കാനിരിക്കേ നടന്ന ബിജെപി നീക്കത്തില്‍ കോണ്‍ഗ്രസ്സിന്റെ ഞെട്ടല്‍ ഇതുവരെ മാറിയിട്ടില്ല.</p>
      <p>ശിവസേന ബിജെപിക്കെതിരെ നടത്തിയ തീര്‍ത്തും മോശമായ പരാമര്‍ശങ്ങളും മറാത്താ രാഷ്ട്രീയ പാര്‍ട്ടിയെന്ന ലേബലും ബിജെപി കേന്ദ്രഘടകം അതീവ ഗൗരവത്തിലെടുത്തിരുന്നു. മുഖ്യമന്ത്രിയാകാനുള്ള ശിവസേനയുടെ ശ്രമത്തിനൊപ്പം കോണ്‍ഗ്രസ്സില്‍ രാഹുല്‍ ഗാന്ധിയും പ്രീയങ്കയുമാണ് കൂടെനിന്നത്. എന്നാല്‍ കുറേക്കൂടി മുതിര്‍ന്ന നേതാക്കളുള്ള എന്‍സിപി തുടക്കം മുതലേ മനസ്സില്ലാമനസ്സോടെ നിന്നതാണ് ബിജെപിക്ക് ഗുണമായത്. മകളും മരുമകനും ആദ്യം കോണ്‍ഗ്രസ്സ് ചായ്‌വ് കാണിച്ചെങ്കിലും ശരദ ്പവാര്‍ മോദി കൂടിക്കാഴ്ച എല്ലാം തീരുമാനിച്ചിരുന്നതായി രാഷ്ട്രീയ നിരീക്ഷകര്‍ ചൂണ്ടിക്കാട്ടുന്നു.</p>
    </article>
  </body>
</html>