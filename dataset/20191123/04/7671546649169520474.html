<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914830"/>
    <meta property="og:site_name" content="Dnevnik"/>
    <meta property="article:published_time" content="2019-11-23T04:23:00+00:00"/>
    <meta property="og:title" content="Spodbudno izhodišče Žana Kranjca in Štefana Hadalina"/>
    <meta property="og:description" content="Prvo progo prve slalomske tekme svetovnega pokala v alpskem smučanju v novi sezoni bo postavil slovenski trener Rok Šalej. Po Hirscherju širok slalomski vrh."/>
  </head>
  <body>
    <article>
      <h1>Spodbudno izhodišče Žana Kranjca in Štefana Hadalina</h1>
      <address><time datetime="2019-11-23T04:23:00+00:00">23 Nov 2019, 04:23</time> by <a rel="author">Uroš Šemrov</a></address>
      <p>
        <b>Prvo progo prve slalomske tekme svetovnega pokala v alpskem smučanju v novi sezoni bo postavil slovenski trener Rok Šalej. Po Hirscherju širok slalomski vrh.</b>
      </p>
      <p>Medtem ko je ženska reprezentanca odpotovala v Levi, kjer bosta danes in jutri slaloma svetovnega pokala v alpskem smučanju, že sredi prejšnjega tedna, je moški del na Finsko pripotoval v torek. Slovenijo bosta jutri na moškem slalomu zastopala Štefan Hadalin in Žan Kranjec, ki bosta imela precej boljše startno izhodišče kot na začetku minule sezone. Spomnimo, da bodo na današnjem ženskem slalomu na Finskem na startu štiri Slovenke, in sicer Meta Hrovat, Maruša Ferk, Ana Bucik in Neja Dvornik. Tako danes kot jutri bo start prve proge ob 10.15, druge pa tri ure kasneje.</p>
      <h3>Kranjec v drugačni vlogi</h3>
      <p>November je bil zaradi muhastega vremena za alpske smučarje logistično zelo težaven. Slovenska reprezentanca verjame, da je v težkih razmerah dobro izkoristila trening. Moški del je največ treniral v Kitzbühelskih Alpah na avstrijskem Tirolskem, kjer si je na Pass Thurnu nekaj časa proge delil tudi s slovensko žensko reprezentanco. Da je bila Avstrija pred snežnim metežem, ki je zajel predvsem avstrijsko Tirolsko, najboljša lokacija za trening v Evropi, potrjuje podatek, da je bil na istih progah kot Slovenci nekaj dni prisoten tudi Francoz Alexis Pinturault, zmagovalec uvodne veleslalomske preizkušnje v Söldnu in prvi favorit za skupno zmago svetovnega pokala. »Z avstrijskega Tirolskega smo se vrnili domov tik pred snežnimi meteži, sicer bi imeli dodatne logistične težave. Znova smo se lahko prepričali, kako vrhunsko Avstrijci ravnajo ob snežnih padavinah, saj novi sneg s prog odstranijo hitreje kot drugod,« pravi glavni moški trener <b>Klemen Bergant</b>.</p>
      <p>»Lani je imel Štefan Hadalin kot prvi Slovenec na startu v Leviju startno številko 39. Letos smo pripotovali na Finsko v drugačni luči. Štefan Hadalin bo startal takoj za prvo jakostno skupino, Kranjec pa je na svetovni lestvici 32. Ob tem, da Marcel Hirscher in Felix Neureuther ne tekmujeta več, kar pomeni, da bo Kranjec startal med najboljšo trideseterico. Cilji so zato razumljivo višji,« je postregel s številkami vselej odličen statistik Klemen Bergant. »Naša želja je, da si Hadalin v slalomu čim prej zagotovi mesto med najboljšo petnajsterico. Kranjec se bo v tej sezoni na slalomih znašel v drugačnem položaju, kot ga je bil vajen doslej. V preteklosti je nosil visoke startne številke, s katerimi se je uvrščal na drugo progo le s popolnim tveganjem. Zdaj bo moral tekmovati in smučati z glavo. Težko je napovedati, kako se bo znašel v novi vlogi. A vsi trdno verjamemo, da dobro,« opozarja Bergant.</p>
      <h3>Podatek za Hadalinov optimizem</h3>
      <p>Glavni moški trener ni ljubitelj podatkov s treningov, saj vselej poudarja, da se prava vrednost športnika meri na tekmi. Dodaja, da je bil slalomski trening pred novo sezono dober, da sta imela Hadalin in Kranjec nekaj primerjav s Pinturaultom ter Hrvatoma Filipom Zubčićem in Istokom Rodešem, sicer slalomskim specialistom. »Veseli me podatek, da ima Hadalin v nogah za dvajset odstotkov več slalomskih zavojev kot lani. Zavedamo se, da to ne pomeni, da bo tudi toliko hitrejši. Pomeni pa, da se je razvil v boljšega smučarja, ki lahko na treningih iztrži več kot v preteklosti. Ker trdo delamo vsak dan in smo optimisti, nam takšne analize dvigajo samozavest,« je s še enim zanimivim podatkom postregel Bergant.</p>
      <p>Spodbudno pred prvo slalomsko tekmo sezone je, da bo slovenski strokovni tim postavil prvo progo. Čast bo doletela Roka Šaleja, ki bo skušal številne valove na Črni progi v Leviju izkoristiti v prid Hadalina in Kranjca. V tej sezoni bo kar dvanajst slalomskih klasik, ki si bodo po Leviju sledile decembra v Val d'Iseru, januarja v Zagrebu, Madonni di Campiglio, Adelbodnu, Wengnu, Kitzbühelu in Schladmingu, februarja v Chamonixu in Yuzavi Naebi na Japonskem, marca pa v Kranjski Gori in finalu v Cortini d'Ampezzo. Spomnimo, da je lani slalomski svetovni pokal prepričljivo dobil upokojeni Marcel Hirscher, med najbližjimi zasledovalci pa jih je bilo kar pet v razmaku stotih točk. To so bili Francoza Clement Noel in Alexis Pinturault, Švicarja Daniel Yule in Ramon Zenhäusern ter Norvežan Henrik Kristoffersen. Podatek, ki kaže, kako širok je vsaj pred začetkom sezone slalomski vrh.</p>
      <blockquote><b>Knjižna biografija Marcela Hirscherja<br/></b>Tri mesece po športni upokojitvi bo eden najboljših alpskih smučarjev vseh časov Marcel Hirscher dobil svojo knjižno biografijo. Biografijo osemkratnega zmagovalca skupnega seštevka svetovnega pokala je napisal športni novinar Aleksander Hofstetter v sodelovanju s Hirsherjevim trenerjem Michaelom Pircherjem in medijskim svetovalcem Stefanom Illekom, ki sta priskrbela dnevniške zapise, opombe oziroma vpogled v zakulisno dogajanje. Založniki obljubljajo, da bo mogoče prebrati številna zakulisna dogajanja, ki jih je doživel zmagovalec 67 tekem svetovnega pokala ter večkratni svetovni in olimpijski prvak.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914938/sport/alpsko-/francoz-noel-dobil-prvo-voznjo-slaloma-v-leviju-"/>
        <a href="https://www.dnevnik.si/1042914693/sport/alpsko-/poker-slovenk-v-leviju-za-boljsi-vtis-od-lani"/>
        <a href="https://www.dnevnik.si/1042914120/sport/alpsko-/zlata-lisica-ostaja-v-enakih-okvirih-kot-doslej-"/>
        <a href="https://www.dnevnik.si/1042912836/sport/alpsko-/priloznosti-kot-se-nikoli"/>
      </related>
    </article>
  </body>
</html>