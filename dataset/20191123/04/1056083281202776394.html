<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200353/%D9%86%D8%B5%DB%8C%D8%B1%DB%8C-%D8%A7%D8%B2-%DB%B4-%D9%85%D8%A7%D9%87-%D9%82%D8%A8%D9%84-%D9%BE%DB%8C%DA%AF%DB%8C%D8%B1-%D8%AC%D8%AF%D8%A7-%D8%B4%D8%AF%D9%86-%D9%85%D9%88%DB%8C-%D8%AA%D8%A7%DB%8C-%D8%A7%D8%B2-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%B1%D8%B2%D9%85%DB%8C-%D8%A8%D9%88%D8%AF%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T04:47:14+00:00"/>
    <meta property="og:title" content="نصیری: از ۴ ماه قبل پیگیر جدا شدن موی‌تای از فدراسیون رزمی بودیم/ جابجایی بخاطر انتخابات نبود"/>
    <meta property="og:description" content="سرپرست انجمن موی‌تای پس از قرار گرفتن این رشته زیر نظر فدراسیون انجمن‌های ورزشی گفت: تلاش بر این است که در آینده رشته موی تای فعالیت مستقل داشته باشد و به فدراسیون تبدیل شود."/>
  </head>
  <body>
    <article>
      <h1>نصیری: از ۴ ماه قبل پیگیر جدا شدن موی‌تای از فدراسیون رزمی بودیم/ جابجایی بخاطر انتخابات نبود</h1>
      <address><time datetime="2019-11-23T04:47:14+00:00">23 Nov 2019, 04:47</time> by <a rel="author">ظریفه ملک‌پور</a></address>
      <p>سرپرست انجمن موی‌تای پس از قرار گرفتن این رشته زیر نظر فدراسیون انجمن‌های ورزشی گفت: تلاش بر این است که در آینده رشته موی تای فعالیت مستقل داشته باشد و به فدراسیون تبدیل شود.</p>
      <p>جواد نصیری در گفت‌وگو با ایسنا، پس از خارج شدن این رشته از فدراسیون ورزش‌های رزمی و قرار گرفتن آن زیر نظر فدراسیون انجمن‌های ورزشی اظهار کرد: این رشته در گذشته نیز زیر نظر فدراسیون انجمن‌های ورزشی فعالیت می‌کرد و اتفاق جدیدی نیست که از فدراسیون ورزش‌های رزمی خارج شده باشد. البته طی ۴ ماهی که سرپرستی انجمن موی‌تای را بر عهده گرفتم هدفم بر این بود که این انجمن دوباره تحت پوشش فدراسیون انجمن‌های ورزشی فعالیت خود را ادامه بدهد و مرتب پیگیر این قضیه بودم. حالا خوشحالم که با مدیری همچون علیپور کار می‌کنم که به انجمن‌ها مثل یک فدراسیون نگاه می‌کند.</p>
      <p>وی در پاسخ به این پرسش که با توجه به برگزاری انتخابات فدراسیون ورزشهای رزمی در ۱۲ آذر چرا قبل از برگزاری انتخابات چنین تصمیمی گرفته شده است، افزود: من ۴ ماه پیش و از همان ابتدای فعالیتم به عنوان سرپرست انجمن موی تای، درخواست انتقال انجمن از فدراسیون ورزرش‌های رزمی به فدراسیون انجمن‌های ورزشی را به معاونت ورزش حرفه ای و قهرمانی ارائه کرده بودم بنابراین چیز جدیدی نیست که شائبه ایجاد کند. این انجمن مدت ۴ سال زیر نظر فدراسیون انجمن‌های ورزشی بود و پس از یک دوره فعالیت کوتاه در فدراسیون ورزش‌های رزمی دوست داشتم دوباره به جایگاه قبلی بازگردم. موضوع انتقال انجمن به فدراسیون انجمن‌های ورزشی هیچ ارتباطی به انتخابات ندارد و از همان روزهای اول مسوولیتم در فدراسیون به دنبال این جابجایی انجمن بودم.</p>
      <p>عضو شورای ریاست فدراسیون جهانی موی تای همچنین پیرامون این پرسش که گفته می‌شود به خاطر مشکلی که با رییس آینده فدراسیون ورزش‌های رزمی دارید خواستار این جابجایی بودید، اضافه کرد: مگر سایر رشته‌های رزمی که به فدراسیون انجمن‌های ورزشی انتقال پیدا کردند با مشکل مواجه بودند که انجمن موی‌تای با رییس آینده این فدراسیون مشکل داشته باشد. من برای هر کسی که می خواهد در آینده سکان این فدراسیون را بر عهده بگیرد آرزوی موفقیت دارم.</p>
      <p>نصیری در پاسخ به این پرسش که با توجه به استعفای داورزنی از معاونت ورزش حرفه‌ای و قهرمانی وزارت ورزش این انتقال چگونه و با امضای چه کسی انجام شده است، تصریح کرد: درخواست انتقال انجمن مربوط به امروز یا دیروز نیست، بلکه ۴ ماه پیش که مسوولیت انجمن را در فدراسیون بر عهده گرفتم. نامه مکتوب به داورزنی نوشتم و خواستار این انتقال شدم که وی نیز قبل از رفتنش از وزارت ورزش و جوانان به درخواست نامه من پاسخ مثبت داده بود. به هر صورت فکر نمی‌کنم در این زمینه مشکلی وجود داشته باشد.</p>
      <p>وی گفت: مطمئنم که در فدراسیون انجمن‌های ورزشی بیشتر تحت حمایت قرار خواهیم گرفت و با هیچ حاشیه‌ای مواجه نیستیم. البته یکی از اهداف من این است که در آینده انجمن موی‌تای به فدراسیون تبدیل شود و در این زمینه نیز رایزنی‌هایی با وزارت ورزش و جوانان انجام دادم که وزارت در حال بررسی این موضوع است.</p>
      <p>سرپرست انجمن موی‌تای خاطرنشان کرد: در حال حاضر این رشته در افغانستان، پاکستان و فلسطین اشغالی به صورت فدراسیون اداره می‌شود و از حالت انجمن خارج شده است اما ما هنوز به شکل انجمن فعالیت خود را پیگیری می‌کنیم.</p>
      <p>نصیری افزود: یقین دارم الان که زیر نظر فدراسیون انجمن‌های ورزشی فعالیت خود را ادامه خواهیم داد تحت حمایت بیشتری نسبت به فدراسیون قرار می‌گیریم و از امکانات و تجهیزات بیشتری بهره‌مند خواهیم شد.</p>
      <p>وی در پایان از اعزام تیم موی‌تای به مسابقات قهرمانی آسیا در اواخر آذر به ابوظبی خبر داد و گفت: این مسابقات در تمام رده‌های سنی در دو بخش زنان و مردان اواسط آذر برگزار می شود که سعی داریم  پس از دریافت مجوز شورای برون مرزی با کمک اسپانسر و حمایت فدراسیون انجمن‌های ورزشی تیم کاملی را راهی ابوظبی کنیم.</p>
      <p>انتهای پیام</p>
    </article>
  </body>
</html>