<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/dimos-sygxairei-toys-ergazomenoys-stin-kathariotita-a-113657.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-23T04:24:00+00:00"/>
    <meta property="og:title" content="Δήμος συγχαίρει τους εργαζόμενους στην Καθαριότητα - Ζητά μονιμοποίηση των συμβασιούχων"/>
    <meta property="og:description" content="Πρώτο θέμα στην ημερήσια διάταξη του Δημοτικού Συμβουλίου, που διεξήχθη την Παρασκευή, ήταν η διαχείριση απορριμμάτων και η ανακύκλωση στον Δήμο Πατρέων, με εισηγητή τον Αντιδήμαρχο Προγραμματισμού, Περιβάλλοντος – Ενέργειας και Καθαριότητας – Ανακύκλωσης, Νίκο Ασπράγκαθο."/>
  </head>
  <body>
    <article>
      <h1>Δήμος συγχαίρει τους εργαζόμενους στην Καθαριότητα - Ζητά μονιμοποίηση των συμβασιούχων</h1>
      <address>
        <time datetime="2019-11-23T04:24:00+00:00">23 Nov 2019, 04:24</time>
      </address>
      <p>Πρώτο θέμα στην ημερήσια διάταξη του Δημοτικού Συμβουλίου, που διεξήχθη την Παρασκευή, ήταν η διαχείριση απορριμμάτων και η ανακύκλωση στον Δήμο Πατρέων, με εισηγητή τον Αντιδήμαρχο Προγραμματισμού, Περιβάλλοντος – Ενέργειας και Καθαριότητας – Ανακύκλωσης, Νίκο Ασπράγκαθο.</p>
      <p>Στην εισήγησή του ο Αντιδήμαρχος, αναφέρει τα εξής:</p>
      <p>«Η κυβέρνηση προωθεί την ιδιωτικοποίηση της επεξεργασίας στερεών αποβλήτων κυρίως με τη μέθοδο της Σύμπραξης Δημόσιου και Ιδιωτικού Τομέα  (ΣΔΙΤ), σε συνδυασμό με την καύση απορριμμάτων, που είναι ιδιαίτερα επιβαρυντική για το περιβάλλον. Παρακολουθούμε με ανησυχία τις τελευταίες εξελίξεις, που αφορούν στα θέματα των απορριμμάτων. Πρόσφατα είδαμε ότι συμπεριλαμβάνεται στο μνημόνιο συνεργασίας μεταξύ Ελλάδας και Κίνας, η διαχείριση των απορριμμάτων της Αχαΐας. Η κυβέρνηση  ανοίγει το δρόμο για την δραστηριοποίηση και των κινέζικων επιχειρηματικών ομίλων σε αυτό τον κερδοφόρο τομέα, που είναι μια επικίνδυνη εξέλιξη για το λαό της Πάτρας και της Αχαΐας, και μάλιστα χωρίς να ρωτούν τους ενδιαφερόμενους Δήμους.</p>
      <p>Με τον τελευταίο «αναπτυξιακό πολυνόμο», πέρασαν επίσης διατάξεις για την ιδιωτικοποίηση δημοτικών υπηρεσιών καθαριότητας, που όπου εφαρμοστούν, θα περιοριστούν  τα δικαιώματα των εργαζομένων και θα μειωθούν οι μισθοί τους. Τελικό  αποτέλεσμα θα είναι η δραματική αύξηση των δημοτικών τελών, ενώ στις περισσότερες περιπτώσεις, η εμπειρία  δείχνει, ότι ταυτόχρονα θα υποβαθμιστεί και η ποιότητα των υπηρεσιών.</p>
      <p>Με τον νέο Εθνικό Σχεδιασμού, που έχει εξαγγείλει η Κυβέρνηση και τον νέο Περιφερειακό Σχεδιασμό, που θα ακολουθήσει, φοβούμαστε ότι θα προστεθούν νέα εμπόδια στην υλοποίηση του σχεδιασμού μας, που βρίσκεται στο τελικό στάδιο. Επί πλέον εμπόδιο μπορεί να αναδειχθεί ο συσχετισμός και η συγκρότηση, όπως έγινε, του Νομαρχιακού ΦΟΣΔΑ Αχαΐας. Σε κάθε περίπτωση το Δημοτικό μας Συμβούλιο, και ο Πατραϊκός λαός δεν πρέπει να επιτρέψουν την οποιαδήποτε καθυστέρηση έναρξης του έργου, και να παραμείνει Δημόσιος ο χαρακτήρας του, για να μην μετατραπεί σε χώρο οικονομικής αφαίμαξης των δημοτών μας.</p>
      <p>Η διαχείριση των στερεών αποβλήτων αφορά στην υγεία του λαού και στην προστασία  του περιβάλλοντος. Είναι σοβαρό κοινωνικό ζήτημα και αν περάσει στα χέρια μεγάλων επιχειρήσεων, θα προσθέσει επιπλέον βάρη στις πλάτες των εργαζομένων, που υποφέρουν από τη ανεργία, την υποαπασχόληση και τη φτώχεια.</p>
      <p>Η διαχείριση των απορριμμάτων δεν είναι ζήτημα τεχνικό αλλά κατά βάση πολιτικό-οικονομικό. Εδώ και 20 χρόνια, συζητάμε το θέμα της διάθεσης των στερεών αποβλήτων, τον κορεσμό της Ξερόλακκα κ.λ.π., αυτά θα μπορούσαν να είχαν λυθεί σε ελάχιστο χρόνο με πολύ λιγότερες δαπάνες, αν υπήρχε κεντρικός σχεδιασμός στην οικονομία, και Δημόσιος Φορέας μελετών και κατασκευής έργων για την επεξεργασία των αποβλήτων. Δυστυχώς, δεν είναι συμβατά με την κοινωνική μας συγκρότηση, αντίθετα κυριαρχούν μονοπώλια. Στο χώρο αυτό δραστηριοποιούνται πλέον  πολυεθνικοί όμιλοι, που με την ισχύ τους καθοδηγούν την πολιτική των κυβερνήσεων στον τομέα. Ανταγωνίζονται μεταξύ τους και ανάλογα με το ποιά θα επικρατήσουν καθορίζονται και οι κατευθύνσεις της διαχείρισης. Πριν μερικά χρόνια κυριαρχούσαν τα μονοπώλια κατασκευής εργοστασίων και επιβλήθηκε στην ΕΕ ένας σχεδιασμός, που στηριζόταν σε εργοστάσια με παραγωγή καύσιμου υλικού από πλαστικό και χαρτί. Κατόπιν επικράτησαν τα επιχειρηματικά συμφέροντα, που προωθούν την ανακύκλωση και έτσι παρουσιάστηκε νέος ευρωπαϊκός σχεδιασμός, που έγινε και εθνικός. Η Δημοτική Αρχή της Πάτρας απορρίπτει  αυτή την πολιτική, με την οποία οι πολλοί πληρώνουν για να πλουτίσουν οι λίγοι.</p>
      <p>Όταν αναλάβαμε την δημοτική αρχή τον Σεπτέμβρη του 2014, προχωρούσε ο σχεδιασμός φαραωνικού εργοστασίου επεξεργασίας απορριμμάτων εγγυημένης ποσότητας 150.000 τόνων ετησίως, που υλοποιούνταν θα εξακόντιζαν στο πολλαπλάσιο τα ανταποδοτικά τέλη, τα οποία επιβαρύνουν την λαϊκή οικογένεια. Σαν Δημοτική Αρχή αντιστεκόμαστε στην εφαρμογή των αντιλαϊκών  σχεδίων και διεκδικούμε να επιλυθεί αυτό το τεράστιο πρόβλημα με το μικρότερο δυνατό κόστος και την ελαχιστοποίηση της επιβάρυνσης του περιβάλλοντος. Παρά τις μεγάλες δυσκολίες, θα υλοποιήσουμε έναν τέτοιο σχεδιασμό, με δεδομένη την εμπιστοσύνη,  που μας έδειξε ο λαός της Πάτρας.</p>
      <p>Έχουμε τονίσει πολλές φορές  ότι ο ΧΥΤΑ στην Ξερόλακκα είναι σε οριακή κατάσταση και ότι πρέπει να σταματήσει η εναπόθεση απορριμμάτων εκεί άμεσα.  Η ολοκλήρωση των έργων για την έναρξη της εναπόθεσης απορριμμάτων στον ΧΥΤΥ του Φλόκα αποτελεί ένα πολύ σημαντικό και κρίσιμο θέμα. Στην προηγούμενη πενταετία  της σημερινής Δημοτικής Αρχής, συντάχθηκε από τις υπηρεσίες του Δήμου το  Τοπικό Σχέδιο Διαχείρισης Αποβλήτων (ΤΣΔΑ), που εγκρίθηκε πολύ γρήγορα, το Νοέμβριο του 2015. Παρά την πολύ μεγάλη μείωση του προσωπικού, έχει καταβληθεί μια πρωτόγνωρη προσπάθεια για την εφαρμογή του ΤΣΔΑ, που είναι σε συμφωνία με το Περιφερειακό Σχέδιο Διαχείρισης Αποβλήτων (ΠΕΣΔΑ) της Περιφέρειας Δυτικής Ελλάδας, που εγκρίθηκε μόλις τον Δεκέμβρη του 2016, με βάση τον Εθνικό Σχεδιασμό. Αξίζουν συγχαρητήρια σε όσους συνέβαλαν στην προσπάθεια αυτή. Έχουν ολοκληρωθεί οι μελέτες για όλα τα προβλεπόμενα έργα και προμήθειες και πολλά από αυτά έχουν προωθηθεί για χρηματοδότηση κυρίως μέσω ΕΣΠΑ. Επόμενα είναι μονόδρομος να χρηματοδοτηθούν  άμεσα όλα τα έργα με κρατική χρηματοδότηση, όπως έχει προβλεφθεί από τον Εθνικό Σχεδιασμό και το Περιφερειακό Σχέδιο, ώστε να μην ζήσει η Πάτρα καταστάσεις τραγικά χειρότερες από αυτές, που γνώρισαν γειτονικές μικρές πόλεις.</p>
      <p>
        <u>«Η κατάσταση της διαχείρισης των απορριμμάτων όταν αναλάβαμε την προηγούμενη πενταετία τη Δημοτική Αρχή»</u>
      </p>
      <p>Τότε ο Δήμος δεν διέθετε ειδικά στελεχωμένη υπηρεσία ή ομάδα μηχανικών και περιβαλλοντολόγων, που να είχε επιφορτιστεί με τον σχεδιασμό, τον προγραμματισμό και την προώθηση των διαδικασιών υλοποίησης των έργων και δράσεων, η οποία συγκροτήθηκε και έχει αποδώσει ένα πολύ σημαντικό έργο όπως θα φανεί παρακάτω.</p>
      <p>Οι συνθήκες εργασίας, υγιεινής και ασφάλειας των εργαζομένων τόσο στο ΧΥΤΑ όσο και για τους εργάτες καθαριότητας ήταν απαράδεκτες, ενώ ο εξοπλισμός ήταν παλαιωμένος και ασυντήρητος.</p>
      <p>Ο ΧΥΤΑ της Ξερόλακκας ήταν σε κακή κατάσταση, ενώ είχε επέλθει ο κορεσμός του προ πολλού. Χαρακτηριστικά:</p>
      <p>Είχαν αλλοιωθεί τα πρανή και οι κλίσεις τους από εκ των υστέρων εναπόθεση απορριμμάτων με σοβαρό κίνδυνο κατολισθήσεων.</p>
      <p>Δεν είχαν ληφθεί μέτρα για την ολοκληρωμένη συλλογή των στραγγισμάτων.</p>
      <p>Δεν συλλέγονταν το βιοαέριο.</p>
      <p>Το ιδιοκτησιακό καθεστώς του χώρου αμφισβητούνταν από το Δασαρχείο παρ` όλο που ο τίτλος είχε οριστικοποιηθεί.</p>
      <p>Όταν αναλάβαμε  προωθήσαμε νέο σχεδιασμό, που βασίζεται στην πρόληψη, την ανακύκλωση στην πηγή, και την κατασκευή μονάδων κομποστοποίησης προδιαλεγμένων οργανικών για τον περιορισμό των υπολειμμάτων,  που αποθέτονται στο ΧΥΤΑ. Ο σχεδιασμός μας ανταποκρίνεται στα λαϊκά συμφέροντα και είναι περιβαλλοντικά επαρκής. Μειώσαμε τα ανταποδοτικά τέλη κατά 23% και ο δημότης της Πάτρας έχει το μικρότερο κόστος ανταποδοτικών από κατοίκους άλλων μεγάλων πόλεων της χώρας.</p>
      <p>
        <u>Η Διεύθυνση της Καθαριότητας.</u>
      </p>
      <p>Το προσωπικό της Διεύθυνσης Καθαριότητας, από τον διευθυντή, τους τμηματάρχες, το επιστημονικό και εργατοτεχνικό προσωπικό συστηματικά, οργανωμένα και με μεγάλη προσπάθεια κρατούν την πόλη καθαρή και συμβάλουν σε μικρά και μεγάλα έργα, παρά τις μεγάλες ελλείψεις σε προσωπικό. Τους συγχαίρουμε και τους ευχαριστούμε.</p>
      <p>Πραγματοποιείται καθημερινά η αποκομιδή των απορριμμάτων της πόλης και των Δημοτικών Ενοτήτων από τους 6.000 περίπου εγκατεστημένους κάδους απορριμμάτων και από τους 850 περίπου κάδους ανακύκλωσης (οι οποίοι είναι εγκατεστημένοι στις Δημοτικές Ενότητες, όπου η αποκομιδή γίνεται από προσωπικό του Τμήματος Αποκομιδής), καθώς και το πλύσιμο των κάδων απορριμμάτων. Επιπλέον πραγματοποιείται καθαρισμός των οδών και των λοιπών κοινοχρήστων χώρων του Δήμου με προσωπικό και μηχανικά μέσα, περισυλλογή ογκωδών αντικειμένων, καθαρισμός από αφίσες, διαφημίσεις και καθαρισμός εγκαταλελειμμένων οικιών, όπως επίσης και καθαρισμός και πλύσιμο χώρων, όπου γίνονται καθημερινά λαϊκές αγορές.</p>
      <p>Διάθεση οχημάτων, σε Δ/νσεις του Δήμου, που ζήτησαν την συνδρομή για την καλύτερη λειτουργία τους. Σε συνεργασία με τη Πολιτική Προστασία, γίνεται διάθεση απαραίτητων οχημάτων – μηχανημάτων, όταν χρειάζεται για την αντιμετώπιση πυρκαγιών, πλημμύρων, κατολισθήσεων, κ.α. είτε την χειμερινή είτε την καλοκαιρινή περίοδο.</p>
      <p>Έχει επιτευχθεί η ανανέωση σχεδόν όλων των κάδων, και σε παρά πολύ μεγάλο ποσοστό η ανανέωση και εκσυγχρονσμός οχημάτων και εξοπλισμού, ενώ η συντήρηση διατηρεί τον εξοπλισμό σε υψηλό επίπεδο ετοιμότητας. Φέτος έγινε προμήθεια 1400 κάδων και συντηρήθηκαν 900, τοποθετήθηκαν συνολικά 1300 καινούργιοι και επισκευασμένοι κάδοι, 500 απορριμματοδέκτες (200 καινούργιοι και 300 επισκευασμένοι). Το συνεργείο συντήρησης ασχολείται με την επισκευή των 300 περίπου οχημάτων και μηχανημάτων έργων. Η επισκευή των οχημάτων – μηχανημάτων θα πρέπει να γίνεται άμεσα, χωρίς καθυστερήσεις επειδή αυτό συνεισφέρει στην βελτίωση της παραγωγικότητας του εν λόγω εξοπλισμού.</p>
      <p>Έχει γίνει η προμήθεια πάρα πολλών οχημάτων και μηχανημάτων όλων των τύπων για να καλυφθούν οι μεγάλες ελλείψεις, που είχε η υπηρεσία καθαριότητας στο παρελθόν. Πολύ σύντομα ολοκληρώνεται  και η  προμήθεια νέου εξοπλισμού.</p>
      <p>Οι ελλείψεις σε μόνιμο προσωπικό όλων των ειδικοτήτων είναι  παρά πολύ μεγάλες, πράγμα που δυσκολεύει την παραγωγική αξιοποίηση του συνόλου του εξοπλισμού και των οχημάτων. Οι εργαζόμενοι της κοινωφελούς εργασίας προσφέρουν σημαντικό έργο, όμως δεν μπορούν να αξιοποιηθούν πλήρως γιατί ώσπου να ενταχθούν και να αποκτήσουν εμπειρία απολύονται. Διεκδικούμε την μονιμοποίηση και τον διορισμό νέου προσωπικού με μόνιμη σχέση εργασίας.</p>
      <p>
        <u>Ανακύκλωση στους μπλε κάδους και στην πηγή</u>
      </p>
      <p>Η ανακύκλωση στην πηγή ήταν και είναι από τις σημαντικές προτεραιότητες του Δήμου μας αλλά το κρατικό πλαίσιο δεν την ευνοεί και έτσι έχουμε δυσκολίες στην εφαρμογή του σχεδίου του Δήμου.</p>
      <p>Από το 1997 λειτουργεί το ΚΔΑΥ εντός του χώρου της Ξερόλακκας, μετά από σύμβαση του Δήμου με την Ελληνική Εταιρεία Ανακύκλωσης Αποβλήτων (ΕΕΑΑ), η οποία στη συνέχεια αναθέτει την λειτουργία του σε υπεργολάβο. Η ΕΕΑΑ περιορίζεται στην ανακύκλωση μόνο Συσκευασιών. Το ποσοστό της ανακύκλωσης είναι πάρα πολύ μικρό (περίπου 5%) ενώ το υπόλειμμα που εναποτίθεται στο ΧΥΤΑ ανέρχεται σε 45% των συλλεγόμενων υλικών στους μπλε κάδους. Λόγω έλλειψης προσωπικού ο Δήμος αδυνατεί να λειτουργήσει ο ίδιος με εντελώς διαφορετικούς όρους και να προχωρήσει σε αναβάθμιση της Μονάδας Ανακύκλωσης (ΚΔΑΥ). Η αποκομιδή των μπλε κάδων γίνεται  από  υπεργολάβο της ΕΕΑΑ για τον καποδιστριακό Δήμο Πατρέων και από την υπηρεσία καθαριότητας του Δήμου για τους άλλους 4 πρώην Δήμους.</p>
      <p>Αντιμετωπίζουμε πολλά προβλήματα από την αδυναμία της  ΕΕΑΑ για την αντικατάσταση των παλαιωμένων μπλε κάδων, και έλλειψη ανταλλακτικών για την επισκευή τους,  που γίνεται από συνεργείο του Δήμου. Ο Δήμαρχος έθεσε επανειλημμένα το θέμα σε συναντήσεις με την διεύθυνση της ΕΕΑΑ . Επικαλούνται δικές τους οικονομικές  δυσκολίες και  μέχρι τώρα δεν έχουν ανταποκριθεί στην πράξη.</p>
      <p>Ομάδα υπηρεσιακών στελεχών του Δήμου έχει εκπονήσει το Επιχειρησιακό Σχέδιο Ανακύκλωσης Υλικών Συσκευασίας και Έντυπου Χαρτιού του Δήμου Πατρέων, που εγκρίθηκε από το Δημοτικό Συμβούλιο. Το σχέδιο προβλέπει την διαλογή  στην πηγή σε τέσσερα ρεύματα Χαρτί, Γυαλί, Πλαστικό, Μέταλλα.</p>
      <p>Έχει συγκροτηθεί ομάδα από το προσωπικό  του Δήμου για την προώθηση της ανακύκλωσης, η οποία έχει εκπονήσει σχέδιο για την καμπάνια ενημέρωσης και ευαισθητοποίησης των δημοτών. Το σχέδιο κοστολογημένο θα υποβληθεί στην ΕΕΑΑ για χρηματοδότηση, ώστε να καταστεί δυνατή η εφαρμογή του. Πραγματοποιήθηκε μια συνάντηση του Δήμαρχου, του Αντιδημάρχου Καθαριότητας και υπηρεσιακού της ομάδας ανακύκλωσης με  την ΕΕΑΑ για να διερευνηθούν οι δυνατότητες συνεργασίας για την αποκομιδή και παραλαβή εντύπου χαρτιού από τους κίτρινους κάδους, την βελτίωση της αποκομιδής των μπλε κάδων και την καμπάνια. Όσον αφορά στο θέμα της αποκομιδής του έντυπου χαρτιού, η απάντηση ήταν αρνητική τόσο από την ΕΕΑΑ όσο και από την εταιρία που λειτουργεί το ΚΔΑΥ.</p>
      <p>Η ομάδα ανακύκλωσης έχει προετοιμάσει τις διαδικασίες για την ανακύκλωση έντυπου χαρτιού και αρχίζουμε την σταδιακή εφαρμογή. Είμαστε στην τελική φάση για να τοποθετήσουμε κίτρινους κάδους για έντυπο χαρτί σε δημόσιες υπηρεσίες και σχολεία, έχει βγει η απόφαση χωροθέτησης και η αποκομιδή θα γίνεται από τα συνεργεία καθαριότητας του Δήμου μετά την αρνητική απάντηση της ΕΕΑΑ.</p>
      <p>Έχει γίνει μελέτη, που προβλέπει τρία υποέργα  «Δημιουργία Κεντρικού Πράσινου Σημείου Δήμου Πατρέων», που ανήκει στην κατηγορία «Μικρό Πράσινο Σημείο» και θα δέχεται &lt;1.000 τον/έτος από ανακυκλώσιμα υλικά συσκευασίας, καθώς και ανακυκλώσιμα υλικά από λοιπά ρεύματα εναλλακτικής διαχείρισης. Επίσης περιλαμβάνει την εγκατάσταση συνολικά 42 «Γωνιών Ανακύκλωσης» σε διάφορα σημεία του αστικού δικτύου, εκ των οποίων 23 θα είναι δύο ρευμάτων και 19 τριών ρευμάτων ανακυκλώσιμων υλικών, και  «Δράσεις ενημέρωσης - ευαισθητοποίησης πολιτών Δήμου Πατρέων για το Πράσινο Σημείο και τις Γωνιές Ανακύκλωσης».</p>
      <p>Διεκδικούμε κρατική χρηματοδότηση και διορισμό μόνιμου προσωπικού για την υλοποίηση του επιχειρησιακού σχεδίου ανακύκλωσης με διαλογή στην πηγή.</p>
      <p>
        <u>Ο ΧΥΤΑ στην Ξερόλακκα</u>
      </p>
      <p>Έχει ολοκληρωθεί η αναμόρφωση του ΧΥΤΑ με διευθέτηση και συλλογή των στραγγισμάτων, έχουν καλυφθεί με χώματα τεράστιες επιφάνειες απορριμμάτων, ενώ καλύπτονται τα απορρίμματα καθημερινά σε πραγματικό χρόνο, οπότε έχει βελτιωθεί η εικόνα του ΧΥΤΑ θεαματικά και έχει περιοριστεί στο ελάχιστο η όχληση των περιοίκων. Και όλα αυτά με πολύ λιγότερο προσωπικό και πολύ λιγότερα χρήματα.</p>
      <p>Μετά από την έγκριση του ΠΕΣΔΑ και την κύρωσή του από την τότε κυβέρνηση ΣΥΡΙΖΑ, που έγινε με μεγάλη καθυστέρηση, προχωρήσαμε εντατικά στην υλοποίηση των προβλέψεων του  Τοπικού Σχεδίου Διαχείρισης Αποβλήτων (ΤΣΔΑ).</p>
      <p>Τα έργα, που έχουν προγραμματιστεί  και προωθούνται στον  ΧΥΤΑ της Ξερόλακκα, είναι η ολοκλήρωση του τοίχου αντιστήριξης, ο Σταθμός Μεταφόρτωσης Απορριμμάτων (ΣΜΑ), η Μονάδα Επεξεργασίας Βιοαποβλήτων (ΜΕΒ), το έργο για το βιοαέριο. Η ολοκλήρωση των διαδικασιών για την Απόφαση Έγκρισης των Περιβαλλοντικών Όρων (ΑΕΠΟ), που έχουν καθυστερήσει σε απαράδεκτο βαθμό, θα ξεμπλοκάρει τις διαδικασίες για ένταξη των έργων σε προγράμματα κρατικής χρηματοδότησης και ΕΣΠΑ, που τρέχουν. Έχουν προγραμματιστεί κονδύλια προκειμένου να ξεκινήσουν τα έργα για την αποκατάσταση του ΧΥΤΑ.</p>
      <p>Η αποσπασματική χρηματοδότηση ενός συνολικού συστήματος διαχείρισης των απορριμμάτων με πολλές διαφορετικές προσκλήσεις χρηματοδότησης είναι συστηματικά δομημένη ώστε πρακτικά να παρεμποδίζεται η κατασκευή έργων με κρατική χρηματοδότηση. Αντίθετα σε μεγάλα ιδιωτικά έργα οι διαδικασίες είναι fast-track. Αυτό δείχνει ότι οι κυβερνητικές πολιτικές   ευνοούν το μεγάλο κεφάλαιο και τις επενδύσεις σε νέους κερδοφόρους  τομείς. Ο Δήμαρχος με στελέχη της Δημοτικής αρχής και υπηρεσιακούς έχει κάνει αλλεπάλληλες παραστάσεις στην Περιφέρεια και σε υπουργεία για την επιτάχυνση των χρονοβόρων διαδικασιών τονίζοντας την κρισιμότητα της κατάστασης. Παρ΄ όλα αυτά δεν αποφύγαμε στο παραμικρό τις μεγάλες καθυστερήσεις στα γρανάζια της γραφειοκρατίας.</p>
      <p>Σε συντομία αναφέρονται το στάδιο που βρίσκεται το κάθε έργο και οι εκτιμήσεις για το χρόνο χρηματοδότησης και ολοκλήρωσης, όπου αυτό είναι δυνατό.</p>
      <p>(1). Βιοαέριο. Κατασκευή συστήματος συλλογής και καύσης βιοαερίου (Ανόρυξη γεωτρήσεων, αγωγοί, συλλογή και μεταφορά, τοποθέτηση λειτουργίας πυρσού καύσης). Η μελέτη  συντάχθηκε από το προσωπικό των τεχνικών υπηρεσιών και τους ευχαριστούμε. Το έργο χρηματοδοτείται από ίδιους πόρους. Έχει αναδειχθεί ανάδοχος  και μέχρι το καλοκαίρι το έργο θα έχει ολοκληρωθεί.</p>
      <p>(2). Ο Σταθμός Μεταφόρτωσης Απορριμμάτων (ΣΜΑ) αποτελεί έργο απαραίτητο  για την μεταφορά απορριμμάτων στου Φλόκα και την αξιοποίηση του σε κάθε άλλη περίπτωση εάν χρειαστεί. Η δυναμικότητα του είναι περίπου 50 χιλ. τόνοι/έτος. Επίσης περιλαμβάνεται προμήθεια των κινητών σταθμών μεταφόρτωσης για την συμπίεση και μεταφορά των απορριμμάτων, που είναι 4 ρυμουλκά και ισάριθμα ημιρυμουλκούμενα με αυτοφερόμενους μηχανισμούς συμπίεσης ελαχίστης χωρητικότητα 54 κυβικών μέτρων.</p>
      <p>Ο Σταθμός Μεταφόρτωσης Απορριμμάτων (ΣΜΑ) έχει ενταχθεί για χρηματοδότηση με απόφαση του Υπουργείου Οικονομικών και Ανάπτυξης,  ΥΜΕΠΕΡΑΑ 2114/05-03-2019.  Αναμένεται  η χρηματοδότηση  του έργου όταν εκδοθεί η Απόφαση Έγκρισης των Περιβαλλοντικών Όρων (ΑΕΠΟ), η οποία καθυστερεί 15 μήνες για λόγους γραφειοκρατίας και εξαιτίας των εκλογών που μεσολάβησαν.</p>
      <p>(3). Μονάδα Επεξεργασίας Βιοαποβλήτων (ΜΕΒ), Η Μονάδα κομποστοποίησης προδιαλεγμένων  οργανικών δυναμικότητας 9.500 τόνων/έτος, θα συμβάλει σημαντικά στην ανακύκλωση . Η μελέτη της ΜΕΒ έχει ολοκληρωθεί και υποβάλλεται για χρηματοδότηση όταν εγκριθεί η ΑΕΠΟ.</p>
      <p>Έχει ενταχθεί  για χρηματοδότηση η  προμήθεια  εξοπλισμού, που θα αξιοποιηθεί στην συλλογή και αποκομιδή των προδιαλεγμένων οργανικών. Περιλαμβάνει την προμήθεια καφέ κάδων για εσωτερικούς και εξωτερικούς χώρους, ειδικών απορριμματοφόρων και κλαδοτεμαχιστή καθώς και δράσεις ενημέρωσης του κοινού.</p>
      <p>(4) Η χρηματοδότηση της κατασκευής του  τοίχου αντιστήριξης καθυστέρησε  απελπιστικά. Ολοκληρώνεται η κατασκευή του  εντός του τρέχοντος έτους. Ο τοίχος αντιστήριξης κατασκευάζεται για την αποτροπή κατολισθήσεων και για να δοθεί χρόνος εναπόθεσης απορριμμάτων μέχρι αυτά να μεταφέρονται στου ΦΛΟΚΑ. </p>
      <p>(5). Η Απόφαση Έγκρισης των Περιβαλλοντικών Όρων (ΑΕΠΟ) είναι απαραίτητη για την έγκριση των έργων εκσυγχρονισμού και βελτίωσης του ΧΥΤΑ της Ξερόλακκα, που περιλαμβάνει αύξηση της χωρητικότητας, ΣΜΑ, ΜΕΒ και αύξηση της δυναμικότητας του ΚΔΑΥ.</p>
      <p>Οι προσπάθειες για τη ανανέωση της  Μελέτης Περιβαλλοντικών Επιπτώσεων άρχισαν από το Σεπτέμβρη του 2018. Μετά από ατέρμονες διαδικασίες έχει ολοκληρωθεί ο έλεγχος πληρότητας από την αδειοδοτούσα αρχή, Α.Δ.Π.ΔΕ.Ι.  Έχει τεθεί σε δημόσια διαβούλευση  από 12/9/2019 και αναμένεται ως θέμα στο Περιφερειακό Συμβούλιο για την ολοκλήρωση της διαδικασίας και την έκδοση της ΑΕΠΟ. Το χρονικό όριο για την  γνωμοδότηση όλων των φορέων ήταν  5/11/2019. Το θέμα των καθυστερήσεων τέθηκε στον Περιφερειάρχη από το Δήμαρχο σε συνάντηση που έγινε στις αρχές Οκτώβρη αλλά ακόμη δεν έχει εκδοθεί η ΑΕΠΟ. </p>
      <p>
        <u>Εργοστάσιο διαλογής σύμμικτων και μονάδα επεξεργασίας βιοαποβλήτων, και η επέκταση του ΧΥΤΥ Φλόκα</u>
      </p>
      <p>Ο ΧΥΤΥ στου Φλόκα ανήκει στο Δήμο Δυτικής Αχαΐας, αλλά  υποστηρίζεται από τις τεχνικές υπηρεσίες του Δήμου Πάτρας όσον αφορά τις μελέτες, μετά από προγραμματική σύμβαση.</p>
      <p>Μονάδα Επεξεργασίας Αποβλήτων (ΜΕΑ) δυναμικότητας 53.000 τόνων/έτος και Μονάδα Επεξεργασίας Βιοαποβλήτων (ΜΕΒ) δυναμικότητας 8.000 τόνων/έτος</p>
      <p>Τον Απρίλιο του 2019, το Δημοτικό Συμβούλιο του Δήμου Πάτρας ενέκρινε την  παραλαβή της μελέτης για την Μονάδα Επεξεργασίας Αποβλήτων (ΜΕΑ) και την Μονάδα Επεξεργασίας Βιοαποβλήτων (ΜΕΒ). Η  δημοπράτηση του έργου προγραμματίζεται να γίνει με το σύστημα μελέτη-κατασκευή και με κρατική χρηματοδότηση.</p>
      <p>Υποβλήθηκε η Περιβαλλοντική Μελέτη για το ΜΕΑ και ΜΕΒ στην Αποκεντρωμένη, η οποία την προώθησε στην δημόσια διαβούλευση και την γνωμοδότηση από το Περιφερειακό Συμβούλιο και όλων των αρμόδιων φορέων, που έπρεπε να ολοκληρωθεί στις 9 Σεπτεμβρίου του 2019.  Στις 12 Νοεμβρίου 2019 το Συμβούλιο εξέδωσε θετική γνωμοδότηση για την έκδοση   της ΑΕΠΟ των έργων ΜΕΑ και ΜΕΒ στου Φλόκα.</p>
      <p>Αναμένουμε γρήγορα την έκδοση της Απόφασης Έγκρισης Περιβαλλοντικών Όρων (ΑΕΠΟ) από την Αποκεντρωμένη ώστε να υποβληθεί πρόταση, για χρηματοδότηση, στο <a href="http://www.ymeperaa.gr/">ΕΠΙΧΕΙΡΗΣΙΑΚΟ ΠΡΟΓΡΑΜΜΑ</a> - <a href="http://www.ymeperaa.gr/">Υποδομές Μεταφορών, Περιβάλλον και Αειφόρος Ανάπτυξη</a>, ΕΠ-ΥΜΕΠΕΡΑΑ. Στις επαφές μας με το Υπουργείο μας έχουν διαβεβαιώσει ότι εντός  του 2020, μπορεί  να εγκατασταθεί εργολάβος για την κατασκευή του εργοστασίου.</p>
      <p>
        <u>Επέκταση της χωρητικότητας του ΧΥΤΥ Φλόκα</u>
      </p>
      <p>Η επέκταση της χωρητικότητας του ΧΥΤΥ μπορεί να αυξήσει την διάρκεια εναπόθεσης υπολειμμάτων  για πολλά  χρόνια.  Ανατέθηκε  μελέτη επέκτασης του ΧΥΤΥ Φλόκα σε μεγάλο μελετητικό γραφείο, η οποία έχει ολοκληρωθεί.</p>
      <p>Η υλοποίηση των παραπάνω έργων για το ΧΥΤΥ του  ΦΛΟΚΑ θα γίνει με κρατικούς πόρους. Το προεδρείο και η εκτελεστική επιτροπή του Νομαρχιακού ΦΟΔΣΑ με την συγκειμένη  σύνθεσή του πλέον φέρει την ευθύνη για τους κινδύνους, που διατρέχει η πόλη από οποιαδήποτε απόπειρα ανατροπής του υπάρχοντος σχεδιασμού.</p>
      <p>Αν για οποιοδήποτε λόγο διακοπεί ο σχεδιασμός μας και επαναπροσδιοριστεί με βάση νέο Εθνικό και Περιφερειακό σχεδιασμό, είμαστε σίγουροι ότι ο Νομός Αχαΐας θα αντιμετωπίσει εκτός από το πρόβλημα του Αιγίου και το πολύ μεγαλύτερο πρόβλημα της Πάτρας, γιατί δεν υπάρχει άλλος χώρος για εναπόθεση σκουπιδιών και θα έχουμε δραματικές εξελίξεις. Θα δώσουμε όλες μας τις δυνάμεις και με τη στήριξη του λαού της Πάτρας θα αγωνιστούμε για να υλοποιηθεί ο σχεδιασμός μας».</p>
    </article>
  </body>
</html>