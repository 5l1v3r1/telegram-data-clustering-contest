<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-news/young-man-suicide-for-a-hundred-bucks-zws-70-2020885/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T04:06:56+00:00"/>
    <meta property="og:title" content="शंभर रुपयांसाठी तरुणाची आत्महत्या"/>
    <meta property="og:description" content="विकास याने आपले नातेवाईक सोपान घाडगे यांच्या शेताच्या बांधावर गळफास घेऊन आत्महत्या केली."/>
  </head>
  <body>
    <article>
      <h1>शंभर रुपयांसाठी तरुणाची आत्महत्या</h1>
      <h2>विकास याने आपले नातेवाईक सोपान घाडगे यांच्या शेताच्या बांधावर गळफास घेऊन आत्महत्या केली.</h2>
      <address><time datetime="2019-11-23T04:06:56+00:00">23 Nov 2019, 04:06</time> by <a rel="author">लोकसत्ता टीम</a></address>
      <p><b>सोलापूर : </b>शेतातील सोयाबीन पिकाच्या पन्नास गोणी मजूर न लावता स्वत: उतरून घेतल्यानंतर मागितलेले शंभर रुपये वडिलांनी न दिल्यामुळे वैफल्यग्रस्त झालेल्या तरुणाने आत्महत्येसारखा टोकाचा मार्ग पत्करल्याची धक्कादायक घटना उत्तर सोलापूर तालुक्यातील वडाळा येथे घडली. विकास दत्तात्रेय माने (वय २२) असे आत्महत्या केलेल्या तरुणाचे नाव आहे.</p>
      <p>विकास याने आपले नातेवाईक सोपान घाडगे यांच्या शेताच्या बांधावर गळफास घेऊन आत्महत्या केली. विकास हा गेल्या चार-पाच दिवसांपासून बेपत्ता होता. त्यामुळे वडील दत्तात्रेय माने व नातेवाईक त्याचा शोध घेत होते. त्याचा शोध लागत नसल्यामुळे समाज माध्यमांद्वारे विकास बेपत्ता झाल्याची माहिती त्याच्या छायाचित्रासह  प्रसारित करण्यात आली होती. दरम्यान, सोपान घाडगे यांच्या शेतात एका गुराख्याला एका ठिकाणाहून कशाचा तरी उग्र वास येत असल्याचे लक्षात आले. तेव्हा त्याने उग्र वास येत असलेल्या ठिकाणी जाऊन पाहिले असता गळफास घेतलेल्या अवस्थेत तरुणाचा मृतदेह आढळून आला. मृतदेह पूर्णत: सडलेला होता. मृताची ओळख  कपडय़ावरून पटली.</p>
      <p>यासंदर्भात मृत विकास माने याच्या कुटुंबीयांकडून समजलेल्या माहितीनुसार  शेतात उत्पादन झालेल्या सोयाबीनच्या ५० गोणी विकास याने मजूर न लावता स्वत: उतरून घेतल्या होत्या. त्यामुळे स्वखर्चासाठी त्याने वडिलांना शंभर रुपये मागितले असता त्यांनी लगेचच पैसे दिले नाहीत. त्यामुळे केवळ शंभर रुपये मागितले असता वडिलांनी दिले नाहीत, याचा प्रचंड मन:स्ताप होऊन विकास हा वैफल्यग्रस्त झाला. एवढय़ाशा कारणावरून त्याने आत्महत्येसारखा टोकाचा निर्णय घेतल्याची माहिती समोर आली.</p>
    </article>
  </body>
</html>