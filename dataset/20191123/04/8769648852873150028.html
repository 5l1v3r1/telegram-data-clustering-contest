<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/fiscalia-3-anys-preso-home-extermini-musulmans-xarxes"/>
    <meta property="og:site_name" content="Diari La Veu"/>
    <meta property="article:published_time" content="2019-11-23T04:37:00+00:00"/>
    <meta property="og:title" content="Fiscalia demana 3 anys i mig de presó a un home per promoure &quot;l'extermini&quot; dels musulmans a les xarxes"/>
    <meta property="og:description" content="L'acusat &quot;promovia l'animadversió, el rebuig, l'exclusió, l'agressió i l'enfrontament contra les persones musulmanes, així com d'origen estranger, de pell negra i d'ètnia gitana&quot;."/>
  </head>
  <body>
    <article>
      <h1>Fiscalia demana 3 anys i mig de presó a un home per promoure "l'extermini" dels musulmans a les xarxes</h1>
      <h2>L'acusat "promovia l'animadversió, el rebuig, l'exclusió, l'agressió i l'enfrontament contra les persones musulmanes, així com d'origen estranger, de pell negra i d'ètnia gitana"</h2>
      <address><time datetime="2019-11-23T04:37:00+00:00">23 Nov 2019, 04:37</time> by <a rel="author">DLV</a></address>
      <p>VALÈNCIA (EFE). El fiscal demana tres anys i mig de presó per un delicte d'odi per a un home que va divulgar en Facebook missatges contra l'islam i les persones musulmanes, cap a les quals va promoure idees d'"extermini" i persecució per motius religiosos.<br/><br/>El Codi Penal preveu una pena de presó d'un a quatre anys per als qui fomenten públicament la discriminació o la violència contra un grup de persones per motius racistes, antisemites o altres referents a la ideologia o religió.<br/><br/>Això és precisament el que el fiscal considera que va fer l'acusat i així ho ressenya en el seu escrit d'acusació per al judici que se celebrarà el pròxim 28 de novembre a la Ciutat de la Justícia.<br/><br/>L'acusat, identificant-se amb el seu nom, va divulgar en el seu compte de la citada xarxa social missatges "en els quals promovia l'animadversió, el rebuig, l'exclusió, l'agressió i l'enfrontament contra les persones musulmanes, així com contra les persones d'origen estranger, de pell negra i d'ètnia gitana".<br/><br/>Els missatges, que es van publicar entre el 2 de setembre del 2015 i el 4 de desembre del 2017, han de ser retirats, afegeix el fiscal en les conclusions provisionals.<br/><br/><b>Odi contra el col·lectiu LGTBI<br/></b><br/>L'Audiència Provincial celebrarà en la mateixa data un altre judici per delictes d'odi, aquest contra un home per a qui el fiscal demana en el seu escrit una pena de quinze mesos de presó i una indemnització per a les persones afectades de 2.900 euros en total.<br/><br/>La narració de fets que fa el fiscal relata com, el passat 17 de juny del 2018, l'acusat va veure dues dones que es besaven en un portal del carrer de Torrevella de València i es va dirigir a elles proposant: "Em puc sumar al que esteu fent?".<br/><br/>"En indicar les joves que no les molestara", segueix el fiscal, "l'acusat, amb clar menyspreu a l'orientació sexual d'ambdues, al mateix temps que escopia", les va insultar greument, per a després agafar-les del pèl, tirar-les a terra i colpejar-les amb els punys, una conducta que el fiscal qualifica de delictes de lesions lleus penats amb multa de 2 mesos amb una quota diària de 10 € amb un dia de privació de llibertat per cada quota incomplida.<br/><br/>Quan va intervenir la policia, l'acusat els va dir: "Dues dones no es poden besar al carrer i els majors han de dir als joves el que està bé i el que està malament".</p>
      <related>
        <h4>Les més llegides</h4>
        <a href="https://www.diarilaveu.com/comenca-el-judici-a-la-major-operacio-crediticia-de-banc-mayor-operacion-crediticia-del-banc-de-valencia"/>
        <a href="https://www.diarilaveu.com/el-sindic-de-greuges-admet-a-tramit-la-queixa-del-pp-per-falta-dinformacio-de-lemt-de-valencia"/>
        <a href="https://www.diarilaveu.com/una-baralla-amb-gas-pebre-obliga-a-desallotjar-una-estacio-de-metro-a-valencia"/>
        <a href="https://www.diarilaveu.com/viure-sota-sospita-color-de-la-pell-unic-motiu-identificat-per-la-policia"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
      </related>
    </article>
  </body>
</html>