<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/par-veselibu/359543-vienkarss-veids-ka-tikt-vala-no-grumbam"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T04:50:00+00:00"/>
    <meta property="og:title" content="Vienkāršs veids, kā tikt vaļā no grumbām"/>
    <meta property="og:description" content="Ne tikai spilgta emociju izpausme, kā daudzi domā, sejā ievelk grumbiņas. Pirmās smalkās krunciņas acu zonā un starp uzacīm, kā arī sausas lūpas liecina par nepietiekamu ūdens lietošanu, jo, kā zināms, ādu mitrinām ne tikai ar kosmētiku; šajā procesā iesaistās paša organisma šūnas. Tāpēc ik dienas ir jādzer pietiekami daudz šķidruma, īpaši ūdens!  "/>
  </head>
  <body>
    <article>
      <h1>Vienkāršs veids, kā tikt vaļā no grumbām</h1>
      <address><time datetime="2019-11-23T04:50:00+00:00">23 Nov 2019, 04:50</time> by <a rel="author">"100 Labi Padomi"</a></address>
      <p>
        <b>Ne tikai spilgta emociju izpausme, kā daudzi domā, sejā ievelk grumbiņas. Pirmās smalkās krunciņas acu zonā un starp uzacīm, kā arī sausas lūpas liecina par nepietiekamu ūdens lietošanu, jo, kā zināms, ādu mitrinām ne tikai ar kosmētiku; šajā procesā iesaistās paša organisma šūnas. Tāpēc ik dienas ir jādzer pietiekami daudz šķidruma, īpaši ūdens!  </b>
      </p>
      <p>Striktas diētas arī novārdzina ķermeni, – tās rada barības vielu trūkumu, samazina ādas elastību, veicina ādas vīšanu un sausumu. Nododoties nepārdomātām diētām, grumbas starp uzacīm parādās ļoti ātri, jo, zaudējot svaru, seja tievē pirmā.</p>
      <p>Savukārt pārmērīgu sauļošanos droši var dēvēt par novecošanas eliksīru. Paskaties uz cilvēkiem, kuri daudz laika pavada tiešā saulē; viņiem visbiežāk ir jau agrīna ādas novecošana. Jāņem vērā arī citi cēloņi, piemēram, ģenētiskais faktors, kaitīgie ieradumi, vides ietekme.</p>
      <p>Ikdienā veikti vingrojumi un pāris masāžas kustību palīdzēs šīs problēmas risināšanā!</p>
      <ul>
        <li>Dari to no rīta un vakarā, pirms tam rūpīgi attīrot ādu. Sāc ar dziļu un lēnu ieelpu caur degunu, elpas aizturi uz pāris sekundēm un lēnu izelpu caur muti. Atkārto to 6 reizes.</li>
        <li>Pacel un atslābini uzacu muskuļus, it kā brīnoties. Atkārto 6 reizes. Ar rādītājpirkstiem un īkšķiem satver (saknieb) uzacis virs acu iekšējiem plakstiņiem un mēģini tās pacelt uz augšu. Atkārto to 15 reizes.</li>
        <li>Tīras, nomazgātas plaukstas novieto uz pieres virzienā no centra uz deniņiem. Izliec elkoņus uz sāniem – āda uz pieres nostiepsies. Aizturi kustību uz 2 sekundēm un atlaid rokas. Atkārto kustību 15 reizes.</li>
        <li>Sasprindzini un atslābini vaigu muskuļus pie deguna pamīšus vienā pusē un otrā. Atkārto 6 reizes.</li>
        <li>Mēģini pakustināt ausu gliemežnīcas, aizturot šo kustību uz 3 sekundēm. Atkārto 6 reizes.</li>
      </ul>
      <p>
        <b>Veic pašmasāžu!</b>
      </p>
      <p>Pirms masāžas rokām un ādai ir jābūt tīrām. Vēl labāk, ja pirms masāžas uz sejas uzklāj ādas tipam atbilstīgu krēmu. Pašmasāža var būt arī ideāls veids krēma iestrādāšanai ādā.</p>
      <ul>
        <li>Veic aplīšus uz vaigiem virzienā uz ausīm. Atkārto kustību 9 reizes.</li>
        <li>Ar rādītājpirkstu un vidējo pirkstu bungo pa krunciņām starp uzacīm. Veic šo kustību līdz 3 minūtēm.</li>
        <li>Ar rādītājpirkstu glaudi ādu no degungala līdz uzacu sākumam un atpakaļ. Atkārto kustību 9 reizes.</li>
        <li>Ar rādītājpirkstu un vidējo pirkstu glaudi stingrāk pa uzacīm virzienā no centra uz deniņiem. Veic 6 kustības katrā sejas pusē.</li>
        <li>Ar abām plaukstām vienlaikus stingri glaudi pieri virzienā no centra uz deniņiem.</li>
      </ul>
    </article>
  </body>
</html>