<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aspor.com.tr/trabzonspor/2019/11/23/zirve-plani"/>
    <meta property="og:site_name" content="Aspor"/>
    <meta property="article:published_time" content="2019-11-23T04:40:28+00:00"/>
    <meta property="og:title" content="Zirve planı"/>
    <meta property="og:description" content="Öğrencilerine seslenen 53 yaşındaki hoca, “Eksik çok ama birimiz hepimiz, hepimiz birimiz için savaşırsak A.Gücü’nü mağlup ederiz. Bu forma bahaneleri asla kabul etmez” dedi."/>
  </head>
  <body>
    <article>
      <h1>Zirve planı</h1>
      <address>
        <time datetime="2019-11-23T04:40:28+00:00">23 Nov 2019, 04:40</time>
      </address>
      <p>
        <b>Öğrencilerine seslenen 53 yaşındaki hoca, “Eksik çok ama birimiz hepimiz, hepimiz birimiz için savaşırsak A.Gücü’nü mağlup ederiz. Bu forma bahaneleri asla kabul etmez” dedi.</b>
      </p>
      <p>Milliaranın ardından Trabzonspor'da gözler MKE Ankaragücü maçına çevrildi. Teknik direktör Ünal Karaman sakat ve cezalı oyuncuların yokluğunda çok önemli bir karşılaşmaya çıkacaklarını belirtti. Deneyimli çalıştırıcı, öğrencileriyle yaptığı toplantıda birçok eksiğin olduğu Ankaragücü mücadelesinin ardından da Galatasaray derbisini kazanmaları halinde Süper Lig'de çok avantajlı bir konuma geleceklerini kaydetti. Karaman "Bu sezon ligde en önemli maçlarımıza çıkacağız. 6 puan alabilirsek zirvedeki iddiamızı daha da perçinleriz. Sizlere güveniyorum" ifadesini kullandı.</p>
      <p>Karaman şöyle devam etti: "Bu forma herkese nasip olmaz. Birimiz hepimiz, hepimiz birimiz için mücadele edelim, savaşalım. Birçok maçta bunu zaten yaptınız. Kadro anlamında eksiklerimiz var evet, sakatımız çok ama asla bunlar bizim için bahane olmamalı. Zahmetsiz rahmet olmaz. Biz savaşacağız, mücadele edeceğiz ki bizi her zaman destekleyen taraftarımız mutlu olsun. Sonuçta lig uzun bir maraton ama bazı fırsatlar her zaman elde edilemiyor. Bu zor günlerden en az hasarla çıkarsak ilerleyen dönemlerde çok daha başarılı olabiliriz. A.Gücü maçı bu anlamda çok önemli ve sahaya çıkıp gerekeni yapın."</p>
      <p>
        <b>161. MAÇINA ÇIKIYOR</b>
      </p>
      <p>Ünal Karaman, teknik direktörlük kariyerinde 161. maçına çıkacak. Deneyimli çalıştırıcı geride kalan 160 maçta 68 galibiyet, 33 beraberlik ve 59 mağlubiyet gördü. Çalıştırdığı takımlarda ortalama 1.48 puan ortalaması yakaladı. Trabzonspor ortalaması ise bu rakamın üzerinde. Bordo-mavililerin kulübesinde maç başına 1.71 puan topladı.</p>
      <p>
        <b>İŞTE YOL HARİTASI</b>
      </p>
      <p><a href="https://www.aspor.com.tr/index/karadeniz">Karadeniz</a>ekibi, Ankaragücü ve Galatasaray engellerini sorunsuz atlatabilirse devreye kadar olan bölümdeki 4 karşılaşmasını alt sıralardaki takımlarla oynayacak. Fırtına bu iki maçın ardından sırasıyla <a href="https://www.aspor.com.tr/index/antalyaspor">Antalyaspor</a> (D), Denizlispor, <a href="https://www.aspor.com.tr/index/konyaspor">Konyaspor</a> (D) ve <a href="https://www.aspor.com.tr/index/kayserispor">Kayserispor</a> ile karşılaşacak.</p>
      <p>
        <b>SÖRLOTH MORALLİ</b>
      </p>
      <p>Forvet Alexander Sörloth, MKE Ankaragücü maçında Ünal Karaman'ın gol yollarındaki en büyük silahlarından biri olacak. Norveç Milli Takımı'nda çıktığı 2 maçta 3 gol atan 23 yaşındaki santfor oldukça formda ve moralli döndü.</p>
    </article>
  </body>
</html>