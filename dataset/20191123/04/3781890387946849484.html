<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743158"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T04:14:00+00:00"/>
    <meta property="og:title" content="'วันชัย'เปิด5ปมปิดฉาก'ธนาธร' เสี่ยงติดคุก-ถูกยุบพรรค"/>
    <meta property="og:description" content="“วันชัย”โพสต์ 5 ปมปิดฉาก“ธนาธร” เสี่ยงคุก-ยุบพรรค เหน็บกลายเป็นอนาคตไหม้เพราะทำตัวเอง"/>
  </head>
  <body>
    <article>
      <h1>'วันชัย'เปิด5ปมปิดฉาก'ธนาธร' เสี่ยงติดคุก-ถูกยุบพรรค</h1>
      <address>
        <time datetime="2019-11-23T04:14:00+00:00">23 Nov 2019, 04:14</time>
      </address>
      <p>
        <b>“วันชัย”โพสต์ 5 ปมปิดฉาก“ธนาธร” เสี่ยงคุก-ยุบพรรค เหน็บกลายเป็นอนาคตไหม้เพราะทำตัวเอง</b>
      </p>
      <p>เมื่อวันที่ 23 พ.ย. นายวันชัย สอนศิริ ส.ว. โพสต์เฟซบุ๊กใจความสรุปว่า ช่างเหมือนกันเสียเหลือเกิน เส้นทางเดินของนายธนาธร จึงรุ่งเรืองกิจ หัวหน้าพรรคอนาคตใหม่ กับนายทักษิณ ชินวัตร อดีตนายกฯ ต่างกันที่นายธนาธรมาเร็ว เคลมเร็ว แล้วก็ไปเร็ว แต่จุดหมายปลายทางคงไปไม่กลับ หลับไม่ตื่น ฟื้นไม่มี หนีไม่พ้น เหมือน ๆ กัน แต่ขอพูดถึงนายธนาธรที่จะกลายเป็นอนาคตไหม้ ดังนี้ 1.ตัวนายธนาธรไม่ได้เป็นส.ส.แน่นอนตามคำวินิจฉัยของศาลรัฐธรรมนูญ แม้จะเป็นหัวหน้าพรรคหรือจะเป็นนักการเมือง อย่างไรก็แล้วแต่ ก็วน ๆ อยู่นอกสภาฯ และก็จะวนไปวนมาอย่างนี้เป็นสัมภเวสีทางการเมือง 2.จากคำวินิจฉัยแทบจะเห็นคดีอาญาอยู่รำไร และมีคุกเป็นที่หมาย แถมถูกตัดสิทธิทางการเมืองอีกเกือบ 20 ปี แล้วจะไปผุดไปเกิดกันเมื่อไร หรือว่าจะไปอยู่ต่างประเทศเหมือนคนอื่นเขา <br/><br/>3.อีกเรื่องหนึ่งก็เป็นเรื่องที่จะต้องตายยกรัง แทบจะไม่ต้องค้นคว้าหาพยานที่ไหน เพราะตัวเองรับสารภาพทั้งด้วยวาจาและเอกสารว่า ปล่อยเงินกู้ให้พรรคของตนเป็นร้อยๆ ล้าน แล้วมันจะดิ้นไปได้อย่างไร เรื่องนี้เขียนคำวินิจฉัยง่ายกว่าคดีหุ้นสื่อเสียอีก ถึงขั้นยุบพรรค กรรมการบริหารพรรคโดนกันเป็นตับๆ บรรดาหัวหอกก็คงจะหอกหักกันล่ะคราวนี้ 4.เมื่อพรรคแตก ผึ้งก็แตกรัง จะอยู่ถึง 80 คนเหมือนเดิมหรือเปล่า แม้จะมีพรรคใหม่สำรองไว้ก็อาจจะเหลือสักครึ่งๆ นอกนั้นทางใครทางมัน ใส่คอนเวิร์สไปคนละทิศคนละทางแน่นอน ตอนนี้มันก็กรุ่นๆ อยู่แล้ว 5. กระแสวัยรุ่น กระแสของพรรคตอนเลือกตั้งกับตอนนี้มันต่างกันลิบลับ เรตติ้งลดลงมาโดยลำดับ จัดกิจกรรมแต่ละครั้งก็คนหน้าเดิมๆ พวกป้า พวกลุง ก็เสื้อแดงหน้าเก่าๆ หนุ่มสาวที่ลงคะแนนเลือกตั้งก็ไม่ได้มาวี้ดว้ายกระตู้วู้เหมือนตอนนั้น สรุปแล้ว อนาคตใหม่ไม่น่าจะไหม้เร็วเกินไป ทั้งหมดทำตัวเองแท้ๆ อยู่ไม่เป็นไม่เป็นไร แต่ดันทำไม่เป็นนี่สิ ผลมันจึงอยู่ไม่ได้.</p>
    </article>
  </body>
</html>