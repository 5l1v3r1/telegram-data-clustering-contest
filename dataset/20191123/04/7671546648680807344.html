<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914801"/>
    <meta property="og:site_name" content="Dnevnik"/>
    <meta property="article:published_time" content="2019-11-23T04:00:00+00:00"/>
    <meta property="og:title" content="Kosovu vladajo – Srbi"/>
    <meta property="og:description" content="Kaj imata skupnega Vlora &amp;#199;itaku in Hashim Tha&amp;#231;i?"/>
  </head>
  <body>
    <article>
      <h1>Kosovu vladajo – Srbi</h1>
      <address><time datetime="2019-11-23T04:00:00+00:00">23 Nov 2019, 04:00</time> by <a rel="author">Dejan Kovač</a></address>
      <p>
        <b>Kaj imata skupnega Vlora Çitaku in Hashim Thaçi?</b>
      </p>
      <p>Zdaj 39-letna Vlora je bila še kot najstnica tiskovna predstavnica Osvobodilne vojske Kosova (UÇK), zdaj pa je veleposlanica te še ne dokončno priznane države v ZDA. Dvanajst let starejši Hashim je bil eden od poveljnikov UÇK, od leta 2016 pa je predsednik Kosova. Prva zastopa Kosovo v njegovih prizadevanjih za dokončno mednarodno priznanje – ob nasprotovanju Srbije – pri najpomembnejši zaveznici Prištine, drugi pa se o medsebojnih odnosih z Beogradom pod okriljem EU težavno pogaja s srbskim kolegom Aleksandrom Vučićem. V dolgoletnih etničnih sporih, ki so vmes prerasli tudi v vojno, vsi prepoznavajo nasprotja med Albanci in Srbi, a vsaj rodoslovje omenjenih kosovskih predstavnikov priča drugače. Da je Vlora Srbkinja, ki ima še vedno srbsko državljanstvo, je konec prejšnjega meseca v Varnostnem svetu ZN s pravno sporno pridobljenim izpiskom iz matične knjige razlagal srbski zunanji minister Ivica Dačić. Da je srbske krvi tudi Hashim, pa je po medijih zaokrožilo že avgusta, ko je črnogorski metropolit Amfilohije kot gost srbske cerkvene televizije Hram dejal, da je kosovski predsednik potomec pravoslavnega duhovnika, ki je prestopil v muslimansko vero in se poturčil. Brskanje po matičnih knjigah je pokazalo, da se je Vlorin praded pisal Čitaković, preden je pod otomansko vladavino z družino prestopil v muslimansko vero in priimek skrajšal v Čitaku oziroma Çitaku. Od sinov in vnukov pa naj bi hkrati zahteval, da ohranijo zavest o svojem srbskem poreklu, zato se Vlora po Dačićevem zatrjevanju ni odrekla srbskemu državljanstvu. Do Thaçijevega porekla je vodila pot prek srbskega samostana Hilandar na grški sveti gori Atos. V tamkajšnjih letopisih je njegov praded Jusuf Thaçhi pravzaprav Radoslav Danilović, pop v Srbici oziroma Skenderaju, danes najrevnejšem mestu na Kosovu z nekaj manj kot 10.000 prebivalci. Radoslav je prestopil v islam leta 1898, se v drugo oženil z Albanko in med njunimi petimi otroki je bil tudi Hashimov ded. Da je šlo za pragmatično potezo v želji, da postane hodža svoje skupnosti, naj bi kazalo slavljenje družinskega svetnika Danilovićev na Mitrovdan, ki ga po pisanju srbskega časopisja kosovski predsednik obeležuje še zdaj, ko se izogne delovnim obveznostim in dan preživi z družino. Znan beograjski etnolog in zgodovinar Božidar Kljajević sedanje srbsko medijsko ukvarjanje z rodoslovjem Albancev na Kosovu odpravi s komentarjem, da jih je 40 odstotkov srbskega porekla. Dodaja, da tega trenutno verjetno ne slišijo radi, a takšna je njihova stvarnost. Pravzaprav stvarnost vseh, ki iščejo etnično čistost na prepišnem Balkanu.</p>
    </article>
  </body>
</html>