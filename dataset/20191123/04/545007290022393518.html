<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/explozie-intr-un-bloc-din-galati/"/>
    <meta property="og:site_name" content="Europa FM"/>
    <meta property="article:published_time" content="2019-11-23T04:45:16+00:00"/>
    <meta property="og:title" content="Explozie într-un bloc din Galați"/>
    <meta property="og:description" content="O explozie s-a produs, sâmbătă dimineață, într-un bloc de locuințe din Galați."/>
  </head>
  <body>
    <article>
      <h1>Explozie într-un bloc din Galați</h1>
      <address>
        <time datetime="2019-11-23T04:45:16+00:00">23 Nov 2019, 04:45</time>
      </address>
      <p>O explozie s-a produs, sâmbătă dimineață, într-un bloc de locuințe din Galați.</p>
      <p>Deflagrația nu a fost urmată de un incendiu. Potrivit primelor date, explozia a fost produsă de o acumulare de gaze care a fost detonată de o țigară aprinsă cu care unul dintre locatari a intrat în apartament.</p>
      <p>Un bărbat de 50 de ani a suferit arsuri multiple, de gradele 2 și 3, și a fost transportat la spital, relatează Emanuela Turcu, corespondent Europa FM.</p>
      <p>În total, 6 apartamente au fost afectate de suflul deflagrației. Explozia a spart uși și geamuri, a crăpat tavane și a dărâmat pereți.</p>
      <p>Pagubele sunt importante, iar experții trebuie să stabilească dacă a fost afectată structura de rezistență a blocului. În această situație, locatarii blocului ar trebui mutați în locuințe de necesitate. Totodată, se caută soluții de relocare pentru proprietarii apartamentelor afectate de explozie.</p>
    </article>
  </body>
</html>