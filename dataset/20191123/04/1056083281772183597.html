<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200357/%D9%84%D8%A7%DB%8C%D8%B1%D9%88%D8%A8%DB%8C-%D8%AE%D9%84%DB%8C%D8%AC-%DA%AF%D8%B1%DA%AF%D8%A7%D9%86-%D8%B1%D8%A7-%D8%A7%D8%AD%DB%8C%D8%A7-%D9%86%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T04:55:14+00:00"/>
    <meta property="og:title" content="لایروبی، خلیج گرگان را احیا نمی‌کند"/>
    <meta property="og:description" content="ایسنا/گلستان مدیرکل حفاظت محیط زیست گلستان گفت: با انجام لایروبی و برقراری ارتباط بین خلیج گرگان و دریای خزر، نمی‌توان انتظار ورود آب اضافه به خلیج و احیای سطح خشک‌شده آن را داشت."/>
  </head>
  <body>
    <article>
      <h6 class="kicker">مدیرکل محیط زیست گلستان:</h6>
      <h1>لایروبی، خلیج گرگان را احیا نمی‌کند</h1>
      <address><time datetime="2019-11-23T04:55:14+00:00">23 Nov 2019, 04:55</time> by <a rel="author">سیدحسین حسینی</a></address>
      <p>ایسنا/گلستان مدیرکل حفاظت محیط زیست گلستان گفت: با انجام لایروبی و برقراری ارتباط بین خلیج گرگان و دریای خزر، نمی‌توان انتظار ورود آب اضافه به خلیج و احیای سطح خشک‌شده آن را داشت.</p>
      <p>محمدرضا کنعانی در گفت‌وگو با ایسنا در خصوص آخرین وضعیت طرح احیای خلیج گرگان، اظهار کرد: خلیج گرگان دارای یک اکوسیستم منحصربه‌فرد و متأثر از دو حوزه آبخیز آب شیرین از بالادست و آب‌شور از دریا به خلیج است.</p>
      <p>وی بیان کرد: نوسانات آب خلیج گرگان منسوب به سابقه بوده و در برهه‌ای در سال ۱۳۴۲، بیشترین پس‌روی آب خلیج و در سال ۱۳۷۵، بیشترین پیشروی آب خلیج را داشتیم و الان نیز این نوسانات در حال انجام است.</p>
      <p>مدیرکل محیط زیست گلستان اظهار کرد: در حال حاضر به دلیل پس رفت آب، بخشی از اراضی در مجموعه خلیج گرگان، حالت غرقابی خودش را ازدست‌داده و نگرانی مبنی بر خشک شدن خلیج وجود دارد.</p>
      <p>کنعانی با تأکید بر اینکه باید تدابیری برای احیای خلیج اندیشیده شود، تصریح کرد: اینکه بگوییم فقط لایروبی کانال‌ها بین دریا و خلیج، راهکار احیای خلیج است، مورد تائید سازمان محیط زیست نیست. سازمان محیط زیست معتقد است که احیای خلیج گرگان نیازمند مجموعه‌ای از اقدامات است.</p>
      <p>وی، یکی از این اقدامات را تأمین حقابه آب شیرین رودخانه‌های ورودی به خلیج برشمرد و افزود: کانال‌ها و رودخانه‌ها در استان گلستان و مازندران مورد مطالعه قرارگرفته و حقابه تالاب مشخص‌شده و مراحل نهایی آن را طی می‌کند و بعد از آن به وزارت نیرو ابلاغ می‌شود.</p>
      <p>مدیرکل محیط زیست گلستان بیان کرد: توسعه آبزی‌پروری، کشاورزی، سکونت‌گاه‌های شهری و روستایی و غیره در بالادست، یکی از دلایل تأمین نشدن حقابه خلیج گرگان است.</p>
      <p>کنعانی در خصوص کیفیت آبی که وارد خلیج گرگان می‌شود، گفت: آب ۱۵ رودخانه و کانال ورودی به خلیج را مورد آزمایش قراردادیم که هیچ‌کدام حتی در حد متوسط استانداردهای محیط زیست هم نبودند و در شرایط بد و بحرانی قرار داشتند.</p>
      <p>وی با اشاره به عوامل آلایندگی آب این رودخانه‌ها، اظهار کرد: ما در نزدیکی خلیج، برخی سکونتگاه‌ها از جمله شهر نوکنده و بندرگز را داریم که نوکنده اصلاً سیستم تصفیه فاضلاب شهری ندارد و در بندرگز هم در بخشی از شهر سیستم تصفیه فاضلاب شهری راه‌اندازی شده است.</p>
      <p>کنعانی گفت: با توجه به اینکه در سازمان محیط زیست معتقدیم که تراز آب خلیج نسبت به دریا کمی بالاتر است، لذا اگر لایروبی انجام و ارتباط بین خلیج و دریا برقرار شود، آبی وارد خلیج نخواهد شد. اینکه فکر کنیم ۸ هزار هکتار از وسعت خلیج که الان خشک‌شده با لایروبی احیا می‌شود، محقق نخواهد شد.</p>
      <p>مدیرکل محیط زیست گلستان خاطرنشان کرد:‌ مشاور طرح نجات خلیج گرگان هم گفته که با لایروبی آبی به خلیج اضافه نمی‌شود اما با این کار تبادل هیدرولوژیکی بین دریا و خلیج برقرار می‌شود.</p>
      <p>وی بیان کرد: سؤال‌هایی در خصوص مطالعات انجام‌شده توسط مشاور طرح مطرح بوده که نیاز است به آن پاسخ داده شود. مراجع دیگری که بررسی‌هایی انجام دادند، مطالعات مشاور را کافی تلقی نکردند.</p>
      <p>کنعانی گفت: قطعاً دغدغه سازمان محیط زیست برای احیای خلیج گرگان باید بیشتر از همه ارگان‌ها باشد و اینکه بر یکسری مباحث کارشناسی تأکید دارد، به دلیلی کافی نبودن اطلاعات اولیه برای تصمیم‌گیری‌های مدیریتی در این خصوص است.</p>
      <p>مدیرکل حفاظت محیط زیست گلستان تصریح کرد: تصمیم نهایی درباره این موضوع را معاونت دریایی و تالاب‌های سازمان محیط زیست می‌گیرد.</p>
      <p>انتهای پیام</p>
    </article>
  </body>
</html>