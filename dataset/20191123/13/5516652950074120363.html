<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426355/poioi-pragmatika-mporoyn-na-krinoyn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T13:00:01+00:00"/>
    <meta property="og:title" content="Ποιοι πραγματικά μπορούν να κρίνουν;"/>
    <meta property="og:description" content="Ξέρετε τη γνωστή λαϊκή - ποδοσφαιρική ρήση που λέει ότι οι διαιτητές (ενίοτε και οι προπονητές) είναι από τα πιο εύκολα... θύματα στο χώρο;"/>
  </head>
  <body>
    <article>
      <h1>Ποιοι πραγματικά μπορούν να κρίνουν;</h1>
      <address>
        <time datetime="2019-11-23T13:00:01+00:00">23 Nov 2019, 13:00</time>
      </address>
      <p>
        <b>Ξέρετε τη γνωστή λαϊκή - ποδοσφαιρική ρήση που λέει ότι οι διαιτητές (ενίοτε και οι προπονητές) είναι από τα πιο εύκολα... θύματα στο χώρο;</b>
      </p>
      <p>Ρητορικό είναι το ερώτημα γιατί προφανέστατα όσοι ασχολούνται με τον χώρο το γνωρίζουν πάρα πολύ καλά. Επειδή είναι πολύ εύκολο στη χώρα που ζούμε να πάμε από το ένα άκρο στο άλλο και να μπερδέψουμε τα πράγματα, οφείλουμε να ξεκαθαρίσουμε κάτι.</p>
      <p>Οι διαιτητές ναι μεν δεν είναι άμοιροι ευθυνών, όμως αυτό δεν σημαίνει ότι είναι και υπεύθυνοι για όλα τα ...στραβά. Είναι εντελώς διαφορετικό να γίνεται εποικοδομητική κριτική για τυχόν λάθη τους εντός αγωνιστικού χώρου και άλλο πράγμα με το παραμικρό να... τους στήνουμε στον τοίχο. Το τελευταίο διάστημα στα τοπικά μας πρωταθλήματα έχουν πληθύνει οι φωνές για τα λάθη των διαιτητών, οι οποίοι πλέον σε ορισμένες των περιπτώσεων αρχίζουν ακόμα και να απαξιώνονται, κάτι που ασφαλώς και δεν είναι καθόλου καλό για το ποδόσφαιρό μας.</p>
      <p>Δεν έχουμε την πολυτέλεια να πάμε... στα άκρα και κάθε εβδομάδα να... ρίχνουμε στον Καιάδα όσους δεν μας αρέσουν. Ο αριθμός είναι συγκεκριμένος και κατά τα φαινόμενα δεν μπορεί να αλλάξει δραματικά. Αυτοί είναι, με αυτούς θα -πρέπει- να πορευτούμε γιατί διαφορετικά δεν θα επαρκούν προκειμένου να βγουν τα παιχνίδια των τριών κατηγοριών. Θα φθάσουμε στο σημείο να γίνεται κάθε εβδομάδα και μια μόνο κατηγορία.</p>
      <p>Επιπρόσθετα για να πάμε και λίγο στην άλλη πλευρά και να κάνουμε και τον ...συνήγορο του διαβόλου που είμαστε υποχρεωμένοι λόγω επαγγέλματος, θα ήταν καλό να βάλουμε στην κουβέντα και από που προέρχεται η κριτική. Προέρχεται από ανθρώπους που είναι γνώστες του κανονισμού; Ή απλώς από ανθρώπους που νομίζουν ότι η ομάδα τους αδικείται κάθε φορά που δεν μπορεί να φθάσει στη νίκη; Έχω την αίσθηση ότι είναι μια πολύ σημαντική παράμετρος που η λογική λέει ότι πρέπει να ληφθεί πολύ σοβαρά υπόψη. Γιατί, για να μπορείς να κρίνεις κάτι πρέπει να είσαι γνώστης των κανονισμών και των νόμων που το διέπουν.</p>
      <p>Για παράδειγμα, πώς εγώ θα κρίνω αν ένας μηχανικός αυτοκινήτων κάνει καλά τη δουλειά του όταν έχω μαύρα μεσάνυκτα από το τι περιέχει το αυτοκίνητο όταν ανοίξουμε το καπό; Γίνεται; Προφανώς και όχι. Θα είναι άτοπο. Ό,τι και να πω... δεν μετράει. Κάπως έτσι είναι και με τη διαιτησία. Είναι λίγοι αυτοί που πραγματικά μπορούν να κρίνουν.</p>
      <p>Γιατί είναι λίγοι αυτοί που γνωρίζουν σωστά τους κανονισμούς και όλες τις τροποποιήσεις που έγιναν πρόσφατα...</p>
      <p>Καλημέρα σας...<br/><b>Δραγάτης Δημήτρης</b></p>
    </article>
  </body>
</html>