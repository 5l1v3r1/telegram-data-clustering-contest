<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/region/crna-gora/3363021/branka-milic-vec-godinu-dana-zivi-u-ambasadi-srbije-zivim-u-8-kvadrata-kafe-kuhinje-setam-do-kupatila-2-puta-nedeljno"/>
    <meta property="og:site_name" content="kurir.rs"/>
    <meta property="article:published_time" content="2019-11-23T13:58:00+00:00"/>
    <meta property="og:title" content="BRANKA MILIĆ VEĆ GODINU DANA ŽIVI U AMBASADI SRBIJE: Živim u 8 kvadrata kafe-kuhinje! Šetam do kupatila 2 puta nedeljno!"/>
    <meta property="og:description" content="Navršilo se godinu dana od kada je u Ambasadi Srbije u Crnoj Gori jedna od optuženih u slučaju pokušaja terorizma - Branka Milić."/>
  </head>
  <body>
    <article>
      <h6 class="kicker">slučaj državni udar</h6>
      <h1>BRANKA MILIĆ VEĆ GODINU DANA ŽIVI U AMBASADI SRBIJE: Živim u 8 kvadrata kafe-kuhinje! Šetam do kupatila 2 puta nedeljno!</h1>
      <address>
        <time datetime="2019-11-23T13:58:00+00:00">23 Nov 2019, 13:58</time>
      </address>
      <p>
        <b>Navršilo se godinu dana od kada je u Ambasadi Srbije u Crnoj Gori jedna od optuženih u slučaju pokušaja terorizma - Branka Milić.</b>
      </p>
      <p>Ona je 23. novembra 2018. godine pobegla sa suđenja a vlasti dve države nisu uspele da reše šta će s njom. Iz Ministarstva spoljnih poslova Crne Gore je pre dva dana saopšteno da će status Branke Milić "ostati nepromenjen" sve dok novi ambasador ne bude zvanično postavljen, a procedura prihvatanja akreditiva Vladimira Božovića je u toku.</p>
      <p>Branka Milić je prvostepeno osuđena na tri godine zatvora zbog terorizma u pokušaju. Sud joj nije ukinuo pritvor, odnosno uopšte se o pritvoru nije izjašnjavao.</p>
      <p>Ona je i dalje u Ambasadi gde je našla utočište pošto je svojevoljno napustila suđenje, nezadovoljna odlukom suda da odbije njen zahtev za izuzeće veštaka koji je utvrdio po njoj nezadovoljavajući nalaz o njenom zdravstvenom stanju. </p>
      <related>
        <h4>NE PROPUSTITE</h4>
        <a href="https://www.kurir.rs/region/crna-gora/3251057/advokat-branke-milic-ona-je-jos-u-ambasadi-srbije-ostali-osudjeni-u-aferi-drzavni-udar-otputovali-za-srbiju"/>
      </related>
      <p>Ona je poslednjih dana bila u fokusu javnosti jer osoblje Ambasada Srbije njenom advokatu nije dozvolilo da unese tehniku za snimanje, pošto je to, kako su rekli, zabranjeno. Ona je trebalo da putem video-signala bude saslušana u parničnom postupku koji je pokrenula pred sudom u Novom Sadu.</p>
      <p>Branka Milić je "Vijestima" rekla da dane provodi u osam kvadratnih metara kafe-kuhinje i na delu terase, skrivenom od pogleda.</p>
      <p>Tvrdi da ima kontakt samo sa svojom porodicom - ćerkom i zetom, advokatom Mirojem Jovanovićem, s monahinjama Manastira Duga i s obezbeđenjem Ambasade.</p>
      <p>"Izričito mi je zabranjeno da se krećem bilo gde, sem unutar ovog prostora u kojem imam ležaj, radni sto, sudoperu i frižider. Ni sa sprata ne silazim, a kamoli u šetnju. Sva šetnja mi je do toaleta pored kafe-kuhinje i do kupatila dvaput sedmično", rekla je ona. </p>
      <related>
        <h4>NE PROPUSTITE</h4>
        <a href="https://www.kurir.rs/region/crna-gora/3249315/advokat-o-slucaju-drzavni-udar-presuda-za-terorizam-je-politicki-pamflet-ovo-je-popis-lazi"/>
      </related>
      <p>Vlasti dve države nisu punu godinu uspele da reše pitanje statusa Branke Milić. Nadležni organi Crne Gore nisu tražili njeno izručenje, već dozvolu za ulazak u Ambasadu na osnovu poternice po naredbi Višeg suda u Podgorici.</p>
      <p>Ministarstvo spoljnih poslova je 29. novembra prošle godine uručilo ambasadoru Srbije notu, sa zahtevom da se omogući ulazak nadležnih organa Crne Gore u Ambasadu, ali odgovor nisu dobili.</p>
      <p>Ministar spoljnih poslova Srbije Ivica Dačić je, pak, rekao da ne mogu uskratiti boravak državljanki Srbije u zgradi Ambasade. Poručio je da da Crna Gora u okviru svojih institucija treba da reši slučaj Branke Milić, a da je na Srbiji da u tom slučaju pomogne razmenom obaveštajnih podataka i informacija.</p>
      <p>Ministar spoljnih poslova Crne Gore Srđan Darmanović je više puta rekao "da ne veruje da će Ambasada Srbije držati begunca u svojoj zgradi".</p>
      <p>Kurir.rs / Beta Foto: Youtube prtscr / in4snet</p>
      <related>
        <h4>NE PROPUSTITE</h4>
        <a href="https://www.kurir.rs/region/crna-gora/3362741/skandal-u-budvi-zbog-crnogorske-himne-obelezili-dan-opstine-a-himnu-pustili-manje-od-minuta"/>
        <a href="https://www.kurir.rs/region/crna-gora/3362357/milova-savetnica-zbog-pljuvanja-srba-mora-da-plati-600-evra-mirna-nikcevic-pisala-na-fejsbuku-da-zeli-da-spali-hram-spc"/>
        <a href="https://www.kurir.rs/region/crna-gora/3359651/razvio-albansku-zastavu-u-baru-pa-proteran-iz-crne-gore-mora-da-plati-i-300-evra-kazne"/>
      </related>
    </article>
  </body>
</html>