<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714892-kryfo-charatsi-sta-akinhta-foyskomena-dhmotika-telh-apo-tis-diastayroseis.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T13:00:00+00:00"/>
    <meta property="og:title" content="Κρυφό &quot;χαράτσι&quot; στα ακίνητα - &quot;Φουσκωμένα&quot; δημοτικά τέλη από τις διασταυρώσεις"/>
    <meta property="og:description" content="Αντί για πρόσθετο ΕΝΦΙΑ, πρόσθετα δημοτικά τέλη θα φέρει η διασταύρωση των τετραγωνικών των ακινήτων, που θα γίνει τελικά από τους δήμους και όχι από"/>
  </head>
  <body>
    <article>
      <h1>Κρυφό "χαράτσι" στα ακίνητα - "Φουσκωμένα" δημοτικά τέλη από τις διασταυρώσεις</h1>
      <address>
        <time datetime="2019-11-23T13:00:00+00:00">23 Nov 2019, 13:00</time>
      </address>
      <p>Αντί για πρόσθετο ΕΝΦΙΑ, πρόσθετα δημοτικά τέλη θα φέρει η διασταύρωση των τετραγωνικών των ακινήτων, που θα γίνει τελικά από τους δήμους και όχι από την ΑΑΔΕ που θα αντιπαραβάλλουν τα στοιχεία τους με αυτά του Ε9.</p>
      <p>Σύμφωνα με το τελικό κείμενο του προϋπολογισμού τα όφελος για τους ΟΤΑ μπορεί να φτάσει στα 111 εκ. ευρώ για το 2020 και θα είναι μια άριστη ευκαιρία να αυξήσουν τα έσοδα τους χωρίς όμως να αυξήσουν οριζόντια τα δημοτικά τέλη.</p>
      <p> Ο επίσημος τίτλος για τα αυξημένα δημοτικά τέλη είναι, "επισκόπηση δαπανών των Οργανισμών Τοπικής Αυτοδιοίκησης με στόχο την αύξηση της εισπραξιμότητας των ιδίων εσόδων τους".</p>
      <p> Ωστόσο αυτή η διασταύρωση ξεκίνησε με άλλη μορφή. Αρχικά είχε ενταθεί ως ένα από τα αντισταθμιστικά μέτρα στο κείμενο του προσχεδίου του Προϋπολογισμού που είχε στείλει η Ελλάδα στις Βρυξέλλες στις 15 Οκτωβρίου.</p>
      <p>Τότε είχε δηλωθεί ότι μέσα από την διασταύρωση. που θα έκανε η ΑΑΔΕ σε ό,τι αφορά τα τετραγωνικά, που είναι δηλωμένα με τα στοιχεία του αντίστοιχου δήμου, θα προέκυπταν διαφορές, που θα αύξαναν τα έσοδα από ΕΝΦΙΑ και άλλους φόρους κατά 60 εκ. ευρώ.</p>
      <p>Ο εντοπισμός και η δημοσιοποίηση του θέματος όπως ήταν φυσικό, έφερε αντιδράσεις, καθώς από την μία η Κυβέρνηση ανακοίνωνε την μείωση του ΕΝΦΙΑ και από την άλλη θα εμφανιζόταν να το αυξάνει. Με μια δεύτερη επεξεργασία από το υπουργείο οικονομικών αποφασίστηκε ότι τελικά οι κακοί της ιστορίας μπορούνε να είναι οι δήμοι και όχι το υπουργείο οικονομικών.</p>
      <p> Έτσι, η διασταύρωση και οι εισπράξεις μεταβιβάστηκαν στους ΟΤΑ, που θα χρεώσουν με περισσότερα τέλη όσους δημότες τους εντοπιστούν να έχουν διαφορές εμβαδού σε σχέση με την επιφάνεια που έχει δηλωθεί στο δήμο.</p>
      <p> Το μόνο θετικό είναι ότι μέτρο δεν θα έχει αναδρομική ισχύ από την έκδοση της οικοδομικής αδείας ή την ολοκλήρωση της ανέγερσης του κάθε ακινήτου. Ο υπουργός εσωτερικών κ Τάκης Θεοδωρικάκος δήλωσε πρόσφατα ότι το μέτρο δεν θα έχει αναδρομική ισχύ.</p>
      <p> Πάντως το ποσό που θα μπεί στα ταμεία των δήμων θα εξαρτηθεί και από ην οριστικοποίηση της προσαρμογής των αντικειμενικών αξιών με τις εμπορικές μέχρι και τα μέσα Μαΐου, που θα ολοκληρώσουν τις εργασίες τους οι αντίστοιχες επιτροπές του υπουργείου οικονομικών</p>
      <p> Υπενθυμίζεται ότι εκτός από τα καθαρά δημοτικά τέλη που καθορίζονται ελεύθερα από τον κάθε δήμο με βάση τα τετραγωνικά και τον όροφο της κάθε κατοικίας ή επιχείρησης, οι δήμοι εισπράττουν και το Τέλος Ακίνητης περιουσίας (ΤΑΠ) που αντιστοιχεί στο 0,25 έως και 0,35% της αντικειμενικής αξίας σε κτίσματα και ακίνητα.</p>
      <p>Επίσης οι δήμοι εισπράττουν το 3% από το τέλος μεταβίβασης ακινήτων που είναι στο 3% της αντικειμενικής αξίας των ακινήτων.</p>
      <p>Πηγή: <a href="https://www.news247.gr/oikonomia/proypologismos-erchetai-kryfo-charatsi-akinita-meso-dimotikon-telon.7537173.html">news247.gr</a></p>
    </article>
  </body>
</html>