<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/m-giamoystari-aisthanomai-vary-to-chreos-tis-eythynis-alla-i-ischyri-diathesi-prosforas-moy-dinei-megali-dynami/"/>
    <meta property="og:site_name" content="ert.gr"/>
    <meta property="article:published_time" content="2019-11-23T13:10:04+00:00"/>
    <meta property="og:title" content="Μ. Γιαμουστάρη: «Αισθάνομαι βαρύ το χρέος της ευθύνης, αλλά η ισχυρή διάθεση προσφοράς μου δίνει μεγάλη δύναμη»"/>
    <meta property="og:description" content="«Ευχαριστώ πολύ τον Πρωθυπουργό Κυριάκο Μητσοτάκη και τον Υπουργό Υγείας Βασίλη Κικίλια για την εμπιστοσύνη τους στο πρόσωπό μου και την επιλογή μου ως Διοικήτρια του Σισμανόγλειου Νοσοκομείου Κομοτηνής. Ευελπιστώ να τους δικαιώσω.» αναφέρει σε μήνυμά της στον προσωπικό της λογαριασμό στο FB η νέα διοικητής του Νοσοκομείου Κομοτηνής, η  κα Μάγδα Γιαμουστάρη με αφορμή την ανακοίνωση των ονομάτων των νέων διοικητών σε όλη τη χώρα."/>
  </head>
  <body>
    <article>
      <h1>Μ. Γιαμουστάρη: «Αισθάνομαι βαρύ το χρέος της ευθύνης, αλλά η ισχυρή διάθεση προσφοράς μου δίνει μεγάλη δύναμη»</h1>
      <address><time datetime="2019-11-23T13:10:04+00:00">23 Nov 2019, 13:10</time> by <a rel="author">Μαρία Νικολάου</a></address>
      <p><i>«Ευχαριστώ πολύ τον Πρωθυπουργό Κυριάκο Μητσοτάκη και τον Υπουργό Υγείας Βασίλη Κικίλια για την εμπιστοσύνη τους στο πρόσωπό μου και την επιλογή μου ως Διοικήτρια του Σισμανόγλειου Νοσοκομείου Κομοτηνής. Ευελπιστώ να τους δικαιώσω.»</i> αναφέρει σε μήνυμά της στον προσωπικό της λογαριασμό στο FB η νέα διοικητής του Νοσοκομείου Κομοτηνής, η  κα <b>Μάγδα Γιαμουστάρη</b> με αφορμή την ανακοίνωση των ονομάτων των νέων διοικητών σε όλη τη χώρα.</p>
      <figure>
        <img src="https://www.ert.gr/wp-content/uploads/2019/11/FB_IMG_1574499127702.jpg"/>
      </figure>
      <p><i>«Η βούλησή μου να καταθέσω την αίτηση επιλογής και να αναμετρηθώ με κοινά προβλήματα που αφορούν το Ε.Σ.Υ αφήνοντας την προσωπική μου σφραγίδα, προήλθε καταρχήν από την πίστη μου πως όλα είναι θέμα Παιδείας. Η αγάπη μου για την φιλολογία και την φιλοσοφία, που έγινε τρόπος και στάση ζωής, μου χάρισε την αυτοκριτική και την αυτογνωσία. Ξέρω δηλαδή τι θέλω και τι μπορώ, τα όρια και τις αρχές μου. Εξάλλου δοκιμάστηκα σε θέσεις ευθύνης της Δημόσιας Διοίκησης πολλά χρόνια τώρα υπηρετώντας στην Τ.Α και στον ευαίσθητο χώρο της Δημόσιας Παιδείας. Η αναγνώριση αυτού του έργου από την πλειοψηφία των συμπολιτών μου με ώθησε να ασχοληθώ και με τον ευαίσθητο χώρο της Δημόσιας Υγείας, αφού και οι δύο αυτοί τομείς είναι το σημαντικότερο κοινωνικό αγαθό»</i> τονίζει η κα <b>Γιαμουστάρη</b> και σημειώνει <i>«Αισθάνομαι βέβαια βαρύ το χρέος της ευθύνης αλλά η ισχυρή διάθεση προσφοράς μου δίνει μεγάλη δύναμη .Μεγαλύτερη όμως δύναμη και αισιοδοξία μου δίνει η άοκνη και διαρκής προσπάθεια όλων των εργαζομένων του Νοσοκομείου μας που κρατήθηκε όρθιο από την ενσυνείδητη εργασία τους ακόμη και σε ασφυκτικές συνθήκες πίεσης .Είμαι δίπλα τους και συμπαρίσταται σε κάθε δίκαιο και κοινωνικά ηθικό αίτημά τους, πάντα στα πλαίσια της νομιμότητας.»</i></p>
      <figure>
        <img src="https://www.ert.gr/wp-content/uploads/2019/11/FB_IMG_1574499141398.jpg"/>
      </figure>
      <p>Τέλος, καταλήγει με τη σημείωση <i>«Για την επίτευξη λοιπόν του στόχου μου που είναι η βελτίωση της παρεχόμενης Δημόσιας Υγείας και η αναβάθμιση των υπηρεσιών της, κινητήριο μοχλό αποτελεί η γόνιμη και παραγωγική συνεργασία μου με όλους: ιατρικό προσωπικό και εργαζομένους ,θεσμικούς και πολιτικούς φορείς, ΜΜΕ. Τα προβλήματα είναι πολλά και κοινά. Επιλύονται ευκολότερα όταν αντιμετωπίζονται από πολλούς. Δεν αρκεί μόνο η διαπίστωσή τους. Απαιτείται η αναζήτηση των αιτιών τους, οι συνέπειες και οι ρεαλιστικές προτάσεις για την αντιμετώπισή τους. Είμαι βέβαιη για τη γόνιμη και παραγωγική συνεργασία και αρωγή. Θα πετύχουμε!»</i></p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/kavala/kavala-episkepsi-ergasias-toy-dioikiti-toy-oaed/"/>
        <a href="https://www.ert.gr/perifereiakoi-stathmoi/tripoli/arkadia-o-efoplistis-ath-martinos-dioikitis-toy-agioy-oroys/"/>
        <a href="https://www.ert.gr/perifereiakoi-stathmoi/komotini/d-charitoy-i-kyvernisi-syriza-edose-sarka-kai-osta-sto-neo-nosokomeio-kai-ochi-exaggelies-opos-alloi/"/>
        <a href="https://www.ert.gr/perifereiakoi-stathmoi/komotini/g-filippidis-to-fthinoporo-toy-2019-xekinoyn-oi-ergasies-kataskeyis-toy-neoy-nosokomeioy/"/>
        <a href="https://www.ert.gr/perifereiakoi-stathmoi/komotini/vadizoyn-enomenoi-oi-ergazomenoi-toy-nosokomeioy-komotinis/"/>
        <a href="https://www.ert.gr/perifereiakoi-stathmoi/komotini/komotini-oi-filoi-toy-nosokomeioy-panta-se-etoimotita/"/>
      </related>
    </article>
  </body>
</html>