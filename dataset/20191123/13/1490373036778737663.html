<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/ceska-lekarska-komora-lekari-ambulantni-pece-pojistovny-preplatky-zbytky_1911231301_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T13:01:00+00:00"/>
    <meta property="og:title" content="Lékaři nedostali za šest let zaplacenu péči za 5,5 miliardy korun, uvedla Česká lékařská komora"/>
    <meta property="og:description" content="Pojišťovny podle prezidenta komory Milana Kubka nerespektují vyhlášky, přičemž zůstatky na účtech pojišťoven stále rostou. Kubek to v sobotu řekl na sjezdu komory v Brně."/>
  </head>
  <body>
    <article>
      <h1>Lékaři nedostali za šest let zaplacenu péči za 5,5 miliardy korun, uvedla Česká lékařská komora</h1>
      <address><time datetime="2019-11-23T13:01:00+00:00">23 Nov 2019, 13:01</time> by <a rel="author">ČTK</a></address>
      <p>
        <b>Ambulantní lékaři podle České lékařské komory (ČLK) nedostali za šest let zaplacenu péči za zhruba 5,5 miliardy korun. Pojišťovny podle prezidenta komory Milana Kubka nerespektují vyhlášky, přičemž zůstatky na účtech pojišťoven stále rostou. Kubek to v sobotu řekl na sjezdu komory v Brně.</b>
      </p>
      <p>Komora z dat zdravotních pojišťoven porovnala počet výkonů uznaných pojišťovnami podle seznamu zdravotních výkonů a skutečné úhrady od pojišťoven. „Ty propady jsou značné. Nejpostiženější skupinou jsou ambulantní specialisté, kdy za šest let bylo nezaplaceno 5,5 miliardy, což jsou čtyři procenta veškeré péče,“ uvedl Kubek.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/lekarska-komora-milan-kubek-milos-zeman-zdravi_1910231047_mat"/>
      </related>
      <p>Jde o čísla od roku 2012 do roku 2017, přičemž v roce 2017 šlo podle Kubka o nezaplacené 1,3 miliardy. „Samozřejmě jsou individuální rozdíly mezi poskytovateli, jsou rozdíly mezi jednotlivými skupinami i odbornostmi,“ uvedl Kubek.</p>
      <p>Pojišťovny podle něj neplatí podle seznamu zdravotních výkonů, přičemž zůstatky na jejich účtech rostou. Uvedl, že jen za rok 2018 na jejich účtech přibylo 14,5 miliardy korun, a to z 30,5 miliardy v roce 2017.</p>
      <p>Schválené plány podle pojišťoven přitom podle něj počítaly s růstem 1,7 miliardy korun. „Plánovaly 1,7 miliardy, uspořily 14,5 miliardy. Na kom je mohly uspořit? Na pacientech a nás, na nikom jiném uspořit nemohly,“ uvedl Kubek.</p>
      <h3>Rostoucí přebytky</h3>
      <p>Zůstatek peněz na účtech zdravotních pojišťoven by podle Kubka měl výrazně růst i letos. „Odhad, který na jednání prezentoval předseda vlády, je, že na konci letošního roku to bude 65 miliard korun, které se budou válet na účtech zdravotních pojišťoven. Šedesát pět miliard, které si občané zaplatili na zdravotní péči, kterou nedostali nebo kterou dostali v jiné kvalitě,“ řekl Kubek.</p>
      <p>Česká lékařská komora je samosprávná profesní organizace s povinným členstvím. Má zhruba 52 200 členů, z nichž asi 43 000 je aktivních lékařů. Komora dohlíží na to, aby lékaři vykonávali své povolání odborně, v souladu s etikou a zákony. Zaručuje odbornost členů a potvrzuje splnění podmínek k výkonu lékařského povolání. Zároveň vede seznam členů a hájí jejich práva a profesní zájmy.</p>
      <related>
        <h4>Související články</h4>
        <a href="https://www.irozhlas.cz/zpravy-domov/lekarska-komora-milan-kubek-milos-zeman-zdravi_1910231047_mat"/>
        <a href="https://www.irozhlas.cz/zpravy-domov/zdravotnictvi-medicina-cesko-cizinci-ceska-lekarska-komora_1907141234_dbr"/>
        <a href="https://www.irozhlas.cz/zivotni-styl/zdravi/lekari-zdravotni-sestry-zdravotnictvi-stiznosti-krajsky-urad-ceska-lekarska_1903250941_dok"/>
        <a href="https://www.irozhlas.cz/zpravy-domov/reditele-nemocnic-adam-vojtech-ministr-zdravotnictvi-odvolani_1812122101_ado"/>
      </related>
    </article>
  </body>
</html>