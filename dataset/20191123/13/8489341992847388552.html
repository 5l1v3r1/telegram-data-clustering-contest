<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806744/%D9%85%D9%88%D8%B3%D9%88%DB%8C-%D9%81%D8%B1%D8%A7%D8%B1-%D9%85%D8%A7%D9%84%DB%8C%D8%A7%D8%AA%DB%8C-%D8%A7%D9%86%DA%AF%DB%8C%D8%B2%D9%87-%D9%81%D8%B9%D8%A7%D9%84%DB%8C%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%B3%D8%A7%D9%84%D9%85-%D8%B1%D8%A7-%D8%A7%D8%B2-%D8%A8%DB%8C%D9%86-%D9%85%DB%8C%E2%80%8C%D8%A8%D8%B1%D8%AF-%D8%B1%D9%88%D8%A7-%D9%86%DB%8C%D8%B3%D8%AA-%DA%A9%D8%A7%D8%B1%D9%85%D9%86%D8%AF-%D9%82%D8%A8%D9%84-%D8%A7%D8%B2-%D8%AF%D8%B1%DB%8C%D8%A7%D9%81%D8%AA-%D8%AD%D9%82%D9%88%D9%82-%D9%85%D8%A7%D9%84%DB%8C%D8%A7%D8%AA-%D8%A8%D8%AF%D9%87%D8%AF-%D8%A7%D9%85%D8%A7-%D9%85%DB%8C%D9%84%DB%8C%D8%A7%D8%B1%D8%AF%D8%B1%D9%87%D8%A7-%D9%81%D8%B1%D8%A7%D8%B1-%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T13:41:00+00:00"/>
    <meta property="og:title" content="در گفتگو با «دانشجو» بیان شد؛ موسوی: فرار مالیاتی انگیزه فعالیت اقتصادی سالم را از بین می‌برد/ روا نیست کارمند قبل از دریافت حقوق مالیات بدهد اما میلیاردرها فرار کنند"/>
    <meta property="og:description" content="عضو کمیسیون اقتصادی گفت: به دور از عدالت است کارمندی ابتدا مالیات خود را پرداخت کند بعد حقوقش را دریافت کند آن وقت متوجه شویم برخی افراد با درآمدهای هنگفت از پرداخت مالیات خود سر باز میزنند."/>
  </head>
  <body>
    <article>
      <h1>در گفتگو با «دانشجو» بیان شد؛ موسوی: فرار مالیاتی انگیزه فعالیت اقتصادی سالم را از بین می‌برد/ روا نیست کارمند قبل از دریافت حقوق مالیات بدهد اما میلیاردرها فرار کنند</h1>
      <h2>عضو کمیسیون اقتصادی گفت: به دور از عدالت است کارمندی ابتدا مالیات خود را پرداخت کند بعد حقوقش را دریافت کند آن وقت متوجه شویم برخی افراد با درآمدهای هنگفت از پرداخت مالیات خود سر باز میزنند.</h2>
      <address>
        <time datetime="2019-11-23T13:41:00+00:00">23 Nov 2019, 13:41</time>
      </address>
      <p>سید فرید موسوی، عضو کمیسیون اقتصادی در گفتگو با خبرنگار سیاسی خبرگزاری دانشجو، با بیان اینکه مالیات یکی از ابزارهای اقتصادی و حقی است که حکومت به گردن آحاد جامعه دارد، اظهار داشت: متاسفانه در حال حاضر با پدیده‌ای به نام فرار مالیاتی مواجه هستیم و کسانی که باید حقوق عموم مردم را پرداخت کنند به روش‌های مختلف از آن فرار می‌کنند.</p>
      <p>وی با تاکید بر اینکه احصا نشدن اطلاعات فعالیت‌های اقتصادی به فرار مالیاتی دامن می‌زند، افزود: طرح جامع امور مالیاتی از سال‌ها پیش در این خصوص طراحی شد و بودجه‌های زیادی برای این منظور تخصیص پیدا کرد تا این طرح بتواند عدالت اقتصادی که باید در جامعه وجود داشته باشد را فراهم کند چرا که دور از عدالت است کارمندی ابتدا مالیات خود را پرداخت کند بعد حقوقش را دریافت کند آن وقت متوجه شویم برخی افراد با درآمدهای هنگفت از پرداخت مالیات خود سر باز میزنند.</p>
      <p>موسوی فرار مالیاتی را موجب از بین بردن انگیزه فعالیت اقتصادی سالم در جامعه برشمرد و تصریح کرد: این موضوع موجب می‌شود شفافیت مالی از بین برود. بنابراین اگر اطلاعات فعالیت‌های اقتصادی به درستی اخذ شود و مالیات هر فعالیت اقتصادی که صورت می گیرد شفاف گردد، فضای کسب و کار سالم خواهد شد و وضعیت کنونی بهبود خواهد یافت.</p>
      <p>عضو کمیسیون اقتصادی با اشاره به کوتاهی‌های صورت گرفته در طرح جامع امور مالیاتی، یادآور شد: تیر ماه سال جاری مجلس لیستی از دستگاه‌هایی که با سازمان امور مالیاتی همکاری نمی‌کردند اعلام عمومی کرد و در جلسه‌ای کمیسیون اقتصادی از مسئولان سازمان امور مالیاتی و مسئولان این دستگاه‌ها دعوت کرد و با الزام قانونی این دستگاه‌ها را به شفاف سازی فعالیت‌های اقتصادی و همکاری با سازمان امور مالیاتی موظف کرد.</p>
      <p>نماینده مردم تهران با بیان اینکه طبق اخبار رسیده در حال حاضر دستگاهی نیست که در روند انتقال اطلاعات و داده‌های خود با سازمان امور مالیاتی همکاری نکند، گفت: این در حالی است که اگر تنها 99 درصد فعالیت‌های اقتصادی شفاف سازی شود و یک درصد دیگر باقی بماند باز هم نمی‌توانیم بگوییم طرح جامع امور مالیاتی تکمیل شده است بلکه باید تمامی اطلاعات تجمیع گردد.</p>
      <p>وی در بخش دیگری از سخنانش با اشاره به درآمدهای نفتی کشور که امروز با تهدید جدی مواجه شده است، یادآور شد: خوشبختانه در حال حاضر شاهد عزم و اراده جدی از سوی دستگاه‌های مختلف به منظور شفاف سازی اطلاعات مالیشان هستیم که امیدواریم هر چه سریع تر این همسویی و هماهنگی تکمیل شود چرا که تا زمانی که این طرح تکمیل نشود هر اقدام دیگری برای جلوگیری از فرار مالیاتی اثربخش نخواهد بود.</p>
      <p>موسوی با بیان اینکه مسئولان سازمان امور مالیاتی به دنبال این هستند که کیفیت داده ها را بهبود بخشند، تصریح کرد: واقعیت این است بخش شفاف و شناسنامه دار ما که تاکنون بار مالیاتی بر دوش آن بوده دیگر توانایی پرداخت مالیات ها را ندارد افرادی که در بخش تولید کار می کردند کارمندها و سایر گروه های حاضر در این حوزه، دیگر توانایی تحمل بار افزایش مالیاتی را ندارند.</p>
      <p>عضو کمیسیون اقتصادی در پایان طرح جامع امور مالیاتی را یکی از راه های برقراری آرامش در سطح جامعه توصیف و خاطرنشان کرد: باید با کسانی که با درآمدهای بالا به فرار مالیاتی اقدام و از موقعیت پیش آمده سوء استفاده می کنند، به طور جدی برخورد شود.</p>
    </article>
  </body>
</html>