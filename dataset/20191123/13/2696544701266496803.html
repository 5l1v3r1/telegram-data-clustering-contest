<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_apple_watch_szabadalom_elektromiograf_funkcio"/>
    <meta property="og:site_name" content="HVG.hu"/>
    <meta property="article:published_time" content="2019-11-23T13:03:00+00:00"/>
    <meta property="og:title" content="Izgalmas funkció kerülhet az Apple órájába: felismer betegségeket"/>
    <meta property="og:description" content="Az Apple sosem titkolta, hogy okosóráját az egészséges életmód szolgálatába (is) állítja. Egy újabb szabadalma is egy izgalmas funkcióra utal."/>
  </head>
  <body>
    <article>
      <h1>Izgalmas funkció kerülhet az Apple órájába: felismer betegségeket</h1>
      <address><time datetime="2019-11-23T13:03:00+00:00">23 Nov 2019, 13:03</time> by <a rel="author">hvg.hu</a></address>
      <p>
        <b>Az Apple sosem titkolta, hogy okosóráját az egészséges életmód szolgálatába (is) állítja. Egy újabb szabadalma is egy izgalmas funkcióra utal.</b>
      </p>
      <p>Minden újabb Apple Watch-generációval érkezik valamilyen izgalmas, az egészséggel összefüggő funkció. A negyedik generációs Apple-okosóra például már egyszerűsített EKG készítésére is alkalmas (ezzel <a href="https://hvg.hu/tudomany/20181218_apple_watch_ekg_funkcio_pitvarfibrillacio_jelzes_tapasztalat">akár életet is menthet</a>), és most úgy tűnik, hamarosan akár az izmok elektromos tevékenységét figyelő érzékelő is kerülhet bele.</p>
      <p>Mindez egy újabb, <a href="http://patft1.uspto.gov/netacgi/nph-Parser?Sect1=PTO1&amp;Sect2=HITOFF&amp;d=PALL&amp;p=1&amp;u=%2Fnetahtml%2FPTO%2Fsrchnum.htm&amp;r=1&amp;f=G&amp;l=50&amp;s1=10478099.PN.&amp;OS=PN/10478099&amp;RS=PN/10478099">nemrégiben nyilvánosságra került szabadalomból </a>derült ki. Az órába épített EMG (elektromiográfiás) szenzor érzékelné viselőjének izommozgását, és így jóval pontosabban detektálhatná a felhasználó által végzett edzések típusát, és arra is alkalmas lenne, hogy meghatározza az ismétlések számát.</p>
      <figure>
        <img src="https://img1.hvg.hu/image.aspx?id=f6018df7-9e69-4889-86fe-3f10a62e0f0f&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© USPTO</cite>
        </figcaption>
      </figure>
      <p>Egy olyan érzékelőt is tennének az órába, amely képes mérni, milyen erővel szorítja össze a tenyerét az okosóra viselője. Ez csak az első pillanatban tűnik felesleges funkciónak, ezzel a jellemzővel ugyanis a felsőtest erősségét lehet mérni, ami – ha csökken – akár bizonyos betegségekre is utalhat.</p>
      <p>Egyelőre persze csak szabadalomról van szó, azaz nincsen garancia arra, hogy valóban meg is valósul, bár az Apple törekvéseit nézve, nem is lehet kizárni, hogy akár már a következő Apple Watchban megjelenik. Ami viszont még érdekesebb lehet: állítólag az Apple azon is dolgozik, hogy szúrásmentes vércukorszint-mérőt helyezzen el okosórájában.</p>
      <p>
        <i>Ha értesülni szeretne az Apple újításairól, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>