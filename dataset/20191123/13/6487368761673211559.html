<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/kezzel-kotott-takaro/"/>
    <meta property="og:site_name" content="FEMINA"/>
    <meta property="article:published_time" content="2019-11-23T13:06:04+00:00"/>
    <meta property="og:title" content="Nem kell hozzá semmi, csak az ember két keze: álomszép óriástakarók egyszerűen"/>
    <meta property="og:description" content="Köss magadnak ágytakarót kötőtű nélkül!"/>
  </head>
  <body>
    <article>
      <h1>Nem kell hozzá semmi, csak az ember két keze: álomszép óriástakarók egyszerűen</h1>
      <h2>Köss magadnak ágytakarót kötőtű nélkül!</h2>
      <address><time datetime="2019-11-23T13:06:04+00:00">23 Nov 2019, 13:06</time> by <a rel="author">Szebegyinszki Szilvia</a></address>
      <p>A kötésről az ember azt gondolja, hogy időigényes, és főleg bonyolult. Pedig még csak kötőtű sem kell hozzá, hogy gyönyörű ágytakarókat készíthess 1-2 óra alatt kézzel - ezzel nemcsak a saját lakásodat díszítheted fel, az ötlet tökéletes lehet karácsonyi ajándéknak is, és biztosan örömet okozol vele.</p>
      <p>A művelethez a két kezeden kívül szükséged lesz egy vastag fonálra. Minél vastagabb, annál jobb. Ezek beszerezhetőek rövidáru boltokban, vagy megrendelhetőek az interneten is. Számtalan különböző stílus elérhető belőlük, így igen könnyű teljesen egyedi takarót készíteni.</p>
      <h3>Így készíts ágytakarót saját kezűleg</h3>
      <p>Ha az ember kötött már az életében kötőtűvel, könnyen el tudja képzelni, hogyan működik a kézzel kötés, ugyanis ebben az esetben a karok töltik be a kötőtű szerepét. Minél vastagabb fonalat használ az ember, annál kevesebb hurokra lesz szükség egy ágytakaróhoz, és minél nagyobb ágytakarót igyekszik kötni, annál nehezebb lesz a teljes fonalmennyiséget felfűzni a kezére.</p>
      <figure>
        <iframe src="https://www.youtube.com/embed/KNrLse3rSOA" width="560" height="315" data-service="Youtube" scrolling="no"/>
      </figure>
      <p>Az alábbi módszerrel könnyen elsajátíthatóak a kézzel kötés alapjai. Nagyobb takarónál ugyanezeket a mozdulatokat kell követni, csak annyi különbséggel, hogy a fonalat nem kell felfűzni a kézre, nyugodtan le lehet fektetni a padlóra, hogy jobban látszódjanak a készülő takaró valós méretei. Vastag fonálból még  egy nagyobb ágytakaró is könnyedén elkészíthető 30 perc-1 óra munkával, és az eredmény gyönyörű lesz. Nézd meg, milyen szép takarók készíthetőek házilag!</p>
      <figure>
        <img src="https://kep.index.hu/1/0/3028/30289/302890/30289079_c60cd5c98680f4754aefe2bf6c557819_wm.jpg"/>
        <figcaption>Attól függően, hogy az ember milyen anyagot választ, a hatás lehet egészen vattaszerűen puha.</figcaption>
      </figure>
      <figure>
        <img src="https://kep.index.hu/1/0/3028/30289/302890/30289093_619a15ec3be8d53f581211c938661506_wm.jpg"/>
        <figcaption>Vagy modern és letisztult is. A fenti kép egyben azt is bizonyítja, hogy még egészen nagy takarókat is meg lehet kötni karon.</figcaption>
      </figure>
      <figure>
        <img src="https://kep.index.hu/1/0/3028/30289/302891/30289129_8ad7c39fd8a739b469b5748f5c6bc2be_wm.jpg"/>
        <figcaption>A laza kötés bohém hatást kelt. Ilyenkor nem kell olyan feszesre húzni a hurkokat.</figcaption>
      </figure>
      <figure>
        <img src="https://kep.index.hu/1/0/3028/30289/302891/30289139_6f6f812520c496400f49a0b1ebec7c49_wm.jpg"/>
        <figcaption>Nyugodtan lehet több színnel is dolgozni, egy gombolyag fonál valószínűleg úgyis kevés lesz.</figcaption>
      </figure>
      <figure>
        <img src="https://kep.index.hu/1/0/3028/30289/302891/30289143_23489529099d601412dc8cec693e1523_wm.jpg"/>
        <figcaption>Ha kényelmetlen ekkora súlyt két kézen egyensúlyozni, így működik a kiterítős módszer. Ilyenkor óvatosnak kell lenni, az ember vissza ne rántsa a hurkokat, és le ne fejtse véletlenül az elkészült sorokat.</figcaption>
      </figure>
      <figure>
        <img src="https://kep.index.hu/1/0/3028/30289/302891/30289145_20cfdcf95060b69889be71512e834a46_wm.jpg"/>
        <figcaption>Itthon néha nehéz megfelelő vastagságú fonalat beszerezni. Azonban nagyon jól működik az is, ha több szállal dolgozol egyszerre. Az eredmény kifejezetten szép lesz így is.</figcaption>
      </figure>
      <figure>
        <img src="https://kep.index.hu/1/0/3028/30289/302892/30289283_805ee13095312381c49fd5b2aa5cee05_wm.jpg"/>
        <figcaption>De a legjobb akkor lesz a takaró, ha egy négylábú segítséget is talál az ember a kötéshez. A plüssszerű anyag pedig még egyedibbé teszi a kész takarót.</figcaption>
      </figure>
    </article>
  </body>
</html>