<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/tortenelem-volt-a-tema-a-tiszazugi-foldrajzi-muzeumban-2046240/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T13:00:00+00:00"/>
    <meta property="og:title" content="Történelem volt a téma a Tiszazugi Földrajzi Múzeumban"/>
    <meta property="og:description" content="Bensőséges hangulatú előadáson vehettek rész a Tiszazugi Földrajzi Múzeum vendégei szerda délután."/>
  </head>
  <body>
    <article>
      <h6 class="kicker">TISZAFÖLDVÁR</h6>
      <h1>Történelem volt a téma a Tiszazugi Földrajzi Múzeumban</h1>
      <address><time datetime="2019-11-23T13:00:00+00:00">23 Nov 2019, 13:00</time> by <a rel="author">Szathmáry István</a></address>
      <h4>Bensőséges hangulatú előadáson vehettek rész a Tiszazugi Földrajzi Múzeum vendégei szerda délután.</h4>
      <p>Nyáry Krisztián író, irodalomtörténész Fölébredett a föld – Levelek, hősök, történetek 1848/49-ből című kötetéről beszélgetett szép számú közönség előtt a kor szakértőjével, s egyben a kötet lektorával dr. Hermann Róbert PhD egyetemi tanárral, a Magyar Tudományos Akadémia doktorával. Azt est házigazdája Béres Mária múzeumigazgató asszony volt.</p>
      <figure>
        <img src="https://www.szoljon.hu/wp-content/uploads/2019/11/+otf/922w/1-2.jpg"/>
        <figcaption>Azt est vendégei, Nyáry Krisztián (balról) és Hermann Róbert <br/>Fotó: Fotó: Gere Péter/Tiszazugi Földrajzi Múzeum</figcaption>
      </figure>
      <p>A nagy történelmi korszakok fénye gyakran elfedi a mögöttük meghúzódó hétköznapi valóságot, a magánélet és a mindennapok történéseit. Nyáry Krisztián könyvében a szabadságharc idején született levelek segítségével meséli újra a forradalom és szabadságharc históriáját. Az ismert szereplők személyes hangú magánlevelei mellett az utca embereinek üzenetei alulnézetből mutatják be az akkori eseményeket. A 170 évvel ezelőtti emberek mást és másképp tartottak fontosnak, mint mi, így örömeik, fájdalmaik, reményeik és félelmeik emberközelivé teszik a két esztendő krónikáját.</p>
      <p>A kötetben szereplő 163 levél mindegyikéhez egy-egy rövid történet is társul a Nyáry Krisztiántól megszokott stílusban, így a több művével is a hazai könyvlistát vezető író sok szempontból új megvilágításba helyezi az egykori eseményeket. Mindenkit meglephetett, hogy a bennünk élő hősies képtől mennyire eltérően látták a kortársak március 15-ét. Legtöbbjüknek fogalma sem volt arról, hogy valójában egy olyan forradalom részesei voltak, amit a francia forradalom bűvöletében élő Petőfiék korábban már szinte lépésről lépésre eljátszottak, kétségbe ejtve vele a szomszédságukban lakó békés Jókait.</p>
      <p>Akinek Petőfivel való viszonyából sokunknak új hír volt, hogy a költőt ábrázoló hősies szobrok modellje milyen nyárspolgárias kicsinyességgel igyekezett barátja általa helytelenített házasságát meggátolni. Még Jókai éppen lábtöréssel küszködő édesanyját is bevetette az ügy érdekében, de mire a hölgy odasántikált, addigra a szerelmeseknek sikerült kereket oldania. Mindenesetre élethossziglan tartó neheztelés lett a dologból. Jókairól ugyanakkor azt is megtudhattuk, hogy a nagy emberek bizalmas megnyilvánulásai sem mindig megbízható források. Az ő levelei is inkább irodalmi alkotások, mint forrásértékű őszinte megnyilatkozások.</p>
      <p>Hermann Róbert Buda ostromából hozott fel példát arra, hogy néha mennyire kézen fogva jár a nagyság a kicsinyességgel. Míg számunkra ez a haditett a várfalra hágó honvédek bátorságát jelenti, egy korabeli levél szinte humoros tükrét mutatja a jeles eseménynek. Kárának megtérítését kérve egy kertész panaszolta benne <a href="https://www.szoljon.hu/kozelet/helyi-kozelet/kossuth-lajos-valojaban-nem-volt-egyertelmu-hosalak-993689/">Kossuth Lajosnak</a> az ostrom során szétlőtt virágcserepeit.</p>
      <p>A beszélgetést követő kérdések között a szabadságharc máig élő két vitatémája is helyet kapott. Petőfi valós nyughelyének kérdése, illetve Görgei megítélése.</p>
      <p>A költő halála kapcsán Nyáry Krisztián érzékletes képet festett az eltűnt férjét hosszan kereső, majd a nélkülözések elől boldogtalan új házasságba menekülő özvegyéről, Szendrey Júliáról. Róla egyébként azt sem tudtuk, hogy a forradalom máig jelképének, a nemzeti szín kokárdának az alkotóját tisztelhetjük benne. Hermann Róbert válaszában tudósi alapossággal elemezte Petőfi halálának körülményeit, s az orosz fogságot kizáró tényeket. Bár a legendák ellen nehéz az általában kevésbé színes valósággal küzdeni, a hallgatóságot valószínűleg meggyőzte józan álláspontjáról.</p>
      <p>A vendégek ugyanígy hiteles tájékoztatást adtak legnagyobb újkori hadvezérünk megítélésének változásairól is, amit Nyáry Krisztián szintén egy történettel tett emlékezetesebbé. A Damjanich Jánosról elnevezett utcában a tábornok özvegyének feszesen tisztelgő Görgeiről, s a tiszteletadást a béke jeléül elfogadó asszonyról.</p>
      <p>A tartalmas este végén ’48 emlékére ezzel a szép történettel is gazdagabban térhettek meg otthonaikba az összejövetel vendégei.</p>
      <hr/>
      <h3>Programsorozat a szabadságharc emlékére</h3>
      <p>Egy, a nemzeti Kulturális Alap által támogatott, az 1848-as szabadságharc korához kötődő programsorozat utolsó állomásaként valósult meg a szerdai tiszaföldvári program. A korábbi alkalmakon két színművész adta elő Petőfi és Arany színpadra alkalmazott levélváltását. Ezt követően a szabadságharc részben a Tiszazughoz kötődő emlékhelyeit járták végig a résztvevőkTiszaföldvár, Cibakháza, Gyula, Világos és Arad helyszínekkel.</p>
      <hr/>
    </article>
  </body>
</html>