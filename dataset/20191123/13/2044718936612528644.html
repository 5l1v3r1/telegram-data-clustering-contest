<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/vezetunk/2019/11/23/a-308-dino-onmagaban-is-uttoro-modell-volt-igy-meg-aztan-vegkepp-az/"/>
    <meta property="og:site_name" content="Vezess"/>
    <meta property="article:published_time" content="2019-11-23T13:00:34+00:00"/>
    <meta property="og:title" content="A 308 Dino önmagában is úttörő modell volt, így meg aztán végképp az"/>
    <meta property="og:description" content="Ha szerinted a terepen csapatáshoz átalakított Ferrari szentségtörés, akkor ne nézd meg ezt a 308 Dino-t."/>
  </head>
  <body>
    <article>
      <h1>A 308 Dino önmagában is úttörő modell volt, így meg aztán végképp az</h1>
      <address><time datetime="2019-11-23T13:00:34+00:00">23 Nov 2019, 13:00</time> by <a rel="author" href="https://www.vezess.hu/author/csepreghy-daniel/" target="_blank">Csepreghy Dániel</a></address>
      <p>
        <b>Ha szerinted a terepen csapatáshoz átalakított Ferrari szentségtörés, akkor ne nézd meg ezt a 308 Dino-t.</b>
      </p>
      <p>Úttörő modell volt a Ferrari Dino 308 GT4, méghozzá több szempontból is. Ez volt az első szériagyártású Ferrari, melyben középre került a V8-as motor, ez pedig máig meghatározó elem. Pininfarina pedig kicsit durcás lett tőle, mert a 308-as formaterve a Bertone stúdiónál dolgozó Marcello Gandini műve. Szinte csak az utat látja a vezető a pilótafülkéjéből, melyet Enzo Ferrari segítségével alakítottak ki. Maga a Commendatore próbálgatta végig a lehetséges üléseket és kormányokat. Egyesek szerint ő biztos nem hagyta volna jóvá ezt a változatot, mely terepre készült.</p>
      <slideshow>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-3.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-7.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-5.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-1.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-22.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-21.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-13.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-19.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-8.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-20.jpg"/>
        </figure>
      </slideshow>
      <p>1975-ben készült ez az amerikai specifikációs 308 GT4, melyet a texasi Hustonban található DriverSource alakított át. A motorhoz nem nyúltak, az maradt a gyári 3 literes, 240 lóerős V8-as. Ez a motor ma is bőven elegendő dinamikát nyújt, hiszen nagyjából 6,5 másodperc alatt gyorsul 100-ra és 250 km/órával is szaladhat vele a Dino. Még a belteret is az eredeti formátumban restaurálták, csupán alumínium pedálok, bőr csomagrögzítőszíjak és Repa négypontos övek kerültek az utastérbe.</p>
      <figure>
        <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-9.jpg"/>
      </figure>
      <p>Egyedi gyártott, acél első lökhárítót raktak az autóra, amiben masszív vonószem is található, mert terepes használathoz ez elengedhetetlen kellék.  Átalakították a kormányművet és természetesen a futóművet is megemelték. Hella lámpákról és a CB rádió hosszú antennájáról könnyen felismerhető. Az autó egyébként remek állapotban van és részletesen dokumentált, így nem csoda, hogy aukción értékesítik majd.</p>
      <figure>
        <img src="https://vezess2.p3k.hu/app/uploads/2019/11/1975-ferrari-308-dino-gt4-22safari22-coupe-15.jpg"/>
      </figure>
      <footer>Forrás: worldwide-auctioneers</footer>
    </article>
  </body>
</html>