<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58547-zakarpatskiy-muzdramteatr-predstavit-premyeru-kazki-povelitel-chornogo-lsu.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-23T13:11:00+00:00"/>
    <meta property="og:title" content="Закарпатський муздрамтеатр представить прем’єру казки &quot;Повелитель Чорного лісу&quot;"/>
    <meta property="og:description" content="Виставу покажуть уже завтра, у неділю, 24 листопада на сцені Закарпатського облмуздрамтеатру імені братів Шерегіїв.У неділю, 24 листопада, о 12.00 Закарпатський академічний обласний український музично-драматичний театр імені братів Шерегіїв покаже вже третю прем’єру цього сезону.Після романтичної драми «Нічний вартівник і праля» та жіночих пристрастей на малій сцені у моновиставі «Я чекаю на тебе, коханий» «шерегіївці» потішать новинкою маленьких глядачів. Заслужений артист України Василь Шершун написав власну казку про болотяника, світлячків, босоркань та інших фольклорних героїв. Дія відбувається у моторошному царстві темних сил та сповнена не тільки боротьби добра і зла, але й музики, пісень і танців. Як постановник дитячих вистав Василь Шершун запам’ятався веселою музичною казкою «Дивовижна пташечка», що стала окрасою дитячого репертуару найбільшого театру області. Цього тижня він дебютує на сцені як автор дитячої п’єси, хоча поставив уже кілька власних «дорослих» драм та інсценізацій. Тож у неділю Василь…"/>
  </head>
  <body>
    <article>
      <h1>Закарпатський муздрамтеатр представить прем’єру казки "Повелитель Чорного лісу"</h1>
      <address>
        <time datetime="2019-11-23T13:11:00+00:00">23 Nov 2019, 13:11</time>
      </address>
      <p><b>Виставу покажуть уже завтра, у неділю, 24 листопада на сцені Закарпатського облмуздрамтеатру імені братів Шерегіїв.</b><br/><br/>У неділю, 24 листопада, о 12.00 Закарпатський академічний обласний український музично-драматичний театр імені братів Шерегіїв покаже вже третю прем’єру цього сезону.<br/><br/>Після романтичної драми «Нічний вартівник і праля» та жіночих пристрастей на малій сцені у моновиставі «Я чекаю на тебе, коханий» «шерегіївці» потішать новинкою маленьких глядачів. Заслужений артист України Василь Шершун написав власну казку про болотяника, світлячків, босоркань та інших фольклорних героїв. Дія відбувається у моторошному царстві темних сил та сповнена не тільки боротьби добра і зла, але й музики, пісень і танців. <br/><br/>Як постановник дитячих вистав Василь Шершун запам’ятався веселою музичною казкою «Дивовижна пташечка», що стала окрасою дитячого репертуару найбільшого театру області. <br/><br/>Цього тижня він дебютує на сцені як автор дитячої п’єси, хоча поставив уже кілька власних «дорослих» драм та інсценізацій. Тож у неділю Василь Шершун поповнить лави сучасних закарпатських драматургів (Олександр Гаврош, Євген Тищук), чиї дитячі вистави йдуть на сценах професійних театрів України. <br/><br/>А о 18.00 на сцені Закарпатського муздрамтеатру розіграється закарпатська сага Михайла Томчанія «Жменяки» у постановці народного артиста України Анатолія Філіппова. <br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>