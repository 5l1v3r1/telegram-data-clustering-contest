<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562952/chalkidiki-katharizoyn-remata-kai-dromoys-stin-olympiada"/>
    <meta property="og:site_name" content="NOOZ."/>
    <meta property="article:published_time" content="2019-11-23T13:26:00+00:00"/>
    <meta property="og:title" content="Χαλκιδική: Καθαρίζουν ρέματα και δρόμους στην Ολυμπιάδα"/>
    <meta property="og:description" content="Αγώνας δρόμου για να αποκαταστήσουν τις ζημιές σε σπίτια και δρόμους από τη σφοδρή νεροποντή, που χτύπησε τη Χαλκιδική, κυρίως την Ολυμπιάδα, το Γομάτι και τα Πλανά."/>
  </head>
  <body>
    <article>
      <h1>Χαλκιδική: Καθαρίζουν ρέματα και δρόμους στην Ολυμπιάδα</h1>
      <address>
        <time datetime="2019-11-23T13:26:00+00:00">23 Nov 2019, 13:26</time>
      </address>
      <p>
        <b>Αγώνας δρόμου για να αποκαταστήσουν τις ζημιές σε σπίτια και δρόμους από τη σφοδρή νεροποντή, που χτύπησε τη Χαλκιδική, κυρίως την Ολυμπιάδα, το Γομάτι και τα Πλανά.</b>
      </p>
      <p>Συνεργεία της Διεύθυνσης Πολιτικής Προστασίας της Περιφέρειας Κεντρικής Μακεδονίας και κλιμάκια της Πυροσβεστικής εργάζονται πυρετωδώς.</p>
      <p>Ο συντονισμός όλων των φορέων για την άμεση θωράκιση της ευρύτερης περιοχής ενόψει της νέας κακοκαιρίας που αναμένεται από αύριο, τέθηκε άλλωστε ως προτεραιότητα στην ευρεία κυβερνητική σύσκεψη που πραγματοποιήθηκε το πρωί στην Ολυμπιάδα. <b>Όλες οι υπηρεσίες είναι σε πλήρη ετοιμότητα.</b></p>
      <p>Δεκατέσσερα μηχανήματα της Περιφέρειας και έντεκα συνεργεία της Πυροσβεστικής υπηρεσίας απομακρύνουν από το πρωί σήμερα, τόνους λάσπης, φερτά υλικά που κατέβηκαν από τον ορεινό όγκο της Χαλκιδικής και τα νερά από τα ρέματα που φούσκωσαν.</p>
      <p>«Τα μηχανήματα θα γίνουν πολύ περισσότερα αφού θα συνδράμει με δικά του και ο ελληνικός στρατός» ανέφερε στο ΑΠΕ-ΜΠΕ ο επικεφαλής της Διεύθυνσης Πολιτικής Προστασίας της Περιφέρειας Κεντρικής Μακεδονίας, <b>Χαράλαμπος Στεργιάδης</b>. «Προχωρούν οι διαδικασίες, να έρθουν να βοηθήσουν χωματουργικά του ελληνικού στρατού, ενώ παράλληλα θα ενισχυθεί ο συνολικός αριθμός – σχεδόν θα διπλασιαστεί- γιατί εκτός από την Περιφέρεια που διαθέτει μηχανήματα έργου, θα συμμετάσχουν μηχανήματα από τον “Ελληνικό Χρυσό” δια της Εγνατίας Οδού Α.Ε.», σημείωσε ο κ. Στεργιάδης.</p>
      <p>«Προχωράμε σε αποκαταστάσεις ώστε να φύγει άμεσα ο κίνδυνος από τα σπίτια, αρχικά, έτσι ώστε και με νέες βροχοπτώσεις να μην έχουμε προβλήματα σε κατοικίες και σταδιακά κάνουμε το ίδιο για καθαρισμό δρόμων και των ρεμάτων, τα οποία ευτυχώς είχαμε καθαρίσει το καλοκαίρι και έτσι δεν είχαμε θύματα ή εκτεταμένες ζημιές σε οικισμούς» επισήμανε ο επικεφαλής της Διεύθυνσης Πολιτικής Προστασίας. «Απελευθερώνουμε από φερτές ύλες τα ρέματα της Ολυμπιάδας όπως Μπασδέκη, Μαυρόλακκα κ. ά., και επίσης τα ρέματα Γοματίου, Πλανών, οπουδήποτε αλλού χρειάζεται, και μετά σειρά έχουν οι φθορές στο οδικό δίκτυο Θέλουμε να είναι θωρακισμένη η περιοχή για να αντιμετωπίσει τη νέα κακοκαιρία» υπογράμμισε ο κ. Στεργιάδης.</p>
      <p>Ανοικτό είναι το οδικό δίκτυο της Χαλκιδικής εκτός από ένα σημείο στο οποίο το οδόστρωμα έχει υποστεί καθίζηση. Η κυκλοφορία των οχημάτων στην επαρχιακή οδό Πολυγύρου - Ιερισσού (ύψος Πλατανόρεμα), έχει διακοπεί από χθες, όπως ενημερώνει η Γενική περιφερειακή Αστυνομική Διεύθυνση Κεντρικής Μακεδονίας. Η κίνηση των οχημάτων διεξάγεται από την παλαιά εθνική οδό Θεσσαλονίκης -Ιερισσού, μέσω Αρναίας.</p>
      <p>Σύμφωνα με απόφαση της Διεύθυνσης Αστυνομίας Χαλκιδικής, ο δρόμος θα παραμείνει κλειστός μέχρι την αποκατάσταση των φθορών.</p>
    </article>
  </body>
</html>