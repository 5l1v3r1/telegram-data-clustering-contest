<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598740/papadouris-anakrivi-ta-stoixeia-gia-to-prosopo-mou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T13:28:00+00:00"/>
    <meta property="og:title" content="Παπαδούρης: «Ανακριβή τα στοιχεία για το πρόσωπό μου»"/>
    <meta property="og:description" content="Ανακριβή, στην συντριπτική τους πλειοψηφία, είναι τα στοιχεία που διαβιβάστηκαν προς την Πρόεδρο της Επιτροπής Διερεύνησης Ασυμβίβαστου και τον Γενικό..."/>
  </head>
  <body>
    <article>
      <h1>Παπαδούρης: «Ανακριβή τα στοιχεία για το πρόσωπό μου»</h1>
      <address><time datetime="2019-11-23T13:28:00+00:00">23 Nov 2019, 13:28</time> by <a rel="author">sigmalive</a></address>
      <p>Ανακριβή, στην συντριπτική τους πλειοψηφία, είναι τα στοιχεία που διαβιβάστηκαν προς την Πρόεδρο της Επιτροπής Διερεύνησης Ασυμβίβαστου και τον Γενικό Εισαγγελέα και τα όσα ειπώθηκαν σε συνεδρίαση στη Βουλή για το πρόσωπό του αναφέρει σε γραπτή δήλωση ο Γιαννάκης Παπαδούρης, Επίτροπος Ανάπτυξης Ορεινών Κοινοτήτων και ζητά να καταθέσει τα αληθή στοιχεία στην Πρόεδρο για να βοηθήσει, όπως αναφέρει, στη διαδικασία λήψης της απόφασης της.</p>
      <p>Στη δήλωσή του και σε επιστολή που απέστειλε στην Πρόεδρο της Επιτροπής, την οποία και επισυνάπτει στα ΜΜΕ, ο κ. Παπαδούρης αναφέρει πως δραστηριοποιείται επαγγελματικά στο εξωτερικό, όπου βρίσκεται αυτές τις ημέρες και την ερχόμενη βδομάδα , όταν θα επιστρέψει, θα μπορεί να πει περισσότερα σε δημόσιο διάλογο.<br/><br/>"Θα ήθελα να αναφέρω ότι στην συντριπτική τους πλειοψηφία τα στοιχεία που παρουσιάστηκαν είναι ανακριβή. Για τον λόγο αυτό παρακαλώ όπως με καλέσετε δίδοντας μου εύλογο χρόνο, για να σας καταθέσω γραπτώς τα αληθή στοιχεία. Επιπλέον παρακαλώ να με ενημερώσετε για την ημερομηνία, ώρα και τόπο που θα ορίσετε ακρόαση για να παραστώ μαζί με τους συνεργάτες μου δια ζώσης στην Επιτροπή ούτως ώστε να σας τα παρουσιάσω και να δώσω τις απαραίτητες διευκρινήσεις σε όσα έχουν ειπωθεί", αναφέρει συγκεκριμένα στην επιστολή του ο κ. Παπαδούρης.</p>
      <p>Προσθέτει ότι έχει επιλεγεί από τον Πρόεδρο της Δημοκρατίας στη θέση του Επίτροπου Ανάπτυξης Ορεινών Κοινοτήτων "κυρίως λόγω της μακροχρόνιας και αδιαμφισβήτητα επιτυχημένης επαγγελματικής πορείας μου, καθώς και της εμπειρίας μου στη διαχείριση μεγάλων έργων".<br/><br/>"Σημαντικό παράδειγμα διαχείρισης μεγάλων έργων αποτελεί και η ανάπτυξη στον Καλοπαναγιώτη, από όπου κατάγομαι. Η ανάπτυξη στον Καλοπαναγιώτη αποτελεί ένα ανιδιοτελές έργο, όπου το επιτυχημένο μοντέλο του αποτελεί παράδειγμα προς μίμηση, καθώς υπήρξε και ο καταλυτικός λόγος για τον διορισμό μου.   Θεωρώ δικαίωμα μου, όπως τύχετε ορθής ενημέρωσης από εμένα προσωπικά, ούτως ώστε να μη δημιουργούνται εσφαλμένες εντυπώσεις από τρίτα πρόσωπα.   Θα αναμένω την άμεση απάντηση σας", καταλήγει η ανακοίνωση.</p>
      <p>ΚΥΠΕ</p>
    </article>
  </body>
</html>