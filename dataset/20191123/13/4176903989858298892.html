<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/savez-za-srbiju-psg-i-dveri-pozivaju-gradjane-veceras-na-protest-u-beogradu-povodom-doktorata/"/>
    <meta property="og:site_name" content="Krstarica"/>
    <meta property="article:published_time" content="2019-11-23T13:50:04+00:00"/>
    <meta property="og:title" content="Savez za Srbiju, PSG i Dveri pozivaju gradjane večeras na protest u Beogradu povodom doktorata …"/>
    <meta property="og:description" content=" Savez za Srbiju, Pokret slobodnih gradjana (PSG) i Dveri pozvali su danas gradjane da se u 18 časova na Platou ispred Filozofskog fakulteta u Beogradu"/>
  </head>
  <body>
    <article>
      <h1>Savez za Srbiju, PSG i Dveri pozivaju gradjane večeras na protest u Beogradu povodom doktorata …</h1>
      <address><time datetime="2019-11-23T13:50:04+00:00">23 Nov 2019, 13:50</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-zbx9d4oytt.640x360_rss-750x430.jpg"/>
        <figcaption>Foto: Beta</figcaption>
      </figure>
      <p> Savez za Srbiju, Pokret slobodnih gradjana (PSG) i Dveri pozvali su danas gradjane da se u 18 časova na Platou ispred Filozofskog fakulteta u Beogradu pridruže protestu profesora i studenata.</p>
      <p>Protest se održava zbog „ciničnih diskvalifikacija Beogradskog univerziteta koje su stigle s vrha vlasti povodom odluke Etičke komisije vezane za plagijat ministra Siniše Malog“.</p>
      <p>Savez za Srbiju (SzS) ocenio je u pozivu gradjanima da „napadi predstavnika vlasti na Rektorat i profesore Univerziteta u Beogradu predstavljaju odraz nemoći vlasti da prihvate istinu da postoje ljudi od integriteta koji su utvrdili ništavnost doktorata Siniše Malog“.</p>
      <p>„Osudjujemo izjavu Vladimira Djukanovića da su članovi Etičke komisije Univerziteta ‘spodobe’, ‘gomila lezilebovića’ i da im ‘treba zabraniti rad na Univerzitetu’, te da je rektorka ‘najveća sramota Univerziteta’. Izjava Aleksandra Vučića da je reč o ‘političkoj komisiji’ i ‘polupismenoj eliti’ još jedna su potvrda nenormalnosti društva u kome živimo. Bolji poziv na protest od ovih izjava nije potreban“, naveli su iz Saveza za Srbiju.</p>
      <p>PSG je zbog „pokušaja napada na ugled Beogradskog univerziteta“ pozvao na „jačanje solidarnosti i nepristajanje na rušenje autoriteta slobodnih i autonomnih institucija i njihovo pretvaranje u plen i lični posed partije na vlasti“.</p>
      <p>„Nužno je pokazati da je neprihvatljivo neprekidno širenje obima i intenziteta samovlašća, oslonjeno na diskvalifikacije i poništavanje vrednosti ustanova i pojedinaca, čime se Srbija sve više isključuje iz kruga civilizovanih zemalja Evrope“, upozorio je PSG.</p>
      <p>Izjave predstavnika vlasti povodom odluke Univerziteta o doktoratu Siniše Malog osudio je i pokret Dveri, navodeći da profesori i članovi Etičke komisije beogradskog Univerziteta „trpe ogromne pritiske“.</p>
      <p>„Osudjujemo izjavu poslanika SNS Vladimira Djukanovića da su članovi Etičke komisije ‘spodobe’, ‘gomila lezilebovića’ i da im ‘treba zabraniti rad na Univerzitetu’, te da je rektorka ‘najveća sramota Univerziteta’ „, pišu Dveri.</p>
      <p>Dveri osudjuju i izjave predsdnika Srbije i vladajuće SNS Aleksandra Vučića da se „radi o ‘političkoj komisiji’ i ‘polupismenoj eliti’. Ovakve izjave su za nas najbolji poziv za današnji protest“, piše u saopštenju.</p>
      <p>Predsednik Srbije Aleksandar Vučić je danas ocenio da je odluka Odbora za profesionalnu etiku Univerziteta u Beogradu o doktoratu ministra Siniše Malog doneta pod „političko-fizičkiim“ pritiskom, rekao da se on „ne klanja politikantskim odlukama“ i da mu je najvažnije što ministar Mali „odlično radi svoj posao“.</p>
      <p>Ali, „Mali mora da plati i političku cenu, a videćemo šta i kako u budućnosti i zbog toga što nije umeo dobro da proceni“, i što pre tri meseca, kada Vučić smatra da je Mali to još mogao, nije „pokazao celoj Srbiji“ da ga je „baš briga“ i „pocepao doktorat“.</p>
      <p>(Beta)</p>
    </article>
  </body>
</html>