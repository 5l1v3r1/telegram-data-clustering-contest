<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-politsia-marsh-pamyati-transgendernyh-liudei/30288248.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T13:44:32+00:00"/>
    <meta property="og:title" content="На Марші пам’яті трансгендерних людей в Києві затримали 6 осіб за дрібне хуліганство – поліція"/>
    <meta property="og:description" content="Шістьох людей затримали за спроби завадити Маршу пам’яті трансгдендерних людей в Києві 23 листопада, заявляє поліція столиці. Як зазначають у пресслужбі поліції, правоохоронці разом із військовими Н"/>
  </head>
  <body>
    <article>
      <h1>На Марші пам’яті трансгендерних людей в Києві затримали 6 осіб за дрібне хуліганство – поліція</h1>
      <address>
        <time datetime="2019-11-23T13:44:32+00:00">23 Nov 2019, 13:44</time>
      </address>
      <p>Шістьох людей затримали за спроби завадити Маршу пам’яті трансгдендерних людей в Києві 23 листопада, заявляє поліція столиці.</p>
      <p>Як зазначають у пресслужбі поліції, правоохоронці разом із військовими Національної гвардії забезпечували порядок на Михайлівський площі, де відбувалася хода.</p>
      <p>«Під час проведення акції противники заходу намагалися прорвати поліцейський кордон, аби завадити проведенню ходи та влаштували штовханину з правоохоронцями. За протиправні дії поліцейські затримали шістьох найбільш активних громадян та доставили до територіального управління поліції», – повідомляють правоохоронці.</p>
      <p>
        <b>Читайте також: <a href="https://www.radiosvoboda.org/a/news-u-tbilisi-pravoradykaly-pobylys-z-politsijeju-cherez-film-pro-lgbt/30261435.html">Грузія: кілька сотень праворадикалів у Тбілісі побились із поліцією через фільм про ЛГБТ​</a></b>
      </p>
      <p>Згодом, додає пресслужба, на затриманих склали адміністративні протоколи за дрібне хуліганство і відпустили. Кваліфікація передбачає штраф, громадські чи виправні роботи або арешт до 15 діб.</p>
      <p>Марш пам’яті трансгендерних людей відбувся в центрі Києва 23 листопада. Його провела громадська організація «Інсайт» з нагоди Міжнародного дня пам’яті трансгендерних людей, які загинули через трансфобію. У світі цей день зазвичай відзначають 20 листопада.</p>
    </article>
  </body>
</html>