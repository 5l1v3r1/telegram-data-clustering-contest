<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806808/%D8%AF%D9%88%D9%85%DB%8C%D9%86-%D9%86%D8%B4%D8%B3%D8%AA-%D8%B4%D8%A8%DA%A9%D9%87-%D8%AA%D8%A8%D8%A7%D8%AF%D9%84-%D9%81%D9%86%D8%A7%D9%88%D8%B1%DB%8C-%DA%AF%D8%B1%D9%88%D9%87-%D9%87%D8%B4%D8%AA-%D8%A2%D8%B0%D8%B1%D9%85%D8%A7%D9%87-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T13:00:00+00:00"/>
    <meta property="og:title" content="صدرخانلو خبر داد دومین نشست «شبکه تبادل فناوری گروه هشت» آذرماه برگزار می‌شود"/>
    <meta property="og:description" content="شبکه تبادل فناوری گروه هشت (هشت کشور اسلامی در حال توسعه) با همکاری نهاد‌های مختلف علمی و پژوهشی، دومین نشست سرمایه گذاری فناوری TIM را در تاریخ ۱۲ الی ۱۳ آذر ماه سال جاری برگزار می‌کند."/>
  </head>
  <body>
    <article>
      <h1>صدرخانلو خبر داد دومین نشست «شبکه تبادل فناوری گروه هشت» آذرماه برگزار می‌شود</h1>
      <h2>شبکه تبادل فناوری گروه هشت (هشت کشور اسلامی در حال توسعه) با همکاری نهاد‌های مختلف علمی و پژوهشی، دومین نشست سرمایه گذاری فناوری TIM را در تاریخ ۱۲ الی ۱۳ آذر ماه سال جاری برگزار می‌کند.</h2>
      <address>
        <time datetime="2019-11-23T13:00:00+00:00">23 Nov 2019, 13:00</time>
      </address>
      <p>به گزارش گروه فناوری خبرگزاری دانشجو به نقل از مرکز ارتباطات و اطلاع رسانی معاونت علمی و فناوری ریاست جمهوری، شبکه تبادل فناوری گروه هشت (هشت کشور اسلامی در حال توسعه) با همکاری نهاد‌های مختلف علمی و پژوهشی، دومین نشست سرمایه گذاری فناوری TIM را در تاریخ ۱۲ الی ۱۳ آذر ماه سال جاری برگزار می‌کند.</p>
      <p>میلاد صدر خانلو دبیر نشست سرمایه گذاری TIM و رئیس مرکز فن بازار ملی ایران با اعلام زمان برگزاری این نشست، اظهار کرد: یکی از دغدغه‌های حوزه سرمایه گذاری بین المللی، ایجاد زیر ساخت‌های مالی و فنی شرکت‌های دانش بنیان و فناور است. در این نشست سعی داریم تا با استفاده از پتانسیل‌های سرمایه گذاری کشو‌رهای در حال توسعه اسلامی، علاوه بر ایجاد شبکه‌ای از صندوق‌های جسورانه این کشو‌رها، زمینه‌ای فراهم سازیم تا کشور‌های عضو، فرصت‌ها و منابع سرمایه‌گذاری خود را با یکدیگر به اشتراک بگذارند.<br/><br/>وی افزود: در دوره اول این نشست که در پیش از این برگزار شد، چهار پنل تخصصی تشکیل شد که در آن، مدیران صندوق‌های جسورانه از کشور‌های مختلف به بررسی موضوعات روز سرمایه گذاری پرداختند. از جمله دستاورد‌های برگزاری اولین نشست سرمایه گذاری، انعقاد تفاهم نامه میان شرکت شناسا و دو صندوق جسورانه از کشور‌های ترکیه و مالزی و همچنین سرمایه گذاری به مبلغ ۲۲ میلیون دلار توسط یکی از صندوق‌های جسورانه داخل کشورر بود و امیدوار هستیم این دستاورد‌ها در نشست پیش رو با ضریب بیشتر تکرار شود.<br/><br/>صدر خانلو اضافه کرد: از جمله اهداف برگزاری این نشست می‌توان به مواردی همچون «بررسی فرصت‌های سرمایه گذاری بین المللی»، «ایجاد شبکه سرمایه گذاران داخلی و خارجی»، «تامین سرمایه مورد نیاز شرکت‌های دانش بنیان و فناور» اشاره کرد.<br/><br/>دبیر نشست سرمایه گذاری TIM در مورد برنامه‌‎های نشست گفت: در این دوره علاوه بر پنل‌های تخصصی، بخش‌های متنوعی همچون ارائه فرصت‌های سرمایه‌گذاری، داستان استارت‌آپی، معرفی استارت‌آپ‌های منتخب داخلی و خارجی و کارگاه آموزشی برگزار می‌شود.<br/><br/>رئیس مرکز فن بازار ملی ایران در توضیح پنل‌های تخصصی این رویداد افزود: سه پنل تخصصی با موضوعات سرمایه گذاری مشارکتی، پوشش ریسک سرمایه گذاری و تفریق سهام در این نشست برگزار می‌شود.<br/><br/>این رخداد در تاریخ ۱۲ الی ۱۳ آذرماه سال ۹۸ در پارک فناوری پردیس با مشارکت و حضور سرمایه گذاران بیش از ۸ کشور جهان برگزار می‌گردد. علاقه‌مندان جهت کسب اطلاعات بیشتر می‌توانند به آدرس سایت Tim.d۸tten.org مراجعه کنند.<br/><br/>شبکه انتقال و تبادل فناوری هشت کشور اسلامی در حال توسعه (D-۸ TTEN) یک شبکه اطلاعاتی و مبادلاتی میان کشور‌های اندونزی، ایران، بنگلادش، پاکستان، ترکیه، مصر، مالزی و نیجریه است که از طریق ظرفیت‌سازی و اطلاع‌رسانی دستاورد‌ها وظیفه همگرایی و هم‌افزایی بین کشور‌های عضو را در زمینه فناوری بر عهده دارد.</p>
    </article>
  </body>
</html>