<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-karacsonyvaro-rendezvenysorozat-zalaegerszegen/"/>
    <meta property="og:site_name" content="lokál"/>
    <meta property="article:published_time" content="2019-11-23T13:03:23+00:00"/>
    <meta property="og:title" content="Karácsonyváró rendezvénysorozat Zalaegerszegen"/>
    <meta property="og:description" content="Közösségi összefogással és a jótékonyság jegyében szervezik meg az Egerszegi Advent elnevezésű programsorozatot a zalai megyeszékhelyen: a karácsonyvárás időszakában a Dísz téren felépített színpadon több száz óvodás lép fel, megnyitják a szabadtéri jégpályát és hangulatos fényfestéssel világítják m"/>
  </head>
  <body>
    <article>
      <h1>Karácsonyváró rendezvénysorozat Zalaegerszegen</h1>
      <address><time datetime="2019-11-23T13:03:23+00:00">23 Nov 2019, 13:03</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/profimedia-0315326980-1280x832.jpg"/>
      </figure>
      <p>
        <b>Közösségi összefogással és a jótékonyság jegyében szervezik meg az Egerszegi Advent elnevezésű programsorozatot a zalai megyeszékhelyen: a karácsonyvárás időszakában a Dísz téren felépített színpadon több száz óvodás lép fel, megnyitják a szabadtéri jégpályát és hangulatos fényfestéssel világítják meg a belvárost.</b>
      </p>
      <p>Az Egerszegi Advent közösségi élményt nyújtó, különleges programmá vált – mondta el a pénteki programismertető sajtótájékoztatón a város polgármestere. Balaicz Zoltán emlékeztetett arra, hogy Zalaegerszeg korábbi karácsonyváró rendezvénye, az Aranykapu 2015-ben új elnevezést kapott és az elmúlt esztendőkben megjelenésében és műsorkínálatában is megújult.</p>
      <p>A részletekről elmondta, hogy az adventi időszakban a város zenélő órája a Kis karácsony, nagy karácsony dallamát játssza. November utolsó napjaiban megérkezik a város karácsonyfája, az örökzöldet hagyományos színekkel díszítik fel, a belvárost fényfestéssel világítják meg, a városháza előtti téren élő betlehem idézi a karácsonyi hangulatot.</p>
      <p>December 6-án több száz gyermeket látnak vendégül, emellett . az Adventi Kézfogás elnevezésű programban nehéz sorsúaknak is gyűjtenek adományokat. Az adventi forgatagban a Koraszülöttmentő és Gyermekintenzív Alapítvány és a civil szervezetek, köztük a Zalaegerszegi Női Szalon külön pavilonban, folyamatos programokkal lesz jelen – fűzte hozzá Balaicz Zoltán.</p>
      <p>Tompa Gábor, a Kvártélyház Szabadtéri Színház Kft. ügyvezetője a november 30. és december 24. között szervezett színpadi produkciókról elmondta: az Egerszegi Advent időszakában több száz óvodás lép fel a Dísz téren és a városhoz kötődő színművészek adnak műsorokat. A kórusok – köztük a Canterina Kamarakórus, a Pálóczi Horváth Ádám zeneiskola növendékei – zenei összeállítást, az Albatrosz tánccsoport látványos műsort mutat be és fellépnek majd a város nyugdíjas csoportjai is. A könnyűzenei programok közül Tompa Gábor kiemelte, hogy december 5-én Mikulás koncerttel várják a látogatókat, december 7-án pedig a Columbolam Unit lép fel a Dísz téren.</p>
      <p>Az adventi kirakodóvásárt november 27-én nyitják meg a Dísz téren, ahol kereskedők, vendéglátók és kézművesek lesznek jelen – jelezte Tóthné Prenner Beáta, a KISOSZ megyei elnöke. Az Európa téren a Göcseji Kézműves Egyesület kézművesei és iparművészei mutatkoznak be termékeikkel, a kézművesek munkabemutatókat is tartanak, segítségükkel a gyermekek akár mézeskalácsokat is süthetnek.</p>
    </article>
  </body>
</html>