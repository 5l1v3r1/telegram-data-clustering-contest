<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/international/viral-brazilian-model-arrested-after-taking-topless-picture-with-assault-rifle-and-pistol-dgtl-1.1074343"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T13:51:38+00:00"/>
    <meta property="og:title" content="সাময়িকভাবে পার পেলেও ইনস্টাগ্রামে বন্দুক হাতে ‘টপলেস’ ছবিই ধরিয়ে দিল মডেলকে"/>
    <meta property="og:description" content="গাড়ির গোপন কুঠুরি থেকে উদ্ধার হয়১০টি ৯এমএম ক্যালিবারের পিস্তল, ৪৮৪টি ৯এমএম ক্যালিবারের কার্তুজ ও একটি ২২৩ ক্যালিবারের রাইফেল।কিন্তু সারা দাবি করেন,বন্দুকের বিষয়ে তিনি কিছুই জানেন না।"/>
  </head>
  <body>
    <article>
      <h1>সাময়িকভাবে পার পেলেও ইনস্টাগ্রামে বন্দুক হাতে ‘টপলেস’ ছবিই ধরিয়ে দিল মডেলকে</h1>
      <address><time datetime="2019-11-23T13:51:38+00:00">23 Nov 2019, 13:51</time> by <a rel="author">সংবাদ সংস্থা</a></address>
      <p><a href="https://www.anandabazar.com/topic/gun">আগ্নেয়াস্ত্র</a> রাখার অভিযোগ ছিল তাঁর বিরুদ্ধে। শেষ পর্যন্ত সোশ্যাল মিডিয়ায় পোস্ট করা ছবিই ধরিয়ে দিল ইনস্টাগ্রাম মডেল গ্যাব্রিয়েলা সারা-কে।</p>
      <p><a href="https://www.anandabazar.com/topic/brazil">ব্রাজিলে</a>র ওই ইনস্টাগ্রাম মডেলের বিরুদ্ধে অবৈধ আগ্নেয়াস্ত্র মামলা করে পুলিশ। জিজ্ঞাসাবাদের সময় তিনি পুলিশের কাছে দাবি করেন, ওই অস্ত্রের বিষয়ে কিছু জানেন না। পরে সেই ইনস্টাগ্রামেই পুলিশ তাঁর আগ্নেয়াস্ত্র হাতে বেশ কয়েকটি ছবি দেখতে পায়। তার পরেই গ্রেফতার করা হয় বছর উনিশের সারাকে।</p>
      <p>এর আগেও সারাকে গ্রেফতার করেছে পুলিশ। গত অক্টোবরেই বয়ফ্রেন্ডের সঙ্গে গাড়িতে করে সাও পাওলোতে গিয়েছিলেন তিনি। সেখানে পুলিশ তাঁদের গাড়িতে তল্লাশি চালিয়ে প্রচুর অস্ত্র উদ্ধার করে। গাড়ির গোপন কুঠুরি থেকে উদ্ধার হয় ১০টি ৯ এমএম ক্যালিবারের পিস্তল, ৪৮৪টি ৯ এমএম ক্যালিবারের কার্তুজ ও একটি ২২৩ ক্যালিবারের রাইফেল। কিন্তু সারা দাবি করেন, বন্দুকের বিষয়ে তিনি কিছুই জানেন না।</p>
      <p>
        <b>আরও পড়ুন: <a href="https://www.anandabazar.com/international/viral-video-a-shoplifter-is-spotted-wearing-9-jeans-at-the-same-time-dgtl-1.1074299">৯টি জিন্স পরে পালাতে গিয়ে এই মহিলার কী হল দেখুন</a></b>
      </p>
      <p>পুলিশ সারা ও তাঁর বয়ফ্রেন্ড বছর চব্বিশের থিয়াগো দা সিলভা-র বিরুদ্ধে মামলা দায়ের করে। তবে মামলা চললেও সারা জামিনে ছাড়া পেয়ে যান। তদন্ত চলতে থাকে। তদন্তকারীরা আরও তথ্যপ্রমাণ জোগাড়ের চেষ্টা চালিয়ে যান। বিভিন্ন সূত্র ধরে এগোতে গিয়ে তাঁরা সোশ্যাল মিডিয়াতেও তল্লাশি চালান। এর পরেই তাঁদের হাতে আসে গুরুত্বপূর্ণপ্রমাণ। সারার ইনস্টাগ্রামে পাওয়া যায় বেশ কিছু ছবি। যেখানে বন্দুক নিয়ে বেশ পোজ দিয়ে ছবি তুলেছেন সারা। একটি ছবিতে আবার তিনি ‘টপ লেস’। এক হাতে রাইফেল, অন্য হাতে ফোন নিয়ে আয়নার সামনে দাঁড়িয়ে ছবি তোলেন তিনি। পুলিশের ধারণা, সারা ও তাঁর বয়ফ্রেন্ড আগ্নেয়াস্ত্রের চোরাচালানের সঙ্গে যুক্ত।</p>
      <p>
        <b>আরও পড়ুন: <a href="https://www.anandabazar.com/international/viral-video-tesla-cybertruck-s-shatterproof-glass-breaks-at-launch-in-los-angeles-dgtl-1.1074061">উদ্বোধনেই বিপত্তি, বলের আঘাতে ভাঙল টেসলার নতুন গাড়ির কাচ!</a></b>
      </p>
      <p>ছবিগুলি সামনে আসার পরই শনিবার সারা-কে ফের গ্রেফতার পুলিশ। এ দিন সারা তাঁর এক বোনের বিয়েতে যাওয়ার জন্য বিউটি পার্লারে সাজছিলেন। সেই সময় তাঁকে গ্রেফতার করা হয় বলে জানিয়েছে ব্রাজিলের ‘মেট্রোপোলেস’নিউজ সাইট। সারা-কে আপাতত পুলিশি হেফাজতে রাখার নির্দেশ দিয়েছে আদালত।</p>
      <p>
        <b>আরও পড়ুন: <a href="https://www.anandabazar.com/international/viral-video-a-philippine-airlines-plane-spits-fire-and-spews-black-smoke-in-air-dgtl-1.1074057">আকাশে বিমান, ইঞ্জিন থেকে বার হচ্ছে আগুন, কালো ধোঁয়া!</a></b>
      </p>
      <p>সারার ইনস্টাগ্রাম হ্যান্ডলটি অবশ্য শনিবার খুঁজতে গিয়ে আর পাওয়া যায়নি। তথ্যপ্রযুক্তি বিশেষজ্ঞদের মতে, হয় সারা সেটি নিজেই ডিলিট করে দিয়েছেন অথবা পুলিশ তদন্তের স্বার্থে সেটিকে ইনঅ্যাকটিভ করে রেখেছে।</p>
    </article>
  </body>
</html>