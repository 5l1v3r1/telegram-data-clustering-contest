<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/nustebsite-suzinoje-kiek-kainuoja-mamu-pagaminti-rankdarbiai-1752176/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T13:50:00+00:00"/>
    <meta property="og:title" content="Nustebsite sužinoję, kiek kainuoja mamų pagaminti rankdarbiai"/>
    <meta property="og:description" content="Reklama"/>
  </head>
  <body>
    <article>
      <h1>Nustebsite sužinoję, kiek kainuoja mamų pagaminti rankdarbiai</h1>
      <address><time datetime="2019-11-23T13:50:00+00:00">23 Nov 2019, 13:50</time> by <a rel="author" href="https://www.ve.lt/autoriai/jonas-valaitis/" target="_blank">Jonas VALAITIS</a></address>
      <p>Reklama</p>
      <p>
        <b>„Butelį nusipirkti už 20 eurų nė vienam nėra sunku. Bet nueiti ir nusipirkti rankų darbo kojines, žaislą ar patalynę - tai jau per brangu. Kur tos mūsų vertybės? Juk galima parsinešti daiktą, į kurį įdėta visa širdis, ir turėti jį amžinai“, - kalbėjo šeštadienį Klaipėdos piliavietėje vykusios išskirtinės mamų rankdarbių mugės organizatorė Valda Plisienė.</b>
      </p>
      <p>Mugė išskirtinė todėl, nes joje savo rankdarbius pardavinėjo vien mamos, kurioms padėjo ir jas palaikė vaikai.</p>
      <p>
        <b>Moterys - kuriančios asmenybės</b>
      </p>
      <p>„Mes su viena mama mėginome organizuoti įvairių renginių motinoms. Ir pastebėjome, kad į mamas mažai kreipiamas dėmesys, jeigu jos nėra socialinės rizikos grupėje arba itin nukentėjusios. Tad jeigu tu esi vidutinėje ekonominėje klasėje, tu tarytum nepastebima, ypač - mamos. Bet juk jos vaikams atiduoda visą save, o pamiršta, kad yra ir jų poreikiai“, - apie tai, kaip kilo mintis suorganizuoti tokią mugę, kurioje mamos galėtų pademonstuoti savo talentus ir taip save išreikšti, kalbėjo V. Plisienė</p>
      <p>Ji teigė, kad šia muge taip pat siekiama įkvėpti mamas ir paskleisti žinią, jog moterys nėra tik vaikų auklės ar žmonos. „Jos yra kuriančios asmenybės“, - pabrėžė ji.</p>
      <p>V. Pisienė skaičiavo rankdarbių mugėje susibūrė virš 50 mamų kartu su vaikais. „Galima rasti ir mezgėjų, ir siuvėjų. Pardavinėjami sūriai, saldainiai - čia yra visko. Nėra vienos tematikos daiktų. Mamos atėjo parodyti viską, ką moka", - džiaugėsi renginio organizatorė.</p>
      <p>Reklama</p>
      <p>Dauguma mugėje sutiktų ir „Vakarų ekspreso“ pakalbintų mamų teigė tokioje mugėje dalyvaujančios kone pirmą kartą, tad tai - tikras išbandymas. Dalis prekiautojų rankdirbius tik demonstravo, kitos jais ir prekiavo. Tiesa, vaikštant tarp prekystalių, akys raibo ne tik nuo prekių grožio, tačiau ir nuo kainų.</p>
      <p>
        <b>Už vaikišką suknelę - 100 eurų</b>
      </p>
      <p>„Mano gaminiai skirti patiems mažiausiems: nuo gimimo iki 1-2 metų vaikučiams. Galiu sakyti, kad gaminiai auga kartu su manimi. Juos pradėjau kurti, kai gimė mano pačios vaikas. Reikėjo jį šiltai aprengti", - šypsojosi klaipėdietė Dovilė Dirvonė.</p>
      <p>Moteris prekiavo savo megztais glaustinukais, vaikiškomis kojinėmis.</p>
      <p>„Glaustinukai velkami vaikui ant šliaužtinukų, pėdkelnių. Čia tarytum prailginta liemenė, susegama per pleištą", - paaiškino prekiautoja.</p>
      <p>Mama pasakojo, kad šiais mugei paruoštus vaikiškus rūbelius ruošė jau nuo vasaros. „Už kojines prašau nuo 6 eurų. Glaustinukai kainuoja nuo 25 iki 35 eurų. Tačiau proginė vaikiška suknelė kainuoja ir 100 eurų. Pavyzdžiui, ji puikiai tinka krikštynoms“, - komentavo linksmai nusiteikusi D. Dirvonė.</p>
      <p>Reklama</p>
      <p>
        <b>Kojinės vaikams</b>
      </p>
      <p>Regis, mugėje mamos labiausiai rūpinosi prekėmis, skirtoms vaikais. Štai klaipėdietė Eglė Valaitienė pardavinėjo kojinių rinkinius mažiems vaikams.</p>
      <p>„Mėnesio darbas. Kone pardaviau vakarus, kad jas pagaminčiau", - sakė ji.</p>
      <p>Anot E. Valaitienės, pirkėjų poreikiai - itin įvairūs. „Todėl atsižvelgiu į pirkėjų norus. Dabar pasidariau kojines, kurios tinka 7 mėnesių vaikui. Tačiau jeigu žmogus pageidauja, galima numegzti ir didesnį dydį specialiu užsakymu", - sakė ji.</p>
      <p>Moteris teigė siuvamoms kojinėms perkanti aukštos kokybės siūlus, tad ir pačių pirkinių kainos yra atitinkamos.</p>
      <p>„Nesinori žmogui parduoti daikto, kuris pirmą kartą išskalbtas išblunka, susitraukia, ištįsta. Tad norisi parduoti kokybišką daiktą. Kitaip nemoku", - kalbėjo ji.</p>
      <p>Reklama</p>
      <p>Vaikiškų kojinių rinkinį buvo galima įsigyti nuo 14 iki 32 eurų.</p>
      <p>
        <b>Šventiniai vainikai</b>
      </p>
      <p>Dalis mamų klaipėdiečių nusprendė klaipėdiečius paruošti ir Kalėdiniam laikotarpiui. Štai iš Šilalės specialiai į Klaipėdoje vykstančią mamų mugę atvykusi Roberta Pocienė pardavinėjo šventinius vainikus, papuoštus rankų darbo gėlėmis, sulankstytomis specialiu storu popieriumi.</p>
      <p>„Reikia noro, gebėjimų. Rodydama šias gėles noriu atskleisti, ką gali žmogaus rankos“, - sakė ji.</p>
      <p>Moteris pasakojo, kad rankdarbius paruošė vos per 2 savaites, tad vertėsi kone per galvą. Būta ir nemiegotų naktų.</p>
      <p>Tačiau rezultatas ją džiugino - prekystalis atrodė įspūdingai.</p>
      <p>Reklama</p>
      <p>Nors ant jo buvo padėtos ir iš popieriaus sulankstytos gėlės, klaipėdietė teigė atskirai jomis neprekiaujanti - jos tikslas buvo jas tik pademonstruoti.</p>
      <p>„Aš mielai pamokyčiau kitus, jei šie mane pakviestų, kaip jas pagaminti", - juokėsi R. Pocienė</p>
      <p>Tuo metu jos pagamintus medinius ir įvairiais raštais išraižytus vainikus, papuoštus šiomis gėlėmis, mugės lankytojai galėjo įsigyti nuo 20 eurų. Didžiausias vainikas kainavo 30 eurų.</p>
      <p>
        <b>50 eurų - už didžiausią vainiką</b>
      </p>
      <p>Tuo metu klaipėdietė Donata Klintavičienė prekiavo kiek kitokiais kalėdiniais vainikais - papuoštais iš šventinių papuošimų ir net apraizgytais girliandomis.</p>
      <p>„Pradėjau gaminti nuo vasaros. Regis, netikėtai atradau hobį“, - kalbėjo ji.</p>
      <p>Reklama</p>
      <p>Pats mažiausias moters pagamintas vainikas kainuoja vos 10 eurų. Tačiau didžiausias - 60 eurų. Jis papuoštas ir lemputėmis.</p>
    </article>
  </body>
</html>