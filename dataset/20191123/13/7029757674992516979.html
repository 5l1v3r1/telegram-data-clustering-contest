<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/ot-arteks-se-pozovavat-na-avtoriteti-sreshtu-iskaniyata-na-kmeta-na-lozenets.html"/>
    <meta property="og:site_name" content="News.bg"/>
    <meta property="article:published_time" content="2019-11-23T13:02:11+00:00"/>
    <meta property="og:title" content="От &quot;Артекс&quot; се позовават на авторитети срещу исканията на кмета на &quot;Лозенец&quot;"/>
    <meta property="og:description" content="Чакат решението на ВАС"/>
  </head>
  <body>
    <article>
      <h1>От "Артекс" се позовават на авторитети срещу исканията на кмета на "Лозенец"</h1>
      <address>
        <time datetime="2019-11-23T13:02:11+00:00">23 Nov 2019, 13:02</time>
      </address>
      <p>Малко след като <b><a href="https://news.bg/regions/db-otgovori-na-dnsk-dopalvaneto-na-razreshenie-za-stroezh-ne-e-prezaverka.html">от "Демократична България" оспориха</a> решението на ДНСК</b>, че допълнението на разрешение за строеж не е презаверка за строителство, от компанията "Артекс" отговориха дори и с видеообръщение. </p>
      <p>Според строителната фирма, <b>с решение от 30 юли 2019 г. Софийският административен съд потвърди валидността на Разрешението за строеж на многофункционалната сграда "Златен век"</b> и отмени заповедта на ДНСК за спирането на строежа. Те уверяват, че очакват решението на Върховния административен съд (ВАС) по казуса, за да продължим строежа, тъй като уважаваме върховенството на закона.</p>
      <p>Напомняме също, че <b>съдът счита, че съобразно практиката на ВАС</b>, <b>десетгодишното разрешение за строеж на този и други подобни строежи, които промяната на ЗУТ е заварила през 2017</b> г., ще изтече през 2028 г.</p>
      <p>Припомняме, според кмета на столичния район "Лозенец" Върховният административен съд (ВАС) няма практика по прилагането на чл. 153 от Закона за устройство на територията (ЗУТ) след измененията му от началото на 2017 г., противно на твърденията от фирма "Артекс".</p>
      <p>Компанията се позовава на множество авторитети. </p>
      <p>"Решението на съда е подкрепено от множество официални правни становища на авторитетни правни експерти като проф. Огнян Герджиков, проф. Дончо Хрусанов, проф. Иван Русчев, проф. Димитър Костов, проф. Иван Тодоров, Явор Зартов и други", пишат от компанията.</p>
      <p>Те изтъкват, че инвестират не само в честния бизнес и икономиката на България, но и създават нови стандарти за качество.</p>
      <p>"Вярваме, че резултатите от нашите усилия са много по-трайни от <b><a href="https://news.bg/politics/arteks-plashat-da-sadyat-vsichki-oklevetili-gi-za-zamenkata-s-tsvetanov.html">десетки управленски мандати</a></b> и подкрепата на обществото ни задължава да продължим да се борим за едно по-светло бъдеще и по-добра и независима бизнес среда в България", се казва в изявление на компанията. </p>
      <p>Припомняме, на 6 април от "Артекс" изпратиха позиция до медиите, в която заявиха, че <a href="https://news.bg/society/arteks-prekratyava-stroezha-na-zlaten-vek.html">преустановяват строежа на "Златен век"</a>, съобразявайки се с <a href="https://news.bg/politics/borisov-naredi-dnsk-da-spre-stroezha-na-zlaten-vek.html">разпореждането на министър-председателя.</a></p>
      <p>ДНСК направи 2 проверки и първоначалните констатации бяха, че <a href="https://news.bg/regions/nebostargachat-zlaten-vek-e-zakonen-obyavi-dnsk.html">всичко около строителството на "Златен век" е редовно</a>.</p>
      <p>Това стана повод за <a href="https://news.bg/society/stolichani-blokiraha-za-30-minuti-cherni-vrah-s-protest-sreshtu-zlaten-vek.html">протести</a> на столичани. Недоволството беше насочено към шефа на ДНСК арх. Иван Несторов, като <a href="https://news.bg/bulgaria/iskat-ostavkata-na-shefa-na-dnsk.html">протестиращите не веднъж поискаха неговата оставка</a>.</p>
      <p>Строителната фирма стана обект на <a href="https://news.bg/economics/nap-podhvashta-sdelkite-na-arteks.html">проверка и от Националната агенция по приходите (НАП)</a>.</p>
      <p>Малко след местните избори, на 21 ноември 2019 г. от "Демократична България обявиха, че <a href="https://news.bg/politics/demokratichna-balgariya-nastoyava-dnsk-da-spre-zlaten-vek.html">разрешението за строеж на "Златен век" вече е загубило правното си действие.</a></p>
      <p>На следващия ден - 22 ноември, по повод искането на новия кмет на район "Лозенец" Константин Павлов ДНСК да премахне сградата "Златен век", от "Артекс" изпратиха позиция до медиите, в която заявяват, че <a href="https://news.bg/crime/arteks-opredeli-za-nezakonosaobrazno-iskaneto-na-noviya-kmet-na-rayon-lozenets.html"><b>намеренията му не кореспондират със законността и решение на съда</b>.</a></p>
      <p>От "Артекс" поясняват, че очакват окончателното решение на Върховния административен съд по казуса, за да продължат строежa, тъй като уважават върховенството на закона.</p>
      <p>След това <a href="https://news.bg/politics/sadat-ne-e-seziran-za-zakonnostta-na-nebostargacha-zlaten-vek.html">"<b>Демократична България" отговори на позицията на "Артекс</b>".</a></p>
      <p>Съдът не е сезиран с въпрос за законността на небостъргача "Златен век" и затова не се е произнасял. Висящият пред него спор е за спиране на строителството. С какъвто и резултат да приключи този спор, това не е препятствие за установяване и премахване на незаконно строителство на обект "Златен век", отбелязва партията.</p>
    </article>
  </body>
</html>