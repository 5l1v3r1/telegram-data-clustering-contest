<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Mirna-setnja-u-Sarajevu-u-znak-podrske-sticenicima-Zavoda-Pazaric/570110?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T13:03:12+00:00"/>
    <meta property="og:title" content="Mirna šetnja u Sarajevu u znak podrške štićenicima Zavoda Pazarić"/>
    <meta property="og:description" content="SARAJEVO - Građani Sarajeva okupili su se danas ispred Vječne vatre kako bi pokazali da nisu odustali od zahtjeva i da traže rješenje problema u Zavodu za zbrinjavanje mentalno invalidne djece i omladine Pazarić, ali i u drugim ustanovama koje trebaju voditi brigu o ovoj djeci."/>
  </head>
  <body>
    <article>
      <h1>Mirna šetnja u Sarajevu u znak podrške štićenicima Zavoda Pazarić</h1>
      <address><time datetime="2019-11-23T13:03:12+00:00">23 Nov 2019, 13:03</time> by <a rel="author">N.N.</a></address>
      <p>SARAJEVO - Građani Sarajeva okupili su se danas ispred Vječne vatre kako bi pokazali da nisu odustali od zahtjeva i da traže rješenje problema u Zavodu za zbrinjavanje mentalno invalidne djece i omladine Pazarić, ali i u drugim ustanovama koje trebaju voditi brigu o ovoj djeci.</p>
      <p>Nakon kratkog obraćanja, mirno su prošetali do Parlamenta Federacije BiH gdje su ponovo iznijeli svoje zahtjeve i poručili da neće odustati od borbe za ovu djecu.</p>
      <p>Spomenka Stanišić je majka mladića s poteškoćama u razvoju koji je do septembra ove godine pohađao nastavu i edukacije u Centru Vladimir Nazor. Od 1. septembra 16 djece s poteškoćama u razvoju više ne mogu ići u ovu ustanovu.</p>
      <p>"Oni su, nakon što su završili školu, pohađali svaki dan radionicu od osam do 11 sati. Za tu radionicu novčane donacije davala je Turska i dok je bio direktor Mersudin Kadrić on je podržavao taj program i borio se. Sada je došla nova direktorica koja je odlučila da to ukine, a kao objašnjenje rekla je da oni imaju više od 21 godinu i ne mogu pohađati te radionice", kazala je Stanišić.</p>
      <p>Istakla je kako su se obraćali ministrstvu i drugima, ali njihova djeca i dalje su "na ulici" što je negativno uticalo na njihovo stanje i napredak koji su postigli tokom ovih godina.</p>
      <p>"Ovo što se dešava u Pazariću je grozno i sve ih treba smjestiti u zatvor, ali i u Vladimir Nazor je haos. I tu imate, kao i u Pazariću, više ekonomista i drugih umjesto logopeda i drugih stručnjaka. Ja sam svoje dijete privatno morala voditi i logopedu i drugima. Država mi nikada nije pomogla", dodala je ona.</p>
      <p>Rijad Arslanović koji od prvog dana podržava proteste kao građanin kazao je da traže sistemsko rješenje za sve ustanove koje brinu o djeci s poteškoćama u razvoju i formiranje komisija koje će činiti stručne osobe i roditelji ove djece koje će nadzirati njihov rad i pomagati djeci.</p>
      <p>"Ukoliko budemo istrajni možemo doći do ispunjena naših zahtjeva. Pozivamo sve sociologe, defektologe i druge stručnjake da nam pomognu jer mi smo samo građani koji žele pomoći djeci", rekao je Arslanović.</p>
      <p>Komentarišući navode članova Vlade FBiH da nisu znali za ovaj problem u Zavodu Pazarić, kazao je da je to pokazatelj koliko oni nisu stručni i ne žele znati.</p>
      <p>"To u nama budi samo veću želju da se borimo za ovu djecu. Nadam se da će svi u jednom trenutku stati uz njih", rekao je.</p>
      <p>Građani su i ovaj put držali transparente na kojima je pisalo "Je li vas stid?", "Šta biste da su vaša djeca?", "Djeca su ukras svijeta"...</p>
      <p>Juče su predali zahtjeve upućene premijeru FBiH Fadilu Novaliću i resornom ministru Vesku Drljači. Poručili su da će se okupljati svaki dan dok sva djeca ne budu sigurna i imala adekvatnu njegu i brigu u ovim ustanovama, prenosi "Klix.ba".</p>
      <hr/>
      <figure>
        <iframe src="https://www.youtube.com/embed/F9gmd4-G77Q" width="640" height="360" data-service="Youtube" scrolling="no"/>
      </figure>
    </article>
  </body>
</html>