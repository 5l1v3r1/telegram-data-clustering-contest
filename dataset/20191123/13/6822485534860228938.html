<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902079.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T13:28:00+00:00"/>
    <meta property="og:title" content="نوبخت: دشمنان، واردات دارو و غذا را نیز تحریم کرده‌اند"/>
    <meta property="og:description" content="به گزارش ایرنا، «محمدباقر نوبخت» روز شنبه در مراسم امضای تفاهمنامه ساخت ۲۰ هزار نیروگاه خورشیدی کوچک مقیاس، افزود: دشمنان از نظر خود تحریم‌های فلج کننده‌ای را علیه کشورمان اعمال کرده‌اند."/>
  </head>
  <body>
    <article>
      <h1>نوبخت: دشمنان، واردات دارو و غذا را نیز تحریم کرده‌اند</h1>
      <address>
        <time datetime="2019-11-23T13:28:00+00:00">23 Nov 2019, 13:28</time>
      </address>
      <p>رییس سازمان برنامه و بودجه با بیان اینکه بزرگترین تحریم تاریخ معاصر علیه کشور ما اعمال شده است، گفت: دشمنان حتی امروز نفت و غذا را نیز تحریم کرده‌اند به طوری که قصد دارند تا نگذارند حتی یک بشکه نفت را برای واردات دارو و غذا صادر کنیم.</p>
      <p>به گزارش ایرنا، «محمدباقر نوبخت» روز شنبه در مراسم امضای تفاهمنامه ساخت ۲۰ هزار نیروگاه خورشیدی کوچک مقیاس، افزود: دشمنان از نظر خود تحریم‌های فلج کننده‌ای را علیه کشورمان اعمال کرده‌اند.</p>
      <p>وی با اشاره به فرارسیدن هفته بسیج افزود: بسیج در دوره‌های مختلف توانسته به وظایف خود عمل کرده و از ظرفیت‌هایش برای خدمت به کشور استفاده کرده است.</p>
      <p>رییس سازمان برنامه و بودجه با اشاره به طرح‌های در دستور کار، گفت: در کنار برنامه‌های رسمی، برخی طرح‌های جهادی را نیز در بخش‌های مختلف مانند مسکن و نیرو در دست اجرا داریم.</p>
      <p>نوبخت اضافه کرد: باید در بخش‌هایی مانند مسکن به حدی ساخت و ساز انجام شود تا مسکن ارزان در اختیار همه قرار بگیرد، و در این راستا، طرحی با همکاری بنیاد مسکن و کمیته امداد اجرا می‌شود تا مسکن محرومان ساخته شود.</p>
      <p>وی با بیان اینکه طرح جهاد روشنایی نیز با هدف تقویت قدرت اقتصادی خانوارهای نیازمند اجرا می‌شود، گفت: برای همه استان ها برنامه‌های اشتغالزایی جداگانه در نظر گرفته شده است.</p>
      <p>سردار «غلامرضا سلیمانی» رئیس سازمان بسیج مستضعفین نیز در این مراسم گفت: با توجه به تحریم‌ها و فشارهای حداکثری دشمنان اجرایی طرح‌هایی مانند ساخت نیروگاه‌های کوچک مقیاس خورشیدی، اثرات راهبردی در زندگی و اقتصاد کشور دارد.</p>
      <p>وی افزود: باید با همکاری دستگاه‌های مختلف، جبهه واحدی برای حل مشکلات مختلف تشکیل شود.</p>
      <p>سلیمانی با اشاره به مشارکت بسیج در اجرای این طرح، اضافه کرد: بسیج دارای شبکه گسترده‌ای است که هر جا وارد شده توانسته تحولات بزرگی را ایجاد کند.</p>
      <p>رئیس سازمان بسیج مستضعفین ادامه داد: در قالب این طرح، ۲۰ هزار نیروگاه کوچک ساخته می‌شود که در مجموع ظرفیت تولید ۱۰۰ مگاوات برق را دارد.</p>
      <p>وی اضافه کرد: در این طرح ۱۴ هزار خانوار تحت پوشش کمیته امداد و ۶ هزار خانوار تحت پوشش سازمان بهزیستی مشارکت دارند.</p>
      <p>رئیس سازمان بسیج مستضعفین گفت: در مراحل بعدی، شمار این نیروگاه‌ها به ۱۰۰ هزار واحد افزایش یافته که در مجموع ۵۰۰ مگاوات برق را تولید خواهند کرد.</p>
      <p>«مرتضی بختیاری» رییس کمیته امداد نیز در این مراسم گفت: ساخت این نیروگاه‌ها مزیت‌های متعددی دارد که از جمله آنها افزایش درآمد خانوارها و کمک به ماندگاری آنها در روستاهاست.</p>
      <p>وی با بیان اینکه حتی این طرح می تواند باعث مهاجرت معکوس به روستاها نیز شود، اضافه کرد: در صورت افزایش تولید برق می‌توان از آنها برای صادرات نیز بهره گرفت.</p>
      <p>تفاهمنامه ساخت ۲۰ هزار نیروگاه خورشیدی کوچک مقیاس امروز (شنبه) بین سازمان برنامه و بودجه، سازمان بسیج مستضعفین و کمیته امداد امام خمینی (ره) امضا شد.</p>
    </article>
  </body>
</html>