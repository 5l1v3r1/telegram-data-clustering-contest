<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198358/misos-synomosies-psemata-o-sasa-mparon-koen-gia-to-rolo-kai-tin-anagki-elegxoy-ton-social-media"/>
    <meta property="og:site_name" content="CNN.gr"/>
    <meta property="article:published_time" content="2019-11-23T13:40:58+00:00"/>
    <meta property="og:title" content="«Μίσος, συνωμοσίες, ψέματα»: Ο Σάσα Μπαρόν Κόεν για το ρόλο και την ανάγκη ελέγχου των social media"/>
    <meta property="og:description" content="Ο Βρετανός κωμικός Σάσα Μπαρόν Κόεν δήλωσε ότι αν το Facebook υπήρχε τη δεκαετία του 1930, θα είχε επιτρέψει στον Αδόλφο Χίτλερ να αναρτήσει αντισημιτικές..."/>
  </head>
  <body>
    <article>
      <h1>«Μίσος, συνωμοσίες, ψέματα»: Ο Σάσα Μπαρόν Κόεν για το ρόλο και την ανάγκη ελέγχου των social media</h1>
      <h2>Ο Βρετανός κωμικός Σάσα Μπαρόν Κόεν δήλωσε ότι αν το Facebook υπήρχε τη δεκαετία του 1930, θα είχε επιτρέψει στον Αδόλφο Χίτλερ να αναρτήσει αντισημιτικές διαφημίσεις.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:40 , 23 November 2019</p>
      <p>«Αν τους πληρώσετε, <b>το Facebook θα αναρτήσει οποιαδήποτε “πολιτική” διαφήμιση θέλετε</b>, <b>ακόμη κι αν είναι ψέμα</b>. Και μάλιστα θα σας βοηθήσουν να στοχεύσετε αυτά τα ψέματα στους χρήστες τους για καλύτερο αποτέλεσμα», κατήγγειλε ο Μπαρόν Κόεν στη διάρκεια ομιλίας του την Πέμπτη το βράδυ στο συνέδριο που διοργάνωσε στη Νέα Υόρκη η οργάνωση για την καταπολέμηση του αντισημιτισμού Anti-Defamation League.</p>
      <blockquote>«Με βάσει αυτή την παράλογη λογική, αν το Facebook υπήρχε τη δεκαετία του 1930, θα είχε επιτρέψει στον Χίτλερ να αναρτήσει διαφημίσεις των 30 δευτερολέπτων για τη “λύση” του στο “πρόβλημα των Εβραίων”», πρόσθεσε ο Βρετανός κωμικός, γνωστός για το ακραίο χιούμορ του.</blockquote>
      <p>Ο Μπαρόν Κόεν τόνισε ότι είναι «κρίσιμης σημασίας να <b>επανεξετάσουμε τους ιστότοπους κοινωνικής δικτύωσης</b> και πώς αυτοί διασπείρουν μίσος, συνωμοσίες και ψέματα». Μάλιστα αμφισβήτησε τον χαρακτηρισμό προπύργιο «ελεύθερης έκφρασης» που έχει δώσει ο ιδρυτής του Μαρκ Ζάκερμπεργκ στο Facebook.</p>
      <p>«Πιστεύω ότι όλοι συμφωνούμε πως <b>δεν θα πρέπει να προσφέρουμε μια ελεύθερη πλατφόρμα στους φανατικούς και τους παιδόφιλους</b> για να κάνουν ευρέως γνωστές τις απόψεις τους και να στοχοθετούν τα θύματά τους», κατήγγειλε.</p>
      <p>«Ο Σάσα Μπαρόν Κόεν διαστρέβλωσε την πολιτική του Facebook», απάντησε εκπρόσωπος της εταιρείας μιλώντας στο AFP.</p>
      <p>«Στην πλατφόρμα μας απαγορεύεται ο λόγος μίσους (…) Κανείς, περιλαμβανομένων των πολιτικών προσωπικοτήτων, δεν μπορεί να υπερασπίζεται ή να προωθεί το μίσος, τη βία ή τους μαζικούς φόνους στο Facebook», πρόσθεσε.</p>
      <p>Ο επικεφαλής του Twitter Τζακ Ντόρσι ανακοίνωσε στα τέλη Οκτωβρίου ότι θα απαγορευθούν όλες οι πολιτικές διαφημίσεις στον ιστότοπο κοινωνικής δικτύωσης, με εξαίρεση όσες προωθούν καλούς σκοπούς, όπως η υπεράσπιση του περιβάλλοντος ή η κοινωνική ισότητα.</p>
      <p>Την Τετάρτη η Google επεσήμανε ότι θα αυστηροποιήσει τους κανόνες της για τις πολιτικές διαφημίσεις, κυρίως για να απαγορεύσει τη δημοσίευση προφανώς ψευδών μηνυμάτων και να εμποδίσει τη συγκεκριμένη στόχευση ψηφοφόρων.</p>
      <p>Αντίθετα το Facebook είχε ανακοινώσει τον Σεπτέμβριο ότι δεν θα επιβάλει περιορισμούς στις πολιτικές διαφημίσεις, εκτιμώντας ότι σε γενικές γραμμές είναι προς το συμφέρον των χρηστών να τις βλέπουν, μια απόφαση που προκάλεσε πολλές επικρίσεις.</p>
      <p>Παράλληλα ο ιστότοπος κοινωνικής δικτύωσης αυστηροποίησε τους κανόνες του για τη διαφάνεια σε ό,τι αφορά τα πολιτικά μηνύματα προκειμένου να φαίνεται ξεκάθαρα ποιος έβαλε τη διαφήμιση.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198453/hacking-democracy-hmerida-gia-tin-idiotikotita-kai-ta-dedomena">«Hacking Democracy»: Ημερίδα για την Ιδιωτικότητα και τα Δεδομένα</a>
        </li>
        <li>
          <a href="https://www.cnn.gr/news/sports/story/198260/o-stefanos-tsitsipas-synantithike-me-to-voyno">Ο Στέφανος Τσιτσιπάς συναντήθηκε με το «Βουνό»</a>
        </li>
        <li>
          <a href="https://www.cnn.gr/tech/story/197818/whatsapp-keno-asfaleias-thetei-se-kindyno-ta-prosopika-sas-dedomena">WhatsApp: Κενό ασφαλείας θέτει σε κίνδυνο τα προσωπικά σας δεδομένα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82569/sasa-mparon-koen">ΣΑΣΑ ΜΠΑΡΟΝ ΚΟΕΝ</a>
        </li>
        <li>
          <a href="https://www.cnn.gr/eidhseis/tag/467/social-media">SOCIAL MEDIA</a>
        </li>
        <li>
          <a href="https://www.cnn.gr/eidhseis/tag/94/facebook">FACEBOOK</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198532/snapshot/2767306.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198480/snapshot/75580099_680573782466232_1605329784491999232_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198531/snapshot/2719811.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198444/snapshot/AP_19302448651670.jpg"/>
      </figure>
    </article>
  </body>
</html>