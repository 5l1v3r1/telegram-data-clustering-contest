<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/beni-azlederlerse-cildirmislar-216000h.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T13:42:22+00:00"/>
    <meta property="og:title" content="Beni azlederlerse çıldırmışlar"/>
    <meta property="og:description" content="Ukrayna Devlet Başkanı ile yaptığı görüşmenin usullere uygun olduğunu' söyleyen Trump, 'Eğer Demokratlar beni azlederse çıldırmışlar demektir' dedi."/>
  </head>
  <body>
    <article>
      <h1>Beni azlederlerse çıldırmışlar</h1>
      <h2>Ukrayna Devlet Başkanı ile yaptığı görüşmenin usullere uygun olduğunu' söyleyen Trump, 'Eğer Demokratlar beni azlederse çıldırmışlar demektir' dedi.</h2>
      <address>
        <time datetime="2019-11-23T13:42:22+00:00">23 Nov 2019, 13:42</time>
      </address>
      <p>ABD Başkanı Donald Trump, azil soruşturması hakkında 'Demokratlar beni azlederse çıldırmışlar demektir' değerlendirmesinde bulundu.</p>
      <p>Trump, Fox News kanalında yayımlanan 'Fox &amp; Friends' programına telefonla bağlanarak, gündemi değerlendirdi. Azil soruşturmasına yönelik açıklamalarda bulunan Trump, 'Elinizde hiçbir şey yokken bir başkanı azletmenin çok zor olduğunu düşünüyorum' dedi. Trump ayrıca, azil davasının Temsilciler Meclisinden geçmesi durumunda Senato'da kurulacak mahkemeyi de memnuniyetle karşılayacağını vurgulayarak, 'Bir mahkeme kurulmasını isterim. Ortada hiçbir şey yok' diye konuştu. Ukrayna Devlet Başkanı Vladimir Zelenskiy ile yaptığı telefon görüşmesinin 'tamamen usullere uygun olduğunu' vurgulayan Trump, 'Eğer Demokratlar beni azlederse çıldırmışlar demektir' yorumunu yaptı.</p>
      <p>
        <b>AZİL SORUŞTURMASI...</b>
      </p>
      <p>ABD Başkanı Trump, Zelenskiy ile temmuzda telefon görüşmesi yapmış, görüşmede Trump'ın, Zelenskiy'e, rakibi Joe Biden ve ailesini soruşturması durumunda ABD'nin ülkesine yardım edeceğini söylediği iddia edilmişti. ABD Kongresindeki Demokratlar da bu iddia üzerine azil soruşturması başlatmıştı. Trump'ın telefon görüşmesinden önce Ukrayna'ya 400 milyon dolarlık askeri ve mali yardımın askıya alındığını açıklaması ilgi çekmişti. Beyaz Saray görüşmenin dökümünü yayımlamış ve yardımlarla görüşme arasında ilişki olmadığını savunmuştu. Temsilciler Meclisi geçen aydaki oylamayla azil soruşturmasının usullerini belirlemiş, kamuya açık oturumların yapılmasını kararlaştırmış, ilk oturum geçen hafta çarşamba günü gerçekleştirilmişti.</p>
    </article>
  </body>
</html>