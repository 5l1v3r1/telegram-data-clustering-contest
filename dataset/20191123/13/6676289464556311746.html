<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/mesaj-sfasietor-mama-oradea-fata-16-ani-gasita-moarta-327048.html"/>
    <meta property="og:site_name" content="Observator"/>
    <meta property="article:published_time" content="2019-11-23T13:19:00+00:00"/>
    <meta property="og:title" content="Mesaj sfâșietor al mamei din Oradea care și-a găsit fiica de 16 ani moartă în casă: &quot;Ai plecat dansând prințesa noastră, te-ai dus fulgerător&quot;"/>
    <meta property="og:description" content="Mama din Oradea care și-a găsit fiica de 16 ani moartă, în cameră, cu o lovitură la tâmplă, a postat un mesaj emoționant pe Facebook. &quot;Durerea noastră este sfâșietoare, golul lăsat este infinit&quot;, a scris femeia pe rețeaua de..."/>
  </head>
  <body>
    <article>
      <h1>Mesaj sfâșietor al mamei din Oradea care și-a găsit fiica de 16 ani moartă în casă: "Ai plecat dansând prințesa noastră, te-ai dus fulgerător"</h1>
      <address><time datetime="2019-11-23T13:19:00+00:00">23 Nov 2019, 13:19</time> by <a rel="author">Daniel Murărescu</a></address>
      <p>
        <b>
          <b>Mama din Oradea care și-a găsit fiica de 16 ani moartă, în cameră, cu o lovitură la tâmplă, a postat un mesaj emoționant pe Facebook. "Durerea noastră este sfâșietoare, golul lăsat este infinit", a scris femeia pe rețeaua de socializare.</b>
        </b>
      </p>
      <p><a href="https://observator.tv/social/fata-16-ani-oradea-gasita-moarta-327027.html">Briana Carina</a>, elevă în clasa a zecea la Liceul de Arte din Oradea, s-a stins fulgerător, duminica trecută, din motive încă neelucidate. Dat fiind faptul că a fost găsită cu o lovitură la cap, o căzătură pare a fi cea mai probabilă cauză a morții.</p>
      <p>Adolescenta de 16 ani zăcea fără suflare în încăpere, cu o rană la tâmplă, atunci când mama ei a intrat să o verifice.</p>
      <blockquote><b>Mama fetei, pe Facebook: </b>Ai plecat dansând prințesa noastră, te-ai dus fulgerător și neintenționat copilul nostru drag, scump și iubit.😥<br/><br/>Îți mulțumim că ne-ai ales pe noi să-ți fim părinți chiar și pentru o atât de scurtă perioadă de timp - 16 ani - pe acest pământ.💕<br/><br/>Îți mulțumim pentru toate momentele frumoase petrecute alături de tine ; pentru iubirea ta necondiționată ; pentru bunătatea, naturalețea, jovialitatea, sinceritatea ta.<br/><br/>Cuvintele sunt de prisos... durerea noastră este sfâșietoare... golul lăsat este infinit... fetița noastră - Carina Briana - te-am iubit și te vom iubi toată viața noastră... trecerea ta în neființă nu ne va despărți... doar fizic.<br/><br/>Zbor lin îngerul nostru ; Dumnezeu să te aibă în grijă și să - ți dea odihnă veșnică.<br/><br/>"Păcat de omul care crede în Dumnezeu din cer și nu îl vede pe Dumnezeu în iubirea față de aproape" (Sf. Liturghie)<br/><br/>Dacă simțiți /doriți să vă luați rămas bun de la fetița noastră - Carina Briana - joi (21.11) și vineri (22.11) de la ora 17:30 se oficiază slujba "Stâlpilor" la Capela Orășenească, iar slujba de înmormântare va avea loc sâmbătă (23.11.2019) ora 12:00 la Capela Hasaș - cimitirul municipal Rulikowski.</blockquote>
      <h3>Banca tinerei a fost transformată în altar</h3>
      <p>Colegii de clasă ai Carinei au îmbrăcat haine de doliu și au pus, în banca fetei, flori și lumânări. Cu toții o plâng pe adolescenta considerată plină de afecțiune.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F23%2F327048%2F15745076542be506db.jpg&amp;w=800"/>
        <figcaption>
          <a href="https://observator.tv/galerie/mesaj-sfasietor-mama-oradea-fata-16-ani-gasita-moarta-id327048-play384833.html">
            <b>Vezi 2 imagini în Galerie</b>
          </a>
        </figcaption>
      </figure>
      <p><i>"Era o fată empatică, caldă, plăcută. Era o fată specială. Dacă eram triști sau aveam probleme, ne întreba cum poate să ne ajute, ne îmbrățișa, era plină de afecțiune. Era sinceră, extrem de sinceră, naturală, jovială. Ne pare rău că s-a vehiculat într-o publicație că ar fi fost victima fenomenului de bullying. Toți colegii ne-am purtat frumos cu ea. Cum poți să te porți urât cu o astfel de persoană?"</i>, au mărturisit colegii tinerei.</p>
      <p>Procurorii de la Parchetul de pe lângă Tribunalul Bihor au deschis un dosar de moarte suspectă.</p>
    </article>
  </body>
</html>