<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359729-minetas-automasinas-spradziena-sirija-pie-turcijas-robezas-gajusi-boja-devini-cilveki"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T13:40:00+00:00"/>
    <meta property="og:title" content="Mīnētas automašīnas sprādzienā Sīrijā pie Turcijas robežas gājuši bojā deviņi cilvēki"/>
    <meta property="og:description" content="Mīnētas automašīnas sprādzienā Sīrijas ziemeļos, pie pašas Turcijas robežas, sestdien gājuši bojā vismaz deviņi cilvēki, tai skaitā četri civiliedzīvotāji, un vēl 22 ievainoti, paziņojusi Lielbritānijā bāzētā sīriešu aktīvistu organizācija &quot;Syrian Observatory for Human Rights&quot; (SOHR)."/>
  </head>
  <body>
    <article>
      <h1>Mīnētas automašīnas sprādzienā Sīrijā pie Turcijas robežas gājuši bojā deviņi cilvēki</h1>
      <address><time datetime="2019-11-23T13:40:00+00:00">23 Nov 2019, 13:40</time> by <a rel="author">LETA</a></address>
      <p>
        <b>Mīnētas automašīnas sprādzienā Sīrijas ziemeļos, pie pašas Turcijas robežas, sestdien gājuši bojā vismaz deviņi cilvēki, tai skaitā četri civiliedzīvotāji, un vēl 22 ievainoti, paziņojusi Lielbritānijā bāzētā sīriešu aktīvistu organizācija "Syrian Observatory for Human Rights" (SOHR).</b>
      </p>
      <p>Par šo sprādzienu Tell el Abjadas pilsētā, kuru kopš oktobra kontrolē Turcijas spēki un viņu atbalstītie Sīrijas nemiernieki, atbildību nav uzņēmies neviens, bet Ankara tajā apsūdz kurdu grupējumu "Tautas aizsardzības vienības" (YPG).</p>
      <p>Turcija oktobrī veica militāro operāciju pret kurdu kaujiniekiem Sīrijas ziemeļaustrumos. Ofensīvas mērķis Sīrijā bija padzīt kurdu kaujiniekus no robežas un nodibināt pierobežā "drošības zonu", kurp repatriēt sīriešu bēgļus.</p>
      <p>Neraugoties uz to, ka grupējumam YPG bijusi izšķiroša loma uzvarās Sīrijā karā pret teroristu grupējumu "Islāma valsts" un to, ka Vašingtona Sīrijas kurdu kaujiniekus uzskata par sabiedrotajiem un tos militāri atbalstījusi, Ankara YPG dēvē par Turcijā ārpus likuma izsludinātā bruņotā separātistu grupējuma "Kurdistānas Strādnieku partija" (PKK) atzaru un uzskata YPG par teroristu organizāciju.</p>
    </article>
  </body>
</html>