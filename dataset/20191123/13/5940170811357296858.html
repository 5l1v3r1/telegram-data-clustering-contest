<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/alla-spor/alla-spor-kypros/tennis/apsogi-diorganosi-poly-psiloy-epipedoy"/>
    <meta property="og:site_name" content="24sports.com.cy"/>
    <meta property="article:published_time" content="2019-11-23T13:14:00+00:00"/>
    <meta property="og:title" content="Άψογη διοργάνωση, πολύ ψηλού επιπέδου"/>
    <meta property="og:description" content="Το πρωτάθλημα της ITF ήταν κατηγορίας 3, για ηλικίες 18 χρονών και κάτω για αγόρια και κορίτσια. Είναι το πιο σημαντικό Τουρνουά που έγινε φέτος στην Κύπρο. Συμμετείχαν 120 αθλητές αντισφαιριστές (60 αγόρια και 60 κορίτσια) από 30 χώρες!"/>
  </head>
  <body>
    <article>
      <h1>Άψογη διοργάνωση, πολύ ψηλού επιπέδου</h1>
      <h2>Εξαιρετικός ο απολογισμός του ITF Hellenic Bank Masters Tennis Academy U18</h2>
      <address><time datetime="2019-11-23T13:14:00+00:00">23 Nov 2019, 13:14</time> by <a rel="author">Γιώργος Παττίχης</a></address>
      <p><b>Την εβδομάδα, από την Δευτέρα 11 Νοεμβρίου, μέχρι και το Σάββατο 16 Νοεμβρίου, έγινε στις εγκαταστάσεις της Masters Tennis Academy στον Στρόβολο, το «Hellenic Bank Masters Tennis Academy» με διοργανώτρια την ομώνυμη Ακαδημία στη Λευκωσία.</b><br/><br/> Το πρωτάθλημα της ITF ήταν κατηγορίας 3, για ηλικίες 18 χρονών και κάτω για αγόρια και κορίτσια. Είναι το πιο σημαντικό Τουρνουά που έγινε φέτος στην Κύπρο. Συμμετείχαν 120 αθλητές αντισφαιριστές (60 αγόρια και 60 κορίτσια) από 30 χώρες! <br/><br/>Από τους ξένους αντισφαιριστές, οι πιο γνωστοί από όσους συμμετείχαν είναι οι Βρετανοί Χάρι Γουέντελκεν και Τόμπι Σάμουελ και από τα κορίτσια η Πολωνή Βερόνικα Μπάζακ (Νο71 στον κόσμο), η Ιταλίδα Σάρα Ζιοντάτο (Νο92).</p>
      <p>Πολύ ψηλό το επίπεδο</p>
      <p>Ήταν το ψηλό το επίπεδο και ο ανταγωνισμός που δυστυχώς οι Κύπριοι αντισφαιριστές και αντισφαιρίστριες,  (Στέφανος Σάββα, Κωνσταντίνος Κοσιή, Φώτος Φωτιάδη, Σέργιος Κύζα, Ματίας Μάτιτς, Παύλο Παρσών, Στυλιανός Χριστοδούλου, Φλωρεντία Χατζηγεωργίου, Κλειώ Μαρία Ιωάννου και Μαρία Κωνσταντίνου), αποκλείστηκαν από τον Α’ γύρο. <br/><br/>Το Τουρνουά ITF Hellenic Bank Masters Tennis Academy, ξεκίνησε το διήμερο  10  - 11 Νοεμβρίου με τους προκριματικούς, και την Τρίτη 12 Νοεμβρίου άρχισαν οι αγώνες για το κυρίως ταμπλό. Την Τρίτη και την Τετάρτη (12 και 13 /11) οι αγώνες άρχιζαν στις 9:00 το πρωί και  οι τελευταίοι τέλειωναν κοντά στα μεσάνυχτα.</p>
      <p>Είναι πολλά και σημαντικά τα οφέλη<br/><br/><br/>Ο διευθυντής της <b>Masters Tennis Academy Γιάννος Χατζηγεωργίου,</b> ήταν ο Tournament Director του Πρωταθλήματος ITF Hellenic Bank Masters Tennis Academy. Μας μίλησε για τις εντυπώσεις του από την διοργάνωση:<br/><br/>«Όπως το αναμέναμε, το επίπεδο ήταν πάρα πολύ ψηλό. Κύλησαν όλα ομαλά. Την Παρασκευή (15/11), μετά τις πρωινές βροχές,  στεγνώσαμε τα γήπεδα σε ελάχιστο χρόνο και οι αγώνες συνεχίστηκαν απρόσκοπτα. Οι αντισφαιριστές, οι αντισφαιρίστριες και οι προπονητές – συνοδοί τους, έμειναν κατενθουσιασμένοι από την διοργάνωση και το επίπεδο του Τουρνουά καθώς επίσης και από τις εγκαταστάσεις της Masters Tennis Academy. Είναι πολλά και σημαντικά τα οφέλη της Κυπριακής Αντισφαίρισης με την διεξαγωγή τόσων μεγάλων διοργανώσεων».</p>
    </article>
  </body>
</html>