<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/sts-asigura-suportul-tehnic-pe-perioada-procesului-electoral/"/>
    <meta property="og:site_name" content="Europa FM"/>
    <meta property="article:published_time" content="2019-11-23T13:44:44+00:00"/>
    <meta property="og:title" content="Prezidențiale 2019: STS asigură suportul tehnic pe perioada procesului electoral"/>
    <meta property="og:description" content="Peste 1.600 de specialişti de la Serviciul de Telecomunicaţii Speciale asigură suportul tehnic pentru ca pe timpul procesului electoral din ţară şi din străinătate să nu fie înregistrate întreruperi ale serviciilor puse la dispoziţie, sistemele tehnice destinate desfăşurării procesului electoral pentru alegerea preşedintelui României funcţionând în cele mai bune condiţii, potrivit unui comunicat."/>
  </head>
  <body>
    <article>
      <h1>Prezidențiale 2019: STS asigură suportul tehnic pe perioada procesului electoral</h1>
      <address>
        <time datetime="2019-11-23T13:44:44+00:00">23 Nov 2019, 13:44</time>
      </address>
      <p>Peste 1.600 de specialişti de la Serviciul de Telecomunicaţii Speciale asigură suportul tehnic pentru ca pe timpul procesului electoral din ţară şi din străinătate să nu fie înregistrate întreruperi ale serviciilor puse la dispoziţie, sistemele tehnice destinate desfăşurării procesului electoral pentru alegerea preşedintelui României funcţionând în cele mai bune condiţii, potrivit unui comunicat.</p>
      <p>„La nivelul Serviciului de Telecomunicaţii Speciale, în toată această perioadă este asigurată permanenţa personalului, 24 de ore din 24, în centrele de preluare a apelurilor. Suntem pregătiţi să acordăm asistenţă tehnică acolo unde se impune. Un aspect pozitiv confirmat în primul tur îl reprezintă semnătura preluată în format digital la secţiile de votare din străinătate, pentru că astfel s-a redus considerabil timpul de preluare a datelor alegătorilor. Avem, de asemenea, o colaborare directă cu Autoritatea Electorală Permanentă pentru a le semnala de urgenţă orice posibilă disfuncţionalitate şi pentru a lua măsurile adecvate”, susține prim-adjunctul directorului STS, Ionel-Sorin Bălan.</p>
      <p>Echipamentele centrale de comunicaţii şi tehnologia informaţiei instalate pentru acest proces electoral sunt funcţionale şi au o disponibilitate de 100%, precizează Serviciul.</p>
      <p>„Personalul specializat al STS asigură asistenţă tehnică pentru utilizarea echipamentelor din secţiile de votare şi consiliază operatorii de calculator cu privire la utilizarea tabletelor şi aplicaţia pentru verificarea dreptului de vot. În acest sens, au fost operaţionalizate 41 de centre de preluare a apelurilor, câte unul în fiecare judeţ şi unul pentru Bucureşti-Ilfov şi străinătate, care funcţionează neîntrerupt, 24 de ore din 24”, se arată în comunicat.</p>
      <p>Doar în Centrul de preluare a apelurilor al STS din Bucureşti sunt permanent peste 100 de operatori telefonici pregătiţi să acorde asistenţă tehnică pentru operatorii de calculator şi preşedinţii secţiilor de votare din Capitală şi din străinătate.</p>
      <p>„Un operator de calculator sau un preşedinte al unei secţii de votare poate suna la Centrul de preluare a apelurilor al STS pentru a primi detalii tehnice despre funcţionalitatea aplicaţiilor sau pentru a lămuri aspecte legislative la nivelul birourilor electorale din ţară sau străinătate”, notează Serviciul de Telecomunicaţii Speciale.</p>
      <p>Pentru buna desfăşurare a procesului electoral, STS a configurat şi distribuit peste 25.300 de tablete atât în ţară, cât şi în străinătate şi există, de asemenea, şi o rezervă care poate fi utilizată la nevoie. În străinătate au fost distribuite între 4 şi 11 tablete pentru o secţie de votare.</p>
    </article>
  </body>
</html>