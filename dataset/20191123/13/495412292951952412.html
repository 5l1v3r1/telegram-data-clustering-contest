<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/beppe-grillo-di-maio-resta-capo-politico-m5s-video-non-rompete-le-palle/1952669/"/>
    <meta property="og:site_name" content="IlSussidiario"/>
    <meta property="article:published_time" content="2019-11-23T13:06:05+00:00"/>
    <meta property="og:title" content="Beppe Grillo: “Di Maio resta capo politico M5s”/ Video, “non rompete le palle”"/>
    <meta property="og:description" content="Incontro tra Beppe Grillo e Luigi Di Maio: il ministro degli Esteri confermato capo politico. Proposta di &quot;nuovo contratto di governo&quot; con la sinistra."/>
  </head>
  <body>
    <article>
      <h1>Beppe Grillo: “Di Maio resta capo politico M5s”/ Video, “non rompete le palle”</h1>
      <h2>Incontro tra Beppe Grillo e Luigi Di Maio: il ministro degli Esteri confermato capo politico. Proposta di “nuovo contratto di governo” con la sinistra.</h2>
      <address><time datetime="2019-11-23T13:06:05+00:00">23 Nov 2019, 13:06</time> by <a rel="author" href="https://www.ilsussidiario.net/autori/dario-dangelo/" target="_blank">Dario D'Angelo</a></address>
      <p>Dopo un incontro durato due ore in un hotel di Roma è <b>Beppe Grillo</b> a confermare<b> Luigi Di Maio</b> come capo politico e a scacciare le voci di una possibile sostituzione del ministro degli Esteri alla guida del <b>Movimento 5 Stelle</b>. L’ex vicepremier, all’uscita dall’albergo capitolino dove si è tenuto il vertice col fondatore M5s, ha annunciato: “<i>Siamo d’accordo su tutto. Sono smentite le leggende metropolitane dei giorni scorsi</i>“. Pochi minuti dopo è arrivata una nota congiunta nella quale è stata ribadita la conferma di Di Maio come leader, con Grillo che ha precisato che il capo politico “<i>lavora 25 ore al giorno e non può essere sostituito per nessuna ragione, anzi va sostenuto, io ci sarò di più e gli darò una mano</i>“. E aggiunge: “<i>Una persona deve poter decidere e fare scelte importanti. Un referente ci vuole</i>“. Nella nota i due hanno convenuto sull’ipotesi di avanzare la proposta di un nuovo contratto di Governo “<i>a partire da gennaio</i>“.</p>
      <h4>BEPPE GRILLO: “NON SIAMO GLI STESSI DI PRIMA”</h4>
      <p>Dopo è stata la volta di un video pubblicato su Facebook in cui Grillo e Di Maio sono apparsi molto sereni e rilassati. Il comico ha fatto da mattatore: “<i>Siamo in un momento di caos, ma il caos è nella nostra natura, è nella natura dell’uomo. È nel caos che vengono fuori le belle idee. È un procedimento che sta andando avanti, un cambiamento, e ci siamo già dall’altra parte.</i> (…) <i>Il discorso è che siamo in questo cambiamento, non possiamo essere gli stessi, è sbagliato essere gli stessi, pensare a come eravamo. Io quando penso a come eravamo penso che eravamo una meraviglia. Eravamo con un manager che organizzava e un pazzo sul palco</i>“. Di Maio interviene sostenendo che “<i>c’è una grande nostalgia del passato</i>” ma Grillo lo corregge: “<i>È sbagliato, io sono euforico, dobbiamo essere straordinariamente euforici. C’è da riprogettare. Ma cosa c’è di meglio di riprogettare l’economia, l’energia, i rapporti, dove vanno i rifiuti che sono un errore di progettazione ingegneristica</i>“.</p>
      <h4>BEPPE GRILLO: “DI MAIO RESTA CAPO POLITICO, NON ROMPETE LE PALLE”</h4>
      <p>Significativo, e in pieno stile Grillo, anche il passaggio sulla<a href="http://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"> <b>votazione Rousseau che ha sancito la partecipazione di liste M5s alle prossime regionali in Emilia-Romagna e Calabria</b></a>, sconfessando di fatto l’indicazione del capo politico: “<i>Andiamo a fare la votazione – ha detto Grillo – Avete scelto questa votazione in Emilia-Romagna. Ci andiamo per beneficenza. Come dai un euro a una persona così, per qualsiasi cosa, non ci puoi dare un voto per beneficenza a noi, che magari facciamo da tramite tra una destra che arriva e che è un po’ pericolosetta e una sinistra che si deve formare anche lì. E quando parlo di progetti insieme alla sinistra parlo di progetti alti, bellissimi. Sui trasporti, su come muovere le cose, su come costruire le cose, su cosa è una città. Una città è piena di fermento. È un momento magico</i>“. Di Maio è intervenuto: “<i>Ci vuole anche un po’ di coraggio per correre</i>“. E Grillo ha risposto: “<i>Tu ce l’hai il coraggio. Noi non possiamo continuare a essere, su Facebook, l’uno contro l’altro. Adesso la situazione deve essere chiara. Il referente è lui, il capo politico è lui. Io ci starò un po’ più vicino, quindi non rompete i cogl*oni, fatemi la cortesia, perché sennò ci rimettiamo tutti. Non siamo più quelli che eravamo 10 anni fa, mettetevelo bene in testa ed è meraviglioso. Tutto tende al caos, all’entropia. Tutto tende all’entropia e l’entropia è la nostra matrice oggi. Dal caos vengono idee meravigliose e ci saranno. La costituzione di nuovo ombelico dal vertice al territorio, la ricostituzione di una specie di meetup. I meetup li abbiamo fatti, io li ho fatti con Casaleggio, con Fico, non si capiva niente e si è continuato a non capire niente, ognuno portava una versione dei fatti. Adesso il mondo è diverso</i>“.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmovimentocinquestelle%2Fvideos%2F568279933907564%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-lega-scende-al-31-centrodestra-al-50-pd-21-e-m5s/1952605/"/>
        <a href="https://www.ilsussidiario.net/news/salvini-spara-a-migranti-zombie-scultura-choc-e-lui-arte-e-istigazione-allodio/1952690/"/>
        <a href="https://www.ilsussidiario.net/news/spillo-loperazione-segre-e-la-resistenza-milanese/1952539/"/>
        <a href="https://www.ilsussidiario.net/news/caos-mes-ecco-come-funziona-il-mostro-che-colpira-litalia/1952239/"/>
        <a href="https://www.ilsussidiario.net/news/crisi-m5s-becchi-casaleggio-ha-capito-che-il-movimento-di-suo-padre-e-morto/1952559/"/>
        <a href="https://www.ilsussidiario.net/news/come-si-vota-elezioni-comunali-2019-ballottaggio-lamezia-terme-e-isola-capo-rizzuto/1952023/"/>
      </related>
    </article>
  </body>
</html>