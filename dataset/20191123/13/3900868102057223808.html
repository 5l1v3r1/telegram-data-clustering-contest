<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562906/kakokairia-se-treis-faseis-tha-sarwsei-ti-chwra-o-giryonis-poies-perioches-tha-chtypisei-vid-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-23T13:00:00+00:00"/>
    <meta property="og:title" content="Κακοκαιρία: Σε τρεις φάσεις θα σαρώσει τη χώρα ο &quot;Γηρυόνης&quot; - Ποιες περιοχές θα &quot;χτυπήσει&quot; [vid] [pics]"/>
    <meta property="og:description" content="Σε κλοιό έντονης κακοκαιρίας μπαίνει εκ νέου η χώρα από τις βραδινές ώρες της Κυριακής, με ισχυρές βροχές και καταιγίδες και πολύ θυελλώδεις ανέμους."/>
  </head>
  <body>
    <article>
      <h1>Κακοκαιρία: Σε τρεις φάσεις θα σαρώσει τη χώρα ο "Γηρυόνης" - Ποιες περιοχές θα "χτυπήσει" [vid] [pics]</h1>
      <address>
        <time datetime="2019-11-23T13:00:00+00:00">23 Nov 2019, 13:00</time>
      </address>
      <p>
        <b>Σε κλοιό έντονης κακοκαιρίας μπαίνει εκ νέου η χώρα από τις βραδινές ώρες της Κυριακής, με ισχυρές βροχές και καταιγίδες και πολύ θυελλώδεις ανέμους.</b>
      </p>
      <p><b>Η νέα έντονη κακοκαιρία "Γηρυόνης", θα εξελιχθεί σε τρεις φάσεις </b>και θα επηρεάσει τη χώρα μας από την Κυριακή μέχρι και την Τρίτη.</p>
      <p>Η μετεωρολογική υπηρεσία meteo του Εθνικού Αστεροσκοπείου Αθηνών, που «βάφτισε» τη νέα κακοκαιρία, επισημαίνει ότι κατά το επόμενο τριήμερο θα πέσουν <b>σημαντικές ποσότητες βροχής ικανές να δημιουργήσουν προβλήματα.</b></p>
      <p>Στην πρώτη φάση την <b>Κυριακή</b>, βροχές και σποραδικές καταιγίδες θα εκδηλώνονται κατά τόπους στα ηπειρωτικά, ενώ εξαιρούνται η Ανατολική Μακεδονία και η Θράκη. Τα φαινόμενα τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη. Κατά τη δεύτερη φάση από <b>αργά το βράδυ της Κυριακής</b> έως και τις απογευματινές ώρες της Δευτέρας, ένα μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν, συμπεριλαμβάνονται ο νομός Αττικής και η πόλη της Αθήνας.</p>
      <p>Τέλος, από τις<b> βραδινές ώρες της Δευτέρας</b> έως και τις απογευματινές ώρες της Τρίτης, ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
      <p>Υπενθυμίζεται ότι <a href="https://www.nooz.gr/greece/1562920/kakokairia-kybernitiko-klimakio-kai-michanimata-toy-stratoy-sti-thaso-vid-pics-"><b>Θάσος και Χαλκιδική μετρούν τις πληγές τους </b></a>από την πρόσφατη κακοκαιρία.</p>
      <figure>
        <iframe src="https://www.youtube.com/embed/GlWf1WF0iGU" width="640" height="360" data-service="Youtube" scrolling="no"/>
      </figure>
      <h3>Η πορεία του φαινομένου</h3>
      <p>Ξημερώματα Δευτέρας 03:00 το πρωί</p>
      <figure>
        <img src="https://www.nooz.gr/Multimedia/2019/11/030b076d-af67-46ee-9970-0a2a916b41c9.jpg"/>
      </figure>
      <p>Ξημερώματα Δευτέρας 04:00 το πρωί</p>
      <figure>
        <img src="https://www.nooz.gr/Multimedia/2019/11/0f23bcf6-c9da-4c13-ac5b-96220462d1e2.jpg"/>
      </figure>
      <p>Πρωί Δευτέρας και ώρα 07:00</p>
      <figure>
        <img src="https://www.nooz.gr/Multimedia/2019/11/478a9b61-2450-4d24-a235-e2085946b0ee.jpg"/>
      </figure>
      <h3>Αναλυτικά το έκτακτο δελτίο επιδείνωσης της ΕΜΥ</h3>
      <p>Α. Ισχυρές βροχές και καταιγίδες θα επηρεάσουν:</p>
      <p><b>1. ΤΗΝ ΚΥΡΙΑΚΗ (24-11-2019)</b><br/>Από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.</p>
      <p><b>2. ΤΗ ΔΕΥΤΕΡΑ (25-11-2019)</b><br/>α. Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.<br/>β. Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).<br/>γ. Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</p>
      <p><b>3. ΤΗΝ ΤΡΙΤΗ (26-11-2019)</b><br/>α. Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.<br/>β. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απογεύμα εκ νέου τα Δωδεκάνησα.</p>
      <p>Β. Ειδικότερα για την Αττική ισχυρές βροχές και καταιγίδες αναμένονται από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019).</p>
      <p>Γ. Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν την Κυριακή (24-11-2019) στα δυτικά και τη Δευτέρα (25-11-2019) στο Αιγαίο. Πιθανώς στο Ιόνιο έως και τις βραδινές ώρες της Κυριακής (24-11-2019) να φτάσουν πρόσκαιρα τα 10 μποφόρ.</p>
      <h3>Ο καιρός το Σάββατο</h3>
      <p>Το Σάββατο αναμένονται κατά περιόδους αυξημένες νεφώσεις σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης πιθανές μεμονωμένες καταιγίδες.</p>
      <p>Στην <b>Αττική </b>αναμένονται κατά περιόδους αυξημένες νεφώσεις με πιθανότητα πρόσκαιρων ασθενών βροχών. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.  </p>
      <p>Στη <b>Θεσσαλονίκη </b>αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p><b>Οι άνεμοι στο Αιγαίο </b>θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.  </p>
      <p>
        <b>Η πρόγνωση από τον μετεωρολόγο Σάκη Αρναούτογλου:</b>
      </p>
      <figure>
        <iframe src="https://www.youtube.com/embed/0Q1kzhPZOaE" width="640" height="360" data-service="Youtube" scrolling="no"/>
      </figure>
    </article>
  </body>
</html>