<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/195926-2/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-23T13:10:55+00:00"/>
    <meta property="og:title" content="Zināmi visi Deivisa kausa pusfinālisti"/>
    <meta property="og:description" content="Lielbritānijas un Spānijas tenisa izlases piektdien Madridē izcīnīja uzvaras Deivisa kausa ceturtdaļfināla spēlēs, nodrošinot sev vietu turnīra pusfinālā, kur tās jau gaida Krievija un Kanāda."/>
  </head>
  <body>
    <article>
      <h1>Zināmi visi Deivisa kausa pusfinālisti</h1>
      <address><time datetime="2019-11-23T13:10:55+00:00">23 Nov 2019, 13:10</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Lielbritānijas un Spānijas tenisa izlases piektdien Madridē izcīnīja uzvaras Deivisa kausa ceturtdaļfināla spēlēs, nodrošinot sev vietu turnīra pusfinālā, kur tās jau gaida Krievija un Kanāda.</p>
      <p>Lielbritānija sērijā līdz divām uzvarām ar 2-0 pārspēja Vāciju, uzvaru nodrošinot jau pēc vienspēļu dueļiem.</p>
      <p>Pirmajā vienspēļu mačā Kails Edmunds (ATP 69.) ar 6-3, 7-5 uzvarēja Filipu Kohšreiberu (ATP 79.), bet otrajā duelī Daniels Evans (ATP 42.) ar 7-6 (8:6), 3-6, 7-6 (7:2) pieveica Janu Lenardu Štrufu (ATP 35.).</p>
      <p>Līdz ar diviem panākumiem vienspēlēs bija skaidrs, ka pusfinālā iekļuvusi Lielbritānija, tā iemesla dēļ dubultspēli nemaz neaizvadot.</p>
      <p>Tikmēr otrā ceturtdaļfināla spēlē Spānija ar 2-1 pārspēja Argentīnu.</p>
      <p>Pirmajā vienspēļu mačā Gido Pelja (ATP 25.) ar 6-7 (3:7), 7-6 (7:4), 6-1 uzvarēja Pavlo Careno-Bustu (ATP 27.).</p>
      <p>Savukārt otrajā duelī Rafaels Nadals (ATP 1.) ar 6-1, 6-2 pārliecinoši uzveica Djego Švarcmanu (ATP 14.).</p>
      <p>Tā kā pēc divām spēlēm rezultāts bija neizšķirts, abas izlases aizvadīja arī dubultspēļu maču, kurā tika veiktas nelielas korekcijas – Nadals aizstāja Feliciano Lopesu. Pasaules pirmā rakete pārī ar Marselu Granoljeru-Pujolu ar 6-4, 4-6, 6-3 uzvarēja Leonardu Majeru un Maksimo Gonsalesu.</p>
      <p>Pusfinālā savā starpā spēkosies Krievija un Kanāda, kā arī Spānija un Lielbritānija. Pirmais pāris savas pusfināla cīņas aizvadīs jau sestdien.</p>
      <p>Jau ziņots, ka Serbija ceturtdaļfinālā ar 1-2 piekāpās Krievijai, bet tenisistam Janko Tipsarevičam šis bija pēdējais turnīrs karjerā.</p>
      <p>Deivisa kausa izcīņa labākajām komandām, sākot ar šo gadu, piedzīvojusi būtiskas izmaiņas. Turpmāk prestižās trofejas ieguvēji tiks noskaidroti finālturnīrā ar 18 vienību dalību, sacensībām norisinoties gada nogalē. ITF vadība par izmaiņām nobalsoja pēc tam, kad tika panākta vienošanās ar “Barcelona” futbolistam Žerāram Pikē piederošo investīciju kompāniju “Kosmos”, kas 25 gadu laikā Deivisa kausa attīstībā plāno ieguldīt trīs miljardus dolāru (2,6 miljardus eiro) jeb 120 miljonus dolāru (104 miljonus eiro) gadā.</p>
      <p>Šogad un nākamgad sacensību finālturnīri notiks Madridē, spēlēm norisinoties “La Caja Magica” tenisa centrā, kur ierasti tiek aizvadīts uz māla seguma notiekošie ATP un WTA turnīri.</p>
      <p>Uz Deivisa kausa finālturnīra rīkošanu pretendēja arī Francijas pilsēta Lille, taču ITF izvēlējās Madrides piedāvājumu.</p>
      <p>Jaunais formāts paredz, ka nedēļu ilgajā finālturnīrā 18 izlases sadalītas sešās grupās pa trim komandām katrā, kur katras apakšgrupas uzvarētāja un divas labāko otro vietu ieguvējas iekļūs ceturtdaļfinālā. Divcīņas sastāvēs no divām vienspēlēm un vienas dubultspēles, tādējādi vairs nebūs dueļi, kur vienai komandai jātiek pie trim uzvarām.</p>
      <p>Jaunā Deivisa kausa izcīņa sākās februārī ar kvalifikāciju, kur 24 komandas sadalīja 12 ceļazīmes uz finālu. Savukārt vēl četras ceļazīmes garantētas pērnā gada Deivisa kausa pusfinālistiem – Francijai, Horvātijai, ASV un Spānijai, kā arī tika piešķirti divi īpašie ielūgumi jeb “wild card”, kurus saņēma Lielbritānija un Argentīna.</p>
      <p>Pērn par Deivisa kausa ieguvējiem kļuva Horvātijas tenisisti, kuri finālā pārspēja Franciju. Abas finālistes šoreiz nepārvarēja grupu turnīru.</p>
    </article>
  </body>
</html>