<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904867/antwerp-wil-sterkhouders-niet-kwijt-zowel-bolat-als-arslanagic-kregen-voorstel-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T13:55:00+00:00"/>
    <meta property="og:title" content="Antwerp wil sterkhouders niet kwijt: 'Zowel Bolat als Arslanagic kregen voorstel'"/>
    <meta property="og:description" content="Royal Antwerp FC is de in twee weken tijd weer helemaal opgeleefd. De thuiszege tegen Club Brugge (2-1) gaf voldoende vertrouwen om ook de inhaalmatch tegen KAA Gent (3-2) tot een goed einde te brengen. Het bestuur van Antwerp is ondertussen druk bezig met enkele contracten."/>
  </head>
  <body>
    <article>
      <h1>Antwerp wil sterkhouders niet kwijt: 'Zowel Bolat als Arslanagic kregen voorstel'</h1>
      <address>
        <time datetime="2019-11-23T13:55:00+00:00">23 Nov 2019, 13:55</time>
      </address>
      <p>
        <b>Royal Antwerp FC is de in twee weken tijd weer helemaal opgeleefd. De thuiszege tegen Club Brugge (2-1) gaf voldoende vertrouwen om ook de inhaalmatch tegen KAA Gent (3-2) tot een goed einde te brengen. Het bestuur van Antwerp is ondertussen druk bezig met enkele contracten.</b>
      </p>
      <p>Zowel doelman Sinan Bolat als mandekker Dino Arslanagic hebben volgens <i>Het Nieuwsblad </i>een aanbieding ontvangen om hun huidige verbintenis open te breken. Bolat is komende zomer einde contract. Volgende week bespreken beide partijen samen de verdere toekomst van de Turkse international.</p>
      <p>Verder wil Antwerp dus ook Arslanagic graag langer aan boord houden. Afgelopen zomer leek onze landgenoot al voor een Turks avontuur te kiezen, maar uiteindelijk bleef hij toch op de Bosuil. Arslanagic wacht voorlopig nog even af alvorens een antwoord te geven op het aanbod.</p>
      <p><b>Het ene jaar is het andere niet</b><br/>Beide heren zijn vaste waarden bij Antwerp, al ligt hun rendement heel wat lager dan afgelopen seizoen. Waar Antwerp toen bekend stond om haar defensieve onverzettelijkheid, vliegen de tegengoals <i>The Great Old </i>deze jaargang rond de oren. <a href="https://www.voetbalprimeur.be/nieuws/901508/antwerp-kan-de-nul-niet-houden-tot-onvrede-van-bolat-ongelooflijk-.html?utm_source=doorlink&amp;utm_medium=doorlink&amp;utm_campaign=%2F">Zo kon Bolat nog geen enkele keer (!) de nul houden</a>.</p>
      <p>Tegen Sint-Truiden hield Antwerp wél de netten schoon, maar toen stond Jens Teunckens in doel. Ondanks de verdedigende kopzorgen doet de oudste club van het land het wel goed in de stand. Mede dankzij de twee recente prestigezeges is Antwerp momenteel gedeeld derde, weliswaar op negen punten van koploper Club Brugge.</p>
      <aside>Lees meer<br/><a href="https://www.voetbalprimeur.be/nieuws/904851/luxeproblemen-bij-antwerp-lamkel-z-en-mirallas-mogelijk-op-de-bank-in-gent-.html?itm_source=www.voetbalprimeur.be&amp;itm_medium=highlighted-content">Luxeproblemen bij Antwerp: 'Lamkel Zé en Mirallas mogelijk op de bank in Gent'</a></aside>
    </article>
  </body>
</html>