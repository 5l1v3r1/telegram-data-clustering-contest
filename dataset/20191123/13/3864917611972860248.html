<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824105-svicki-pamati-ukrainciv-zertv-golodomoriv-zasvitilisa-v-antarktidi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T13:59:00+00:00"/>
    <meta property="og:title" content="Свічки пам'яті українців — жертв голодоморів засвітилися в Антарктиді"/>
    <meta property="og:description" content="Українські полярники вшанували пам'ять загиблих під час голодоморів."/>
  </head>
  <body>
    <article>
      <h1>Свічки пам'яті українців — жертв голодоморів засвітилися в Антарктиді</h1>
      <h2>Українські полярники вшанували пам'ять загиблих під час голодоморів.</h2>
      <address>
        <time datetime="2019-11-23T13:59:00+00:00">23 Nov 2019, 13:59</time>
      </address>
      <p>Про це повідомляється на сторінці Національного антарктичного наукового центру у <a href="https://www.facebook.com/AntarcticCenter/photos/a.577932769083271/1227160124160529/?type=3&amp;theater">Facebook</a>.</p>
      <p>"Жалобна свічка засвітилася у вікні кімнати кожного з 12 наших полярників. Команда 24 УАЕ вирішила пом’янути жертв Великого голоду 1932-1933 років водночас з усією Україною. Зараз в Києві 16-та година, в Антарктиді – одинадцята дня", - йдеться у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824102-zelenskij-pro-golodomori-ludstvo-se-ne-vigadalo-sliv-abi-peredati-bil-ukrainciv.html">Зеленський - про Голодомори: Людство ще не вигадало слів, аби передати біль українців</a>
      </blockquote>
      <p>Як повідомляв Укрінформ, у суботу, 23 листопада, в Україні відзначається День пам'яті жертв голодоморів. У XX сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
      <p>Терор голодом, що діяв в Україні протягом 22 місяців, — це свідома і цілеспрямована політика сталінського уряду, стратегія і тактика якої виконувалася починаючи з 1928 року. Ця карально-репресивна акція була спрямована на упокорення українського селянства, знищення самостійних селянських господарств — соціально-економічних підвалин української нації. У пікові місяці Голодомору щохвилини в Україні помирало 24 людини. За короткий проміжок часу Москва вбила більше трьох мільйонів українців.</p>
      <p>У листопаді 2006 року Верховна Рада визнала <a href="https://www.ukrinform.ua/tag-golodomor">Голодомор</a> 1932-1933 років геноцидом українського народу. Зі 195 країн світу актом геноциду Голодомор 1932-1933 років в Україні на міждержавному рівні, крім України, визнають 15 держав-членів ООН і держава Ватикан.</p>
    </article>
  </body>
</html>