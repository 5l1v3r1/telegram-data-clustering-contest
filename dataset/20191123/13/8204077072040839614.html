<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/sindikatite-gotviat-mashtaben-protest-293753/"/>
    <meta property="og:site_name" content="Investor.bg"/>
    <meta property="article:published_time" content="2019-11-23T13:39:00+00:00"/>
    <meta property="og:title" content="Синдикатите готвят мащабен протест"/>
    <meta property="og:description" content="КТ &quot;Подкрепа&quot; ще протестира на 27 ноември под наслов &quot;Болните работници не са престъпници&quot;, КНСБ е в стачна готовност"/>
  </head>
  <body>
    <article>
      <h1>Синдикатите готвят мащабен протест</h1>
      <h2>КТ "Подкрепа" ще протестира на 27 ноември под наслов "Болните работници не са престъпници", КНСБ е в стачна готовност</h2>
      <address><time datetime="2019-11-23T13:39:00+00:00">23 Nov 2019, 13:39</time> by <a rel="author">Ралица Пейчева</a></address>
      <p>КТ "Подкрепа" ще направи Национален протестен митинг - шествие на 27 ноември под наслов "Болните работници не са престъпници", от КНСБ няма да протестират на тази дата, но Конфедерацията остава в стачна готовност.</p>
      <p>За насрочения на 27 ноември протест стана известно от публикации в страницата на КТ "Подкрепа" във Фейсбуск . От КНСБ уточниха за БТА, че синдикалната организация очаква да види какво ще бъде предложено на заседанието на Националния съвет за тристранно сътрудничество по темата за изплащането на болничните и борбата със злоупотребите, ще се правят ли предложения за промени след приемането на бюджета. Ако с предложенията на тристранния съвет бъде даден повод за протест, КНСБ също ще направи национален протестен митинг.</p>
      <p>Заседание на НСТС искат както синдикатите, така и работодателите. От изявления на премиера Бойко Борисов и на социалния министър Бисер Петков стана известно, че такова заседание ще има. На този етап обаче още не се знае датата.</p>
      <p>Повод за недоволството стана предложение на управляващата коалиция първият ден от болничните да е за сметка на работниците и да не се заплаща. След остро недоволство от страна на граждани, синдикалисти и партии, премиерът</p>
      <p>Бойко Борисов обяви, че предложението няма да бъде внесено.<br/>Тази седмица имаше общо заседание на националните стачни комитети на двата синдиката. След заседанието председателят на Националния стачен комитет на КТ "Подкрепа " Любка Георгиева заяви, че е крайно време управляващите да разберат, че не могат да си играят с нервите на българските граждани, да ги наричат измамници, да "подхвърлят идейки", с които да си правят експерименти, доколко са популярни или не. Затова от синдиката бяха категорични, че протест ще има. Председателят на Националния стачен комитет на КНСБ Тодор Капитанов обяви, че след резултатите от очакваната среща на лидерите на синдикатите с премиера и от очаквания спешен Национален съвет за тристранно сътрудничество, ще бъдат набелязани конкретни действия, но структурите са в готовност за протест</p>
      <p>
        <i>По статията работи: <a href="https://www.investor.bg/ikonomika-i-politika/332/a/sindikatite-gotviat-mashtaben-protest-293753/znvygb:e.crvpurin@tznvy.pbz">Ралица Пейчева</a></i>
      </p>
      <related>
        <h4>Още по темата</h4>
        <a href="https://www.investor.bg/ikonomika-i-politika/332/a/knsb-ot-2-do-30-dni-sa-platenite-bolnichni-v-es-293629/"/>
        <a href="https://www.investor.bg/ikonomika-i-politika/332/a/kt-podkrepa-predlaga-pyrvite-5-dni-ot-bolnichnite-da-se-plashtat-ot-rabotodatelia-293564/"/>
      </related>
      <related>
        <a href="https://www.investor.bg/ikonomika-i-politika/332/a/knsb-ot-2-do-30-dni-sa-platenite-bolnichni-v-es-293629/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/brankov-nacionalnata-programa-za-razvitie-do-2030-g-triabva-da-se-preraboti-293610/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/kt-podkrepa-predlaga-pyrvite-5-dni-ot-bolnichnite-da-se-plashtat-ot-rabotodatelia-293564/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bloomberg-tv/461/a/elektronnoto-zdraveopazvane-chast-ot-reshenieto-na-problema-s-bolnichnite-293561/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/sindikatite-obsyjdat-bydesht-protest-zaradi-predlojenieto-za-bolnichnite-293452/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/aikb-predlojenieto-za-bolnichnite-shte-spre-izmamite-293403/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/knsb-2472-lv-sa-nujni-na-chetirichlenno-semeistvo-za-normalen-jivot-293394/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/protestite-na-jyltite-jiletki-otbeliazaha-edna-godina-293353/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/naemite-na-dyrjavnite-imoti-shte-se-opredeliat-na-pazaren-princip-292629/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>