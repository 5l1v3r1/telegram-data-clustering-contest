<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://internapoli.it/forti-venti-e-temporali-da-mezzanotte-scatta-lallerta-meteo-arancione-su-napoli-e-campania/"/>
    <meta property="og:site_name" content="InterNapoli.it"/>
    <meta property="article:published_time" content="2019-11-23T13:39:13+00:00"/>
    <meta property="og:title" content="Forti venti e temporali, da mezzanotte scatta l’allerta meteo arancione su Napoli e Campania"/>
    <meta property="og:description" content="La Protezione Civile della Regione Campania ha emanato un avviso di allerta meteo con conseguente criticità idogeologica diffusa e codice..."/>
  </head>
  <body>
    <article>
      <h1>Forti venti e temporali, da mezzanotte scatta l’allerta meteo arancione su Napoli e Campania</h1>
      <address><time datetime="2019-11-23T13:39:13+00:00">23 Nov 2019, 13:39</time> by <a rel="author" href="https://internapoli.it/author/alberto-raucci/" target="_blank">Alberto Raucci</a></address>
      <p>La Protezione Civile della Regione Campania ha emanato un avviso di allerta meteo con conseguente criticità idogeologica diffusa e codice colore Arancione, sulle zone 1 (Piana Campana, Napoli, Isole, Area Vesuviana), 3 (Penisola Sorrentino-Amalfitana, Monti di Sarno, Monti Picentini), 5 (Tusciano e Alto Sele), 6 (Piana del Sele, Alto Cilento), 8 (Basso Cilento). <br/>A partire dalla mezzanotte e per l’intera giornata di domani, domenica 24 novembre, si prevedono: “Precipitazioni diffuse, anche a carattere di rovescio o locale temporale, localmente intense. Locali raffiche di vento nei temporali”. Sulle altre zone di allerta la criticità sarà invece Gialla associata comunque a “Precipitazioni sparse, anche a carattere di rovescio o locale temporale, puntualmente intense. Locali raffiche di vento nei temporali”.<br/>La persistenza delle precipitazioni sull’intero territorio e la particolare intensità evidenziata, in particolare, nelle aree in cui è stata valutata la criticità Arancione, determinano, come possibili impatti al suolo: “Significativi ruscellamenti superficiali, anche con trasporto di materiale, possibili voragini per fenomeni di erosione; allagamenti di locali interrati e di quelli a pian terreno; innalzamento dei livelli idrometrici dei corsi d’acqua minori, con fenomeni di inondazione delle aree limitrofe, anche per effetto di criticità locali (tombature, restringimenti, occlusioni delle luci dei ponti); fenomeni franosi superficiali legati a condizioni idrogeologiche particolarmente fragili, in bacini di dimensioni limitate per effetto della saturazione dei suoli anche in assenza di precipitazioni; Possibili cadute massi in più punti del territorio”. <br/>Nelle zone di allerta Gialla criticità idrogeologica localizzata associata comunque a possibili allagamenti, frane superficiali, possibili cadute massi e scorrimento superficiale delle acque meteoriche. <br/>Su tutto il territorio campano si segnalano raffiche di vento e mare agitato.<br/>La Protezione civile della Regione Campania raccomanda alle autorità competenti di dare seguito a tutte le misure atte a prevenire e contrastare i fenomeni attesi così come previsto dai rispettivi piani di protezione civile, di attivare i Coc (Centri Operativi Comunali) ove previsto, di attivare il monitoraggio delle strutture esposte alle sollecitazioni dei venti e del moto ondoso nonché di prestare attenzione alle comunicazioni ufficiali diramate dalla sala Operativa. Massima attenzione va prestata, in ogni caso e anche in assenza di piogge, alle aree già interessate dalle precipitazioni dei giorni scorsi.</p>
      <related>
        <h4>ARTICOLI CORRELATI</h4>
        <a href="https://internapoli.it/napoli-scuola-san-gaetano-chiusa-lunedi/"/>
        <a href="https://internapoli.it/allerta-meteo-scuole-chiuse-lunedi-napoli-caserta/"/>
        <a href="https://internapoli.it/pioggia-e-vento-in-campania-prorogata-lallerta-meteo/"/>
        <a href="https://internapoli.it/mugnano-cimitero-parchi-sarnataro/"/>
        <a href="https://internapoli.it/maltempo-stasera-scatta-una-nuova-allerta-meteo-in-campania-temporali-mareggiate-e-raffiche-di-vento/"/>
        <a href="https://internapoli.it/maltempo-a-napoli-e-provincia-diramata-allerta-gialla-per-domani-parchi-chiusi-e-cimiteri-aperti/"/>
        <a href="https://internapoli.it/allerta-meteo-arancione-in-campania-napoli-e-provincia-sottacqua-in-arrivo-pioggia-e-nubrifragi/"/>
        <a href="https://internapoli.it/allerta-meteo-dopo-il-ponte-dei-santi-chiuse-le-scuole-a-mugnano/"/>
        <a href="https://internapoli.it/temporali-nella-notte-allerta-maltempo-oggi-su-napoli-e-provincia-la-decisioni-dei-sindaci-per-le-scuole/"/>
        <a href="https://internapoli.it/allerta-meteo-napoli-scuole/"/>
        <a href="https://internapoli.it/allerta-meteo-campania-napoli/"/>
        <a href="https://internapoli.it/allerta-meteo-napoli-lunedi-7-ottobre/"/>
      </related>
    </article>
  </body>
</html>