<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743248"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T13:29:00+00:00"/>
    <meta property="og:title" content="ครึ่งหมื่นร่วมวิ่งรวงผึ้ง &quot;พี่ตูน&quot;นำท่องถนนเส้นใหม่"/>
    <meta property="og:description" content="“พี่ตูน” นำนักวิ่งครึ่งหมื่น ร่วม “รวงผึ้ง Bangkok Run” กิจกรรมปลูกต้นรวงผึ้ง ต้นไม้มงคลประจำรัชกาลที่ 10 บนถนนเส้นใหม่ล่าสุดของกรุงเทพมหานคร คือ ถนนศรีนครินทร์–ร่มเกล้า"/>
  </head>
  <body>
    <article>
      <h1>ครึ่งหมื่นร่วมวิ่งรวงผึ้ง "พี่ตูน"นำท่องถนนเส้นใหม่</h1>
      <address>
        <time datetime="2019-11-23T13:29:00+00:00">23 Nov 2019, 13:29</time>
      </address>
      <p>
        <b>“พี่ตูน” นำนักวิ่งครึ่งหมื่น ร่วม “รวงผึ้ง Bangkok Run” กิจกรรมปลูกต้นรวงผึ้ง ต้นไม้มงคลประจำรัชกาลที่ 10 บนถนนเส้นใหม่ล่าสุดของกรุงเทพมหานคร คือ ถนนศรีนครินทร์–ร่มเกล้า</b>
      </p>
      <p>งานวิ่งมินิมาราธอน “รวงผึ้ง Bangkok Run” เมื่อช่วงเย็น วันที่ 23 พ.ย. เส้นทางบนถนนศรีนครินทร์ – ร่มเกล้า ที่เพิ่งก่อสร้างแล้วเสร็จ มี พล.ต.อ.อัศวิน ขวัญเมือง ผู้ว่าราชการกรุงเทพมหานคร เป็นประธานในพิธี ซึ่งในงาน มีกิจกรรมปลูกต้นรวงผึ้ง ต้นไม้มงคลประจำรัชกาลที่ 10 บนถนนเส้นใหม่ล่าสุดของกรุงเทพมหานคร คือ ถนนศรีนครินทร์–ร่มเกล้า เพื่อความสวยงามและ ภูมิทัศน์ร่มรื่นยิ่งขึ้น และที่สำคัญยังเป็นถนนตามโครงการ “1 จังหวัด 1 ถนนเฉลิมพระเกียรติ” อีกด้วย<br/> <br/>สำหรับกิจกรรมวิ่งมินิมาราธอน “รวงผึ้ง Bangkok Run” มีผู้เข้าร่วมกว่า 5,000 คน รายได้ส่วนหนึ่งหลังหักค่าใช้จ่าย จะนำไปสมทบทุนซื้ออุปกรณ์การแพทย์ให้กับโรงพยาบาลสิรินธร ในสังกัดกรุงเทพมหานคร <br/> <br/>เส้นทางบนถนน “ศรีนครินทร์–ร่มเกล้า”     ซึ่งเป็นถนนเส้นใหม่ ความกว้าง 6-10 ช่องจราจรระยะทาง 12 กิโลเมตร แนวเส้นทางเริ่มต้นจาก ถนนศรีนครินทร์ ข้ามถนนกาญจนาภิเษก ไปสิ้นสุดที่ถนนเจ้าคุณทหาร โดยเชื่อม ต่อถนนเส้นหลัก ๆ ของกรุงเทพฯ ฝั่งตะวันออกเข้าด้วยกันทั้งถนนศรีนครินทร์, ถนนกรุงเทพกรีฑา, ถนนกาญจนาภิเษก, ถนนร่มเกล้า และ ถนนเจ้าคุณทหาร<br/><br/>ไฮไลต์ของการวิ่งระยะทาง 10 กิโลเมตร คือ การร่วมวิ่งของศิลปินชื่อดังขวัญใจคนไทย ตูน-อาทิวราห์ คงมาลัย และยังมีเหล่าแก๊งนางฟ้านักวิ่ง อย่าง กอล์ฟ-สุรัมภา หยกโชติสกุล,  อีฟ-อนัญญา  ไอศุริยกรเทพ, มินเมย์-เสาวลักษณ์  พิพัฒน์ประเทือง, พลอย-ธิติพร  เกียติทวีพงษ์รวมทั้งอดีตนักกรีฑาทีมชาติไทยที่ผันตัวเองเป็นผู้ฝึกสอน อย่าง “โค้ชเดี่ยว” ปฏิการ  เพชรศรีชา</p>
    </article>
  </body>
</html>