<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806836/%D9%84%D8%A7%D9%84%D8%A7%DB%8C%DB%8C%E2%80%8C%D9%87%D8%A7%DB%8C-%D8%A7%D8%A8%D9%88%D8%AD%D9%85%DB%8C%D8%B8%D9%87-%D8%A8%D9%87-%D8%A7%D9%87%D9%84-%D8%B2%D9%85%DB%8C%D9%86-%D8%B1%D8%B3%DB%8C%D8%AF-%D9%88%D8%A7%DA%AF%D9%88%DB%8C%D9%87%E2%80%8C%D9%87%D8%A7%DB%8C%DB%8C-%D8%A7%D8%B2-%D8%AC%D9%86%DA%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T13:13:00+00:00"/>
    <meta property="og:title" content="«لالایی‌های ابوحمیظه» به «اهل زمین» رسید/ واگویه‌هایی از جنگ"/>
    <meta property="og:description" content="«لالایی‌های ابوحمیظه» روایت زنان خوزستان از دوران دفاع مقدس شنبه ۲ آذر ساعت ۲۱ در قاب مجموعه مستند «اهل زمین» روی آنتن شبکه مستند می‌رود."/>
  </head>
  <body>
    <article>
      <h1>«لالایی‌های ابوحمیظه» به «اهل زمین» رسید/ واگویه‌هایی از جنگ</h1>
      <h2>«لالایی‌های ابوحمیظه» روایت زنان خوزستان از دوران دفاع مقدس شنبه ۲ آذر ساعت ۲۱ در قاب مجموعه مستند «اهل زمین» روی آنتن شبکه مستند می‌رود.</h2>
      <address>
        <time datetime="2019-11-23T13:13:00+00:00">23 Nov 2019, 13:13</time>
      </address>
      <p> به گزارش گروه فرهنگی <a href="https://snn.ir/">خبرگزاری دانشجو</a>، محسن ظریفی‌پور تهیه‌کننده و کارگردان مستند «لالایی‌های ابوحمیظه» درباره این اثر گفت: نزدیکی‌های شهر سوسنگرد منطقه‌ای به نام «ابوحمیظه» قرار دارد که در دوران جنگ تحمیلی با خاک یکسان شد و نود درصد مردانش قتل‌عام شدند؛ «لالایی‌های ابوحمیظه» مستندی گفتگومحور است، درباره زنانی ماندند و این شهر را نجات دادند، بچه‌هایشان را بزرگ کردند و نگذاشتند زادگاهشان از نفس بیفتد.<br/><br/>وی ادامه داد: این قسمت از مجموعه «اهل سرزمین» واگویه‌ای از درد‌ها و شهامت شیر زنانی است که بر جنگ پیروز شدند، زنان تاریخ‌سازی که جنگ تحمیلی را تجربه کردند، شاهد شهادت همسران و فرزندانشان بودند، مبارزه کردند و صبورانه بخشی از تاریخ معاصر ایران را رقم زدند.<br/><br/>این تهیه‌کننده گفت: این مستند نتیجه همکاری حسنه عفراوی با گروه تولید است، یکی از بانوان بومی که حدود چهارکتاب نوشته است و زحمت پژوهش مستند «لالایی‌های ابوحمیظه» را بر عهده داشت؛ پیش‌تولید این قسمت حدود یک ماه به طول انجامید و فیلمبرداری کار هم در مدت‌زمان ۱۰ روز انجام شد.<br/><br/>وی بابیان اینکه راویان اصلی این مستند زنان بازمانده از دوران دفاع مقدس هستند، افزود: یکی از مشکلاتی که ما در میان عرب‌زبان‌ها با آن مواجهیم این است که خانم‌ها کمتر حاضر می‌شوند جلوی دوربین بروند، ما برای ثبت خاطرات این شیر زنان تلاش ویژه‌ای کردیم و به کمک خانم عفراوی موفق شدیم سوژه‌هایمان را جلوی دوربین ببریم.<br/><br/>این کارگردان درباره سوژه این مستند گفت: به‌عنوان کسی که حدود ۲۰ قسمت درباره دفاع مقدس فیلم ساخته است، معتقدم دست‌کم در سینمای مستند سوژه‌های دفاع مقدسی به تکرار دچار شده‌اند، این بار سعی کردم سراغ سوژه‌ای بروم که برای بیننده تازگی داشته باشد، این مستند روایت زنان از جنگ است و علاوه بر آن ابوحمیظه منطقه‌ای ناشناخته با ماجرا‌هایی شنیدنی است که تا امروز کسی از آن سراغ نگرفته بود.<br/><br/>«اهل سرزمین» به تهیه‌کنندگی و کارگردانی محسن ظریفی پور کاری از شبکه مستند سیماست که در ۵ قسمت ۳۰ دقیقه‌ای درباره عرب‌های خوزستان تولیدشده است و قسمت جدید آن امشب (شنبه ۲ آذر) ساعت ۲۱ از شبکه مستند پخش می‌شود. بازپخش این مستند ساعت ۹ روز بعد خواهد بود.</p>
    </article>
  </body>
</html>