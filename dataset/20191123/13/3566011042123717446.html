<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549374.html/%D9%BE%D9%84%DB%8C%D8%B3-%D8%B1%D8%A7%D9%87%D9%88%D8%B1-%D8%A7%D8%B9%D9%85%D8%A7%D9%84-%D9%82%D8%A7%D9%86%D9%88%D9%86-%DA%A9%D9%86%D8%AF-%D8%AA-%D9%85%DB%8C%D9%86-%D9%BE%D8%A7%D8%B1%DA%A9%DB%8C%D9%86%DA%AF-%D8%B9%D9%85%D9%88%D9%85%DB%8C-%D9%85%D9%88%D8%AB%D8%B1-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T13:40:00+00:00"/>
    <meta property="og:title" content="پلیس راهور اعمال قانون کند/تأمین پارکینگ عمومی موثر است"/>
    <meta property="og:description" content="چندین بار ساکنان کوچه‌های منتهی به خیابان پاستور انتقادات و شکایات خود را از پارک وقت و بی‌وقت خودروها در کوچه‌ها و ایجاد مزاحمت برای ساکنان و خطرهای ایجاد شده به واسطه ترددهای پرسرعت با مسئولان مربوطه در میان گذاشتند که تاکنون در این خصوص ترتیب اثری داده نشده است."/>
  </head>
  <body>
    <article>
      <h1>پلیس راهور اعمال قانون کند/تأمین پارکینگ عمومی موثر است</h1>
      <h2>در رفع مشکل ترافیکی کوچه‌های منتهی به خیابان پاستور؛</h2>
      <address>
        <time datetime="2019-11-23T13:40:00+00:00">23 Nov 2019, 13:40</time>
      </address>
      <p>چندین بار ساکنان کوچه‌های منتهی به خیابان پاستور انتقادات و شکایات خود را از پارک وقت و بی‌وقت خودروها در کوچه‌ها و ایجاد مزاحمت برای ساکنان و خطرهای ایجاد شده به واسطه ترددهای پرسرعت با مسئولان مربوطه در میان گذاشتند که تاکنون در این خصوص ترتیب اثری داده نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/32944">عصر همدان</a>؛ چندی است با یک طرفه شدن خیابان پاستور، کوچه‌ها و خیابان‎های فرعی منتهی به این خیابان به ویژه کوچه دوگوران (اجاقی)، تبدیل به محل تردد ماشین‌هایی شده که قبلاً از خیابان پاستور عبور می‌کردند و این امر مشکلات بسیاری را برای شهروندان و ساکنان این محله‌ها ایجاد کرده است.</p>
      <p>چندین بار ساکنان کوچه‌های منتهی به خیابان پاستور به ویژه کوچه دوگوران (اجاقی) انتقادات و شکایات خود را از پارک وقت و بی‌وقت خودروها در کوچه‌ها و ایجاد مزاحمت برای ساکنان و خطرهای  ایجاد شده به واسطه ترددهای پرسرعت با مسئولان مربوطه در میان گذاشتند که تاکنون در این خصوص ترتیب اثری داده نشده است؛ به منظور پیگیری این موضوع گفت‌و‌گویی با رئیس کمیسون خدمات شهری شورای شهر همدان انجام دادیم و نظرات وی در این خصوص عنوان شد که در ادامه می‌خوانید.</p>
      <p>علی فتحی در گفت‌و‌گو با خبرنگار عصر همدان با اشاره به مشکل ساکنان کوچه‌های منتهی به خیابان پاستور به واسطه یک طرفه شدن این خیابان اظهار کرد: البته وظیفه پلیس راهور است که در این خصوص با اعمال قانون از پارک خودروها در این کوچه‌ها و ایجاد مشکل برای ساکنان آن جلوگیری کند.</p>
      <p>وی با بیان اینکه در صورت عدم پارک خودرو در این کوچه‌ها مشکل تا حدودی رفع می‌شود گفت: به منظور رفع مشکل زمینی نیز برای ایجاد پارکینگ عمومی در نظر گرفته شده بود که متأسفانه تاکنون محقق نشده است.</p>
      <p>رئیس کمیسیون خدمات شهری شورای شهر همدان بیان کرد: زمین در نظر گرفته شده متعلق به سازمان تأمین اجتماعی است که در این خصوص با رئیس سابق این سازمان رایزنی‌هایی شده بود اما با تغییر مدیریت سازمان تاکنون توافقی صورت نگرفته است.</p>
      <p>
        <b>پلیس راهور در سطح پایین با شورا تعامل دارد</b>
      </p>
      <p>وی با تأکید بر اینکه پلیس راهور در سطح پایین با شورا تعامل دارد افزود: متأسفانه پلیس راهور کمترین تعامل را با شورا دارد و حتی زمانی که به شخصه برای مشکل پایانه پل پهلوان‌ها مراجعه کردم و درخواست اختصاص یک پلیس راهور برای این منطقه را داشتم بیان کردند نیرو نداریم.</p>
      <p>فتحی با بیان اینکه برای حل مشکلات ترافیکی در سطح شهرمتأسفانه شورا اهرم اجرایی ندارد تصریح کرد: نوع معماری شهر همدان از ۸۰ سال پیش و برای درشکه و تعداد محدود خودرو بوده و اکنون در هر خانه حداقل یک ماشین هست اما هنوز طرح‌های ترافیکی درستی برای شهر نداریم.</p>
      <p>وی با تأکید بر اینکه برخی مشکلات را خود ما ایجاد می‌کنیم ادامه داد: در برخی موارد برای حل مشکلات شهر همکاری نمی‌شود؛ برای حل مشکل ترافیک در کوچه‌های منتهی به خیابان پاستور و عدم پارک خودرو در این کوچه‌ها در صورت اختصاص همکاری سازمان تأمین اجتماعی و تأمین پارکینگ در این محل مشکل حل می‌شود.</p>
      <p>رئیس کمیسیون خدمات شهری شورای شهر همدان در پایان خاطرنشان کرد: اکنون مخابرات آرامگاه بوعلی با اختصاص پارکینگ در نوبت بعد از ظهر برای عموم نقش موثری در حل مشکلات شهروندان در پارک خودرو داشته که این مهم جای قدردانی دارد و امیدواریم سایر دستگاه‌ها نیز همکاری لازم را در زمینه‌های مختلف با مدیریت شهری داشته باشند.</p>
      <p>انتهای پیام/</p>
    </article>
  </body>
</html>