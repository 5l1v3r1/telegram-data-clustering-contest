<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549430.html/%D8%A7%D8%AA%D9%85%D8%A7%D9%85-%D8%BA%D8%B1%D8%A8%D8%A7%D9%84%DA%AF%D8%B1%DB%8C-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%DA%AF%D8%A7%D9%86-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D8%AA%D8%A7----%D8%B3%D8%A7%D8%B9%D8%AA-%D8%A2%DB%8C%D9%86%D8%AF%D9%87--%D8%AF%D8%B3%D8%AA%DA%AF%DB%8C%D8%B1%D8%B4%D8%AF%DA%AF%D8%A7%D9%86-%D8%A7%D8%B2-%D9%88%D8%B6%D8%B9%DB%8C%D8%AA-%D8%B2%D9%86%D8%AF%D8%A7%D9%86-%D9%88-%D9%86%DA%AF%D9%87%D8%AF%D8%A7%D8%B1%DB%8C-%D8%B4%D8%A7%D9%86-%D8%A7%D8%B9%D9%84%D8%A7%D9%85-%D8%B1%D8%B6%D8%A7%DB%8C%D8%AA-%DA%A9%D8%B1%D8%AF%D9%87-%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T13:18:00+00:00"/>
    <meta property="og:title" content="اتمام غربالگری بازداشت‌شدگان حوادث اخیر تا ۴۸ ساعت آینده/ دستگیرشدگان از وضعیت زندان و نگهداری‌شان اعلام رضایت کرده‌اند"/>
    <meta property="og:description" content="حجت‌السلام منتظری با اشاره به اینکه غربالگری بازداشت‌شدگان حوادث اخیر تا ۴۸ ساعت آینده به پایان می‌رسد، گفت: به بازداشت‌شدگان توصیه شد که در مراحل مختلف بازجویی‌ها از خود صداقت نشان دهند."/>
  </head>
  <body>
    <article>
      <h1>اتمام غربالگری بازداشت‌شدگان حوادث اخیر تا ۴۸ ساعت آینده/ دستگیرشدگان از وضعیت زندان و نگهداری‌شان اعلام رضایت کرده‌اند</h1>
      <h2>‌دادستان کل کشور:</h2>
      <address>
        <time datetime="2019-11-23T13:18:00+00:00">23 Nov 2019, 13:18</time>
      </address>
      <p>حجت‌السلام منتظری با اشاره به اینکه غربالگری بازداشت‌شدگان حوادث اخیر تا ۴۸ ساعت آینده به پایان می‌رسد، گفت: به بازداشت‌شدگان توصیه شد که در مراحل مختلف بازجویی‌ها از خود صداقت نشان دهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌السلام والمسلمین محمدجعفر منتظری دادستان کل کشور صبح امروز در حاشیه بازدید از زندان بزرگ تهران گفت: در بازدید دو ساعته‌ای که از زندان بزرگ تهران داشتیم، دیدار چهره به چهره‌ای با افراد دستگیرشده داشتیم.</p>
      <p>وی گفت: متاسفانه بعد از حوادث اخیر که به واسطه اجرای طرح سهمیه‌بندی بنزین اتفاق افتاد، تعدادی از افراد دستگیر شدند و در بازداشت به سر می‌برند. کنترل این کار و نظارت بر کارهایی که این افراد انجام داده‌اند، مورد توجه دستگاه قضایی است، هم به لحاظ اینکه افرادی که در این حوادث ممکن است مقصر نباشند و بی‌گناه باشند و در جمعیت دستگیر شده باشند و افرادی که ممکن است دارای تقصیر در مراتب مختلف باشند.   منتظری گفت: تاکید ما به مسؤولان حاضر در زندان این بود که هرچه سریع‌تر این افراد تعیین تکلیف شده و صف‌بندی شوند و این افراد زودتر غربالگری شوند، البته مسؤولان مرتبطه هم وعده داده‌اند که ظرف ۴۸ ساعت آینده غربالگیری به پایان خواهد رسید.   دادستان کل کشور گفت: افراد دستگیرشده‌ای که بی‌گناه تشخیص داده شوند، در اولین فرصت آزاد خواهند شد اما آنهایی که مرتکب جرم شده‌اند و دارای جرایم مختلفی ممکن است باشند، حتما به سرعت درجه‌بندی می‌شوند.   وی خاطرنشان کرد: آنهایی که جرایم کمتری دارند و مرتکب جرایم خیلی مهمی نشده‌اند، آنها هرچه زودتر تعیین تکلیف خواهند شد اما آنهایی که جرایم سنگینی انجام داده‌اند در چارچوب قوانین موجود با آنها برخورد خواهد شد.   دادستان کل کشور افزود: در این بازدید به تمام دستگیرشدگان توصیه کردیم که در بازجویی‌ها و تحقیقات از خودشان صداقت به خرج بدهند، زیرا وقتی صداقت داشته باشند می‌توان به آنها کمک کرد.   منتظری افزود: این افراد همگی با خانواده‌شان ارتباط گرفته و تماس تلفنی داشتند و نکته جالب این است که همه این دستگیرشدگان از وضعیت زندان و نگهداری‌شان اعلام رضایت کرده‌اند.   منتظری گفت: امیدواریم هرچه زودتر آنهایی که فریب خوردند مراقب باشند مجدد دچار فریب خوردگی نشوند.   دادستان کل کشور تصریح کرد: پیام ما به دشمنان این است که تصور نکنید شما با فریب دادن عده قلیلی می توانید به اهداف خود برسید.   وی خاطرنشان کرد: عوامل اصلی هم حتما شناسایی شده و هیچ خط قرمزی برای برخورد با آنها نخواهیم داشت.   قطعا دستگاه های امنیتی و اطلاعاتی با توجه به مستندات مسایل را تعقیب کرده و برای ما هم شناسایی عوامل اصلی اولویت دارد که البته تا امروز هم دستگیر شده اند.   دادستان کل کشور گفت: این افراد که عوامل اصلی هستند بدانند که امکان گریز و فرار برایشان وجود نخواهد داشت و حتما تعقیب خواهند شد.   منتظری ادامه داد: مات عزیز همانگونه که در همه مراحل همراه نیروهای اطلاعاتی و امنیتی بوده اند برای بازگرداندن آرامش به کشور الان هم حامی و همراه باشند.   وی خاطرنشان کرد: بیگانگان و دشمنان در طول چهار دهه گذشته دشمنی کرده و از هر فرصتی برای برهم زدن آرامش نظام استفاده کرده اما تا امروز هم به نتیجه دلخواه خود نرسیده است.   دادستان کل کشور گفت: ملت تلاش کرده اند و در برابر توطیه های دشمنان کوتاه نیامده است و از این پس هم کوتاه نمی آید و فقط آبروی دشمن میرود.   منتظری ادامه داد: امروز اذناب بیگانگان در منطقه تلاشهایی می کنند و با همه سرمایه گذاری هایشان دستشان کوتاه مانده و تنها چند بانک را به آتش کشیده اند که این موضوع باید برای آنها آبروریزی باشد.   وی افزود: ملت غیور و همیشه در صحنه اجازه نمی دهد دشمن بخواهد از این موقعیت استفاده کند و به نتیجه دلخواهش برسد من به جوانان توصیه میکنم تا به دستگاه قضایی اطلاعاتی و امنیتی کمک کنند و تصاویر خود از اغتشاشگران را به دستگاه های امنیتی ارایه کنند.   منتظری  گفت: هر شهروندی اگر در کل کشور خودش را همیار و کمک یار دستگاه های امنیتی بداند در ایجاد امنیت سهیم می شود و به این ترتیب امنیت کشور حفظ می شود.   دادستان کل کشور گفت: به دستگاه های امنیتی و ضابطان توصیه کردیم تا با تلاش شبانه روزی موضوع غربالگری را تسریع کنند.   وی در پاسخ به سوال خبرنگار فارس درخصوص اینکه آیا تعداد بازداشتی ها مشخص است یا خیر گفت: از آنجایی که هنوز تعداد افراد بازداشت شده کامل مشخص نیست نمی توان آمار دقیقی ارایه کرد.   مشروح بازدید دو ساعته دادستان کل کشور از زندان بزرگ تهران در ساعت‌های آتی منتشر خواهد شد.   منبع: فارس انتهای پیام/</p>
    </article>
  </body>
</html>