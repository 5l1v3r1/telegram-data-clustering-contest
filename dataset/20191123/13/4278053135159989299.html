<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/prinese-bohaty-partner-miliony-pro-duklu-ma-to-hacek/5044059"/>
    <meta property="og:site_name" content="Hokej.cz"/>
    <meta property="article:published_time" content="2019-11-23T13:44:00+00:00"/>
    <meta property="og:title" content="Přinese bohatý partner miliony pro Duklu? Má to háček"/>
    <meta property="og:description" content="Prvoligová Jihlava našla sponzora, který by během následujících deseti let podpořil klub celkem třiceti miliony korun. K tomu by přispěl hned 100 miliony na výstavbu nového stadionu."/>
  </head>
  <body>
    <article>
      <h1>Přinese bohatý partner miliony pro Duklu? Má to háček</h1>
      <address><time datetime="2019-11-23T13:44:00+00:00">23 Nov 2019, 13:44</time> by <a rel="author" href="https://www.hokej.cz/archiv-clanku/autor/129091" target="_blank">Marek Hedbávný</a></address>
      <p>
        <b>Prvoligová Jihlava našla sponzora, který by během následujících deseti let podpořil klub celkem třiceti miliony korun. K tomu by přispěl hned 100 miliony na výstavbu nového stadionu.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Jenže je tu zásadní problém...</p>
      <p>Oním potenciálním partnerem je společnost Rebuy Stars. A ta má podmínku: v Jihlavě chce postavit kasino. Ideálně přímo v nové aréně.</p>
      <p>V Jihlavě ale platí městská vyhláška o zákazu hazardu, zastupitelé by ji tedy nejprve museli zrušit. S tím zatím váhají, v následujících týdnech se proto povede širší debata.</p>
      <figure>
        <iframe src="https://www.youtube.com/embed/H99DtcyFPlo" width="640" height="360" data-service="Youtube" scrolling="no"/>
      </figure>
      <p>Jednatel Dukly Bedřich Ščerban si pochopitelně přeje, aby město výstavbu kasina povolilo. Společnost Rebuy Stars by se totiž stala největším partnerem klubu.</p>
      <p>„Byla by velká škoda tuto obchodní nabídku nevyužít, nepřijmout ji," říká Ščerban pro web hcdukla.cz. „Pokud by to záleželo jen na mně, tak už bych měl smlouvu podepsanou. Nicméně toto je věc přesahující moje kompetence. Musí rozhodnout Rada města Jihlavy, potažmo zastupitelstvo."</p>
      <p>„Úplně v prvotní fázi se jednalo o to, že by firma měla zájem provozovat kasino v duchu současných celosvětových trendů v nové multifunkční aréně," popisuje Ščerban na klubových stránkách jednání s Rebuy Stars.</p>
      <blockquote>„Byla by velká škoda tuto obchodní nabídku nevyužít, nepřijmout ji."<cite>Bedřich Ščerban, jednatel HC Dukla Jihlava</cite></blockquote>
      <p>„Město tuto nabídku hned od začátku odmítlo s tím, že nechce, aby v nové multifunkční aréně, v centru města a blízkosti náměstí, kasino vyrostlo," dodal. A tak vznikl kompromis: provozovna by se zřídila v obchodním centru na okraji města.</p>
      <p>„Podmínky zůstávají: sto milionů korun jako příspěvek na stavbu multifunkční arény a třicet milionů v následujících deseti letech jako sponzoring Dukle. Akorát přicházíme o případný nájem v aréně, protože ten by inkasoval někdo jiný," líčí Ščerban.</p>
      <p>Jak se k tomu nyní postaví město? </p>
      <blockquote>„Toto je věc přesahující moje kompetence. Musí rozhodnout Rada města Jihlavy, potažmo zastupitelstvo."<cite>Bedřich Ščerban, jednatel HC Dukla Jihlava</cite></blockquote>
      <p>Co nevidět každopádně Dukla oznámí jméno jiného – dosud tajemného – sponzora, po kterém bude dokonce pojmenovaný stadion. „Fanoušci se to dozví už brzo," usmívá se Ščerban.</p>
      <related>
        <a href="https://www.hokej.cz/zajic-se-vraci-po-zraneni-rozehraje-se-v-chance-lize/5044058"/>
        <a href="https://www.hokej.cz/sokolov-chysta-zmeny-zatim-prichazeji-cernoch-a-haas/5044051"/>
        <a href="https://www.hokej.cz/z-dynama-do-chance-ligy-piche-jde-prozatim-na-mesic-k-piratum/5044032"/>
      </related>
    </article>
  </body>
</html>