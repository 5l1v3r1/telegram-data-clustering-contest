<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/dimosia-igeia/598736/ypygeiaso-thesmos-tou-pi-kainotomia-pou-eisagagame-me-tin-enarksi-tou-gesy"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T13:09:00+00:00"/>
    <meta property="og:title" content="Υπ.Υγείας:Ο θεσμός του ΠΙ, καινοτομία «που εισαγάγαμε με την έναρξη του ΓεΣΥ»"/>
    <meta property="og:description" content="Ο θεσμός του Προσωπικού Ιατρού (ΠΙ) είναι μια καινοτομία «που εισαγάγαμε με την έναρξη του ΓεΣΥ», είπε ο Υπουργός Υγείας Κωνσταντίνος Ιωάννου, σε ομιλία του..."/>
  </head>
  <body>
    <article>
      <h1>Υπ.Υγείας:Ο θεσμός του ΠΙ, καινοτομία «που εισαγάγαμε με την έναρξη του ΓεΣΥ»</h1>
      <address><time datetime="2019-11-23T13:09:00+00:00">23 Nov 2019, 13:09</time> by <a rel="author">sigmalive</a></address>
      <p>Ο θεσμός του Προσωπικού Ιατρού (ΠΙ) είναι μια καινοτομία «που εισαγάγαμε με την έναρξη του ΓεΣΥ», είπε ο Υπουργός Υγείας Κωνσταντίνος Ιωάννου, σε ομιλία του στο Παγκύπριο Συνέδριο «Ο θεσμός του Προσωπικού Ιατρού στο πλαίσιο του ΓεΣΥ», που διοργανώνεται από τον ΟΑΥ στο πλαίσιο του ΓεΣΥ και εμπίπτει στις ενέργειες για ενημέρωση της ιατρικής κοινότητας και δη των Προσωπικών Ιατρών, σύμφωνα με ανακοίνωση του Υπουργείου Υγείας.</p>
      <p>Απευθυνόμενος προς τους ιατρούς, ο κ. Ιωάννου είπε ότι «ο ρόλος σας είναι καθοριστικός και σίγουρα δεν περιορίζεται σε ένα και μόνο επίπεδο».<br/><br/>«Κληθήκατε να αποτελέσετε τους στυλοβάτες του Συστήματος και αναλάβατε, πέρα από την εξυπηρέτηση των δικαιούχων από ιατρικής σκοπιάς, την ευθύνη για την αποτελεσματική πλοήγηση των ασθενών στο Σύστημα αλλά και την αποφόρτιση των Ειδικών Ιατρών από μη εξειδικευμένα περιστατικά. Με τη θεσμοθέτηση του Προσωπικού Ιατρού, επιδιώκουμε επίσης να καταγράψουμε και να νοικοκυρέψουμε δεδομένα για ασθένειες που παρατηρούνται στη χώρα μας και, βάσει αυτών, να προχωρήσουμε στον σχεδιασμών πολιτικών και στρατηγικών για αντιμετώπισή τους», πρόσθεσε.<br/><br/>Ο Υπουργός Υγείας ανέφερε, επιπρόσθετα, ότι η λειτουργία της 1ης φάσης του Γενικού Σχεδίου Υγείας είναι πια μια πραγματικότητα.<br/><br/>«Ακολουθώντας τις βασικές αρχές της καθολικότητας, της ισότιμης πρόσβασης, της ελεύθερης επιλογής και της αλληλεγγύης, το ΓεΣΥ έχει να επιδείξει σημαντικά δεδομένα τους πρώτους έξι μήνες λειτουργίας του. Η κοινωνία αγκάλιασε το νέο Σύστημα, με υπευθυνότητα και υπομονή, όπως ακριβώς το καλωσόρισε και η μεγαλύτερη μερίδα των παροχέων ιατροφαρμακευτικών υπηρεσιών», συμπλήρωσε.<br/><br/>Όπως είπε, η έναρξη του Συστήματος δεν θα μπορούσε να ήταν επιτυχής χωρίς τη στήριξη και τον επαγγελματισμό της ιατρικής κοινότητας.<br/><br/>«Οι αριθμοί αντικατοπτρίζουν την πραγματικότητα και επιβεβαιώνουν ότι η μεταρρύθμιση ήταν επιβεβλημένη. Με τη συνεργασία των πέραν των 615 Προσωπικούς Ιατρούς για ενήλικες (447 – 20/11) και παιδιά (168 – 20/11) και των 1,160 και πλέον Ειδικών Ιατρών (20/11), τόσο το Υπουργείο Υγείας αλλά πρωτίστως ο Οργανισμός Ασφάλισης Υγείας είμαστε έτοιμοι να ενσκήψουμε στα προβλήματα που υπάρχουν και να εργαστούμε ακόμα πιο εντατικά για τη βελτίωση και τη συνέχιση της εύρυθμης λειτουργίας του ΓεΣΥ, το οποίο να εξυπηρετεί τόσο τους ασθενείς όσο και τους παρόχους», συμπλήρωσε.<br/><br/>Όπως ανέφερε, αρκετά από τα προβλήματα που παρουσιάστηκαν τους πρώτους μήνες λειτουργίας του θεσμού του ΠΙ  ειδικά όσον αφορούσε τον χρόνο εξυπηρέτησης  των δικαιούχων, την διαθεσιμότητα ΠΙ στους δικαιούχους την εξοικείωση με το λογισμικό έχουν σε μεγάλο βαθμό επιλυθεί με την σταδιακή αύξηση των διαθέσιμων ΠΙ στο σύστημα αλλά και την εξοικείωση τόσο των παρόχων αλλά και των δικαιούχων με την πάροδο του χρόνου. <br/><br/>«Είναι γεγονός ότι υπάρχουν ακόμα αρκετά ζητήματα που χρειάζεται να ρυθμιστούν, όπως είναι γεγονός ότι ο ΟΑΥ έχει εντοπίσει και επιλύσει αρκετά προβλήματα που παρουσιάστηκαν και έχει βελτιώσει πολλά σημεία στο Λογισμικό του ΓεΣΥ, κάνοντας το πιο λειτουργικό και εύχρηστο, προστατεύοντας την ίδια ώρα το έργο σας. Είναι προσωπική μου πεποίθηση και το έχω δηλώσει κατ’ επανάληψιν ότι μόνο μέσα από την ανατροφοδότηση που λαμβάνουμε από εσάς τους ίδιους, μπορούμε να αναβαθμίσουμε το Σύστημα. Για αυτό και με ικανοποιεί η συμμετοχή σας στο σημερινό Συνέδριο, το οποίο μπορεί να αποτελέσει μια ευκαιρία για ενημέρωση και ανταλλαγή απόψεων και τρόπων που θα συμβάλουν στην αναβάθμιση του Συστήματος», πρόσθεσε.<br/><br/>Ο κ. Ιωάννου είπε ότι η υγεία αναγνωρίζεται ως ένας σημαντικός παράγοντας για τη βιώσιμη ανθρώπινη ανάπτυξη, τόσο από τη σκοπιά των ανθρωπίνων δικαιωμάτων, όσο και ως βασικός συντελεστής για την οικονομική και αειφόρο ανάπτυξη μιας κοινωνίας και ενός κράτους γενικότερα.<br/><br/>Ο κ. Ιωάννου, σχεδόν έξι μήνες μετά την έναρξη της 1ης φάσης του ΓεΣΥ, συνεχάρη και ευχαρίστησε τους ιατρούς για τις προσπάθειες που όλο αυτό το διάστημα καταβάλλουν, ώστε το Σύστημα να λειτουργήσει όσο πιο ομαλά γίνεται.<br/><br/>«Χωρίς τη δική σας εμπειρογνωμοσύνη, επιστημοσύνη, επιμονή και συμβολή δεν θα μπορούσαμε να βελτιώσουμε τα επιμέρους στοιχεία του Συστήματος, ούτε και να το κάνουμε πιο λειτουργικό», κατέληξε.</p>
    </article>
  </body>
</html>