<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806812/%D8%A8%D8%AF%D9%88%D9%86-%D9%85%D8%AD%D8%AF%D9%88%D8%AF%DB%8C%D8%AA-%D9%85%D8%A7%D9%84%DB%8C-%D8%A7%D8%B2-%D8%AA%D9%88%D8%B3%D8%B9%D9%87-%D8%B2%DB%8C%D8%B3%D8%AA%E2%80%8C%D8%A8%D9%88%D9%85-%D9%86%D9%88%D8%A2%D9%88%D8%B1%DB%8C-%D9%88-%DA%A9%D8%A7%D8%B1%D8%A2%D9%81%D8%B1%DB%8C%D9%86%DB%8C-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T13:40:00+00:00"/>
    <meta property="og:title" content="ستاری در دانشگاه مازندران: بدون محدودیت مالی، از توسعه زیست‌بوم نوآوری و کارآفرینی در مازندران حمایت می‌کنیم"/>
    <meta property="og:description" content="معاون علمی و فناوری رئیس‌ جمهوری در دانشگاه مازندران گفت: آمادگی داریم که بدون محدودیت مالی، از توسعه زیست‌بوم نوآوری و کارآفرینی در استان حمایت کنیم."/>
  </head>
  <body>
    <article>
      <h1>ستاری در دانشگاه مازندران: بدون محدودیت مالی، از توسعه زیست‌بوم نوآوری و کارآفرینی در مازندران حمایت می‌کنیم</h1>
      <h2>معاون علمی و فناوری رئیس‌ جمهوری در دانشگاه مازندران گفت: آمادگی داریم که بدون محدودیت مالی، از توسعه زیست‌بوم نوآوری و کارآفرینی در استان حمایت کنیم.</h2>
      <address>
        <time datetime="2019-11-23T13:40:00+00:00">23 Nov 2019, 13:40</time>
      </address>
      <p>به گزارش گروه دانشگاه خبرگزاری دانشجو، سورنا ستاری، معاون علمی و فناوری رییس‌جمهوری با حضور در دانشگاه مازندران، دو مرکز تخصصی نوآوری و یک کارگاه عملی تولید نمونه محصول این دانشگاه را افتتاح کرد.<br/><br/>مرکز نوآوری تخصصی برق و فیزیک کاربردی، مجموعه‌ای نوآور برای استقرار تیم‌های خلاق دانشگاهی و شامل ۴ فضا برای کارگاه‌های عملی تولید نمونه محصول است. امروز همچنین یک کارگاه مکانیک و ساخت در ابعادی حدود ۱۵۰ متر مربع برای تولید نمونه‌های اولیه محصولات نوآورانه و فناورانه دانشگاهیان، در اختیار آنان قرار گرفت.<br/><br/>بخش دیگری از این سفر به افتتاح مرکز نوآوری تخصصی شیمی اختصاص داشت؛ این مرکز تخصصی نوآوری، در ابعاد ۱۰۰ متر مربع تجهیز شده است و خدمات را به شرکت‌هایی که در حوزه مواد و شیمی فعال هستند، ارائه می‌کند.<br/><br/>این دانشگاه قرار است به زودی مرکز نوآوری تخصصی علوم و فناوری‌های زیستی در ابعاد ۴۵۰ متر مربع را به کسب و کار‌های نوآورانه این حوزه اختصاص دهد.<br/><br/>ستاری همچنین از نمایشگاه دستاورد‌های مرکز رشد دانشگاه مازندران بازدید کرد و با فعالان فناور مستقر در این مرکز به گفتگو نشست.</p>
      <p>۲۱ واحد فناور و نوآور در فضای ۶۰۰ مترمربعی این مرکز رشد مستقر هستند و عمدتاً در فنی و مهندسی، علوم پایه و کشاورزی محصولات و خدمات خود را ارائه کرده‌اند.<br/><br/>حسگر حفاظت پیرامونی فیبر نوری، نانومواد هیدروژل هیبریدی، پایشگر محیط، آنزیم‌های صنایع شوینده، پهپاد سم پاش، زئولیت، دستگاه ضد جرم گیری رادیاتور، شناور‌های بدون سرنشین، سوند غیر تهاجمی، نرم افزار پلاک خوان، دستگاه دیاگ، دستگاه بیوگاز صنعتی، فروش محصولات به روش آنلاین مولد اوزون، دستگاه پلاسما برای آبگیری نخ، رفع کننده پلاسمایی رفع کننده آلودگی پاک کننده، عملگر پلاسمای ناپایا در صنایع هوافضا، از مهم‌ترین محصولات و خدمات فناورانه ارائه شده توسط فناوران خلاق مستقر در مرکز رشد دانشگاه مازندران است.<br/><br/>در بخش دیگری از این سفر قرارداد تأسیس و بهره‌برداری از مرکز رشد واحد‌های فناور قائم‌شهر با حضور معاون علمی و فناوری رییس‌جمهوری به امضای رئیس دانشگاه آزاد اسلامی و رییس پارک علم و فناوری مازندران رسید.<br/><br/>ستاری در مراسم امضای این قرارداد با بیان این‌که از هر گام نوآورانه به مقصد رونق کسب و کار‌های دانش‌بنیان و رونق زیست‌بوم نوآوری حمایت می‌شود، گفت: عطف رشد نگاه‌ها به اهمیت نوآوری نیروی انسانی خلاق، گام تازه‌ای است که در بسیاری از استان‌های ما از جمله، مازندران آغاز شده است؛ مردم جامعه از جمله ساکنان استان به این باور برسند که توسعه امری درون زا است و از خارج زیست‌بوم استان، نمی‌توان توسعه را تزریق کرد.<br/><br/>به گفته معاون علمی و فناوری رییس جمهوری، اگر خود استان به مدد نیروی انسانی خلاقش توسعه را رقم بزند، کمک‌ها و حمایت‌ها نیز می‌تواند روند توسعه پایدار را شتاب ببخشد.<br/><br/>رییس ستاد فرهنگسازی اقتصاد دانش‌بنیان با بیان این‌که آمادگی داریم که بدون محدودیت مالی، از توسعه زیست‌بوم نوآوری و کارآفرینی در استان حمایت کنیم، افزود: استان باید نسبت به ماندگار ساختن نیروی انسانی جوان، خلاق و حفظ آنان حساس باشد و زمینه‌ای را فراهم کند تا اشتغال نوآور این سرمایه ارزشمند در داخل استان رخ دهد. معاونت علمی و فناوری ریاست جمهوری نیز آماده است تا به طور کامل از این روند حمایت کند.<br/><br/>رییس بنیاد ملی نخبگان، از اهمیت دانشگاهیان به عنوان سرمایه بالقوه در اختیار استان مازندران گفت و ادامه داد: ۶ هزار دانشجویی که در اختیار دانشگاه آزاد قرار دارد یک ظرفیت ارزنده است.<br/><br/>وی افزود: در حالی که دانشگاه استنفورد ۱۱ هزار دانشجو دارد این سرمایه در اختیار این دانشگاه است و باید حضور این تعداد دانشجو اثرمندی خود را در زندگی مردم و تولید ناخالص داخلی نشان دهد. این تأثیرگذاری که این سرمایه انسانی می‌تواند در تحول جامعه بهبود کیفیت زندگی مردم نقش داشته باشد و بتواند جامعه را به سوی خلق ارزش از نوآوری سوق دهد.<br/><br/>معاون علمی و فناوری رییس‌جمهوری با هدف حمایت از کسب و کار‌های دانش‌بنیان و توسعه زیست‌بوم نوآوری و کارآفرینی به استان مازندران سفر کرده است. ستاری، صبح امروز از شرکت دانش‌بنیان خزر الکتریک بازدید کرد و پس از بازدید از دستاورد‌های فناورانه مراکز رشد دانشگاه مازندران و دانشگاه آزاد قائمشهر با امام جمعه ساری و نماینده، ولی فقیه در استان مازندران دیدار و گفتگو می‌کند. ستاری همچنین قرار است ضمن بازدید از چند مرکز نوآور و دانش‌بنیان، در نشست «رونق تولید و اقتصاد دانش‌بنیان» استان مازندران حضور خواهد یافت.</p>
    </article>
  </body>
</html>