<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549413.html/%D8%A7%D8%B1%D8%B2%D8%B4-%D9%81%D8%B9%D8%A7%D9%84%DB%8C%D8%AA-%D8%B1%D8%B3%D8%A7%D9%86%D9%87-%D9%87%D8%A7-%DA%A9%D9%85%D8%AA%D8%B1-%D8%A7%D8%B2-%D9%85%D8%A8%D9%84%D8%BA%D8%A7%D9%86-%D9%86%DB%8C%D8%B3%D8%AA-%D8%B1%D8%B3%D8%A7%D9%86%D9%87-%D9%87%D8%A7-%D8%B1%D9%88%D8%B4-%D8%AD%D8%B6%D8%B1%D8%AA-%D8%A7%D8%A8%D9%88%D8%B0%D8%B1-%D8%B1%D8%A7-%D8%AF%D8%B1-%D9%BE%DB%8C%D8%B4-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T13:28:00+00:00"/>
    <meta property="og:title" content="ارزش فعالیت رسانه‌ها کمتر از مبلغان نیست/رسانه ها روش حضرت ابوذر را در پیش بگیرند"/>
    <meta property="og:description" content="این مرجع تقلید با اشاره به اینکه رسانه ها باید در انتشار و انعکاس اخبار صداقت در گفتار و نوشتار را مورد توجه قرار دهند، گفت: رسانه‌ها روش حضرت ابوذر را در پیش بگیرند چرا که ارزش فعالیت رسانه‌ها کمتر از مبلغان نیست."/>
  </head>
  <body>
    <article>
      <h1>ارزش فعالیت رسانه‌ها کمتر از مبلغان نیست/رسانه ها روش حضرت ابوذر را در پیش بگیرند</h1>
      <h2>آیت الله علوی گرگانی:</h2>
      <address>
        <time datetime="2019-11-23T13:28:00+00:00">23 Nov 2019, 13:28</time>
      </address>
      <p>این مرجع تقلید با اشاره به اینکه رسانه ها باید در انتشار و انعکاس اخبار صداقت در گفتار و نوشتار را مورد توجه قرار دهند، گفت: رسانه‌ها روش حضرت ابوذر را در پیش بگیرند چرا که ارزش فعالیت رسانه‌ها کمتر از مبلغان نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/"> قم فردا</a>، آیت الله علوی گرگانی پیش از ظهر امروز در دیدار با اعضای شورای پنجمین جشنواره رسانه ای ابوذر استان قم به اهمیت جایگاه بسیج و رسانه اشاره کرد واظهار داشت: باید فعالان این عرصه به جایگاه مهم خود واقف باشند.<br/><br/>وی ادامه داد: با توجه به گسترش و فراگیری که امروز رسانه ها در دنیا دارند باید افراد فعال در این عرصه باید مقام و موقعیت خود را بشناسند .<br/><br/>این مرجع تقلید با اشاره به تاکید امام خمینی(ره) بر اهمیت جایگاه و نقش رسانه، بیان داشت: رسانه ها باید در انتشار و انعکاس اخبار صداقت در گفتار و نوشتار را مورد توجه قرار دهند.<br/><br/>وی خاطرنشان کرد: باید رسانه‌ها در انعکاس رویدادها واقع نگاری کرده و از گزینشی عمل کردن پرهیز کنند.<br/><br/>آیت الله علوی گرگانی با اشاره به اینکه یکی از حقوقی که خداوند از آن نمی گذرد خیانت به جامعه است افزود: رسانه‌ها باید در انعکاس بیانات بزرگان و علما نهایت دقت را داشته و سخنان ایشان را بدون کم و کاست به مخاطبان عرضه کنند.<br/><br/>وی ابراز داشت: آزادی رسانه‌ها به نفع جامعه است اما باید این آزادی با حفظ تعهدات اخلاقی و حرفه ای همراه باشد تا شاهد اثرات مثبت آن در جامعه باشیم.<br/><br/>این استاد برجسته حوزه با اشاره به جشنواره ابوذر خاطرنشان کرد: نامگذاری جشنواره ای به نام حضرت ابوذر که دومین شاگرد مکتب پیامبر گرامی اسلام به شمار می‌رود اقدامی ارزنده است و امیدواریم که رسانه‌ها نیز روش ایشان را در پیش بگیرند چرا که ارزش فعالیت رسانه‌ها کمتر از مبلغان نیست.<br/><br/>انتهای پیام/</p>
    </article>
  </body>
</html>