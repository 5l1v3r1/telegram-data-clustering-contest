<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/haryana/news/auto-not-exceeding-15-years-of-passing-dc-263113"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-23T13:51:36+00:00"/>
    <meta property="og:title" content="15 साल से ऊपर हो चुके आटो की न हो पॉसिंग: डी.सी"/>
    <meta property="og:description" content="फतेहाबाद: जो आटो 15 साल से ऊपर हो चुके हैं, उनकी पासिंग न की जाए। आटो की चैकिंग के लिए आरटीए व पुलिस विभाग की संयुक्त टीम मिलकर कार्य करे और ओवर लोडिंग आटो के चालान भी करें। यह निर्देश डीसी धीरेंद्र खड़गटा ने दिए। वो शुक्रवार को लघु सचिवालय के सभागार में सड़क सुरक्षा एवं सुरक्षित स्कूल वाहन पॉलिसी की समीक्षा बैठक को संबोधित कर रहे थे। डीसी ने नगर परिषद के अधिकारियों को भी निर्देश दिए कि जहां पर भी अतिक्रमण है, वह तुरंत प्रभाव से हटाया जाए। फुटपाथ पर रेहड़ी व दुकानदारों द्वारा अतिक्रमण हटाया जाए। "/>
  </head>
  <body>
    <article>
      <h1>15 साल से ऊपर हो चुके आटो की न हो पॉसिंग: डी.सी</h1>
      <address><time datetime="2019-11-23T13:51:36+00:00">23 Nov 2019, 13:51</time> by <a rel="author">bhavnajoshi</a></address>
      <p>फतेहाबाद: जो आटो 15 साल से ऊपर हो चुके हैं, उनकी पासिंग न की जाए। आटो की चैकिंग के लिए आरटीए व पुलिस विभाग की संयुक्त टीम मिलकर कार्य करे और ओवर लोडिंग आटो के चालान भी करें। यह निर्देश डीसी धीरेंद्र खड़गटा ने दिए। वो शुक्रवार को लघु सचिवालय के सभागार में सड़क सुरक्षा एवं सुरक्षित स्कूल वाहन पॉलिसी की समीक्षा बैठक को संबोधित कर रहे थे। डीसी ने नगर परिषद के अधिकारियों को भी निर्देश दिए कि जहां पर भी अतिक्रमण है, वह तुरंत प्रभाव से हटाया जाए। फुटपाथ पर रेहड़ी व दुकानदारों द्वारा अतिक्रमण हटाया जाए। </p>
      <p>उन्होंने कहा कि दुर्घटना में अगर किसी व्यक्ति की मृत्यु हो जाती है, तो जिस भी विभाग की लापरवाही होगी, उस विभाग के उच्चाधिकारियों को एफआईआर में शामिल किया जाएगा। डीसी ने इस दौरान नैशनल हाईवे और लोक निर्माण विभाग को भी निर्देश दिए वो अपने-अपने रोड से अतिक्रमण को हटवाए। अतिक्रमण करने वाले लोगों के खिलाफ एफआईआर भी दर्ज करवाए। इसके अलावा रोड के किनारे अगर प्राइवेट जमीन पर कोई व्यवसायिक गतिविधि हो रही है और उसका सीएलयू नहीं है, तो ऐसे लोगों के खिलाफ डीटीपी तुरंत एक्शन लें। </p>
      <p>उन्होंने नगर परिषद को निर्देश दिए कि वे शहर में फुटपाथ व अन्य रोड पर और ग्रीन बेल्ट में अतिक्रमण करने वाले लोगों पर सख्ती बरते और चालान करे। उपायुक्त ने शहर में लगे हुए फ्लैक्स और बैनर उतारने के भी आदेश दिए। उन्होंने सभी विभागों से एक्शन टेकन रिपोर्ट सात दिन में देने के निर्देश दिए है। उन्होंने पुलिस विभाग को एक विशेष अभियान चलाते हुए ड्रंक एंड ड्राईव करने वालों का चैकिंग करते हुए चालान करने के निर्देश दिए। उपायुक्त ने नॉर्म्स पूरा न करने वाली स्कूली बसों की संयुक्त चैकिंग कर चालान करने के भी आदेश दिए। </p>
      <p>उन्होंने रोडवेज व सचिव आरटीए को आदेश दिए कि वे प्राइवेट रूट पर चलने वाली बसों की चैकिंग करे और अगर बिना परमिट की बस चलती मिले तो उस पर कार्रवाई करे। बैठक में एडीसी एवं सचिव आरटीए महाबीर प्रसाद, डीएसपी दलजीत सिंह बेनीवाल, डीडीपीओ बलजीत सिंह चहल, रोडवेज जीएम रणसिंह पूनिया, कार्यकारी अभियंता जगबीर सिंह, शमशेर सिंह, डीएफओ रघुबीर जांगू, रोड सेफ्टी एसोसिएट अमन वाटस, रैडक्रॉस सचिव नरेश कुमार, ट्रैफिक इंचार्ज रामधन सहित रोड सेफ्टी एसोसिएशन के सदस्य भी मौजूद रहे। </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Auto not exceeding 15 years of passing: D.C</p>
    </article>
  </body>
</html>