<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/593837/%E0%A6%AC%E0%A6%BF%E0%A6%A6%E0%A6%BF%E0%A6%B6%E0%A6%BE%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%97%E0%A7%81%E0%A6%B2%E0%A6%B6%E0%A6%BE%E0%A6%A8-%E0%A6%A5%E0%A6%BE%E0%A6%A8%E0%A6%BE%E0%A7%9F-%E0%A6%9C%E0%A6%BF%E0%A6%A1%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T13:55:00+00:00"/>
    <meta property="og:title" content="বিদিশার বিরুদ্ধে গুলশান থানায় জিডি"/>
    <meta property="og:description" content="প্রয়াত রাষ্ট্রপতি হুসেইন মুহম্মদ এরশাদের সাবেক স্ত্রী বিদিশা সিদ্দিকীর বিরুদ্ধে গুলশান থানায় সাধারণ ডায়েরি (জিডি) করা হয়েছে। প্রেসিডেন্ট পার্কে (এরশাদের বাসভবন) অবৈধভাবে প্রবেশের অভিযোগ তুলে তার বিরুদ্ধে এই জিডি করেছেন এরশাদ ট্রাস্টের ভারপ্রাপ্ত চেয়ারম্যান মেজর (অব.) খালেদ আখতার।শনিবার..."/>
  </head>
  <body>
    <article>
      <h1>বিদিশার বিরুদ্ধে গুলশান থানায় জিডি</h1>
      <address><time datetime="2019-11-23T13:55:00+00:00">23 Nov 2019, 13:55</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/400x0x1/uploads/media/2019/11/23/003025e85cf4f4d912ede02ab1cf981f-5dd93c596e355.jpg"/>
        <figcaption>বিদিশা সিদ্দিকী (ছবি সংগৃহীত)</figcaption>
      </figure>
      <p>প্রয়াত রাষ্ট্রপতি হুসেইন মুহম্মদ এরশাদের সাবেক স্ত্রী বিদিশা সিদ্দিকীর বিরুদ্ধে গুলশান থানায় সাধারণ ডায়েরি (জিডি) করা হয়েছে। প্রেসিডেন্ট পার্কে (এরশাদের বাসভবন) অবৈধভাবে প্রবেশের অভিযোগ তুলে তার বিরুদ্ধে এই জিডি করেছেন এরশাদ ট্রাস্টের ভারপ্রাপ্ত চেয়ারম্যান মেজর (অব.) খালেদ আখতার।<br/>শনিবার (২৩ নভেম্বর) বিকালে বনানীতে জাতীয় পার্টির চেয়ারম্যানের কার্যালয়ে এক সংবাদ সম্মেলনে খালেদ আখতার নিজেই এসব কথা জানান।<br/>তিনি বলেন, ‘জিডিতে উল্লেখ করেছি, এরশাদের মৃত্যুর পর প্রেসিডেন্ট পার্ক যথারীতি ট্রাস্টের অধীনে পরিচালিত হচ্ছে। ট্রাস্টের ওই বাসায় গত ১৪ নভেম্বর এরশাদের তালাকপ্রাপ্ত স্ত্রী বিদিশা সম্পূর্ণ অন্যায়ভাবে প্রবেশ করেন। সেখানে তার প্রবেশের আইনগত কোনও অধিকার নেই।’<br/>বিদিশা প্রেসিডেন্ট পার্কে অনুপ্রবেশকারী হিসেবে অবস্থান করে জাতীয় পার্টির চেয়ারম্যান জিএম কাদের সম্পর্কে মানহানিকর বক্তব্য দিয়ে আসছেন বলে অভিযোগ করে খালেদ আখতার বলেন, ‘শুধু তা-ই নয়, তিনি এরিককে প্রভাবিত করে তাকে দিয়েও অনাকাঙ্ক্ষিত বক্তব্য প্রচার করে আসছেন।’<br/>খালেদ আখতার বলেন, ‘প্রেসিডেন্ট পার্কের ফ্ল্যাটসহ এরশাদের সব স্থাবর-অস্থাবর সম্পত্তি ট্রাস্ট্রের অধীনে, যা তার ছেলে এরিকের ভরণপোষণ ও জনকল্যাণে ব্যয় হবে। এর বাইরে ট্রাস্টের সম্পদের ওপর আর কারও অধিকার নেই।’<br/>বিদিশা বেআইনিভাবে প্রেসিডেন্ট পার্কে অবস্থানের কারণে এরিকের নিরাপত্তা বিঘ্নিত হওয়ার আশঙ্কা আছে বলেও দাবি করেন খালেদ আখতার।</p>
      <footer>/এএইচআর/এইচআই/এমএমজে/</footer>
    </article>
  </body>
</html>