<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641545/%D8%AA%D8%B1%DA%A9%DB%8C%D9%87-%D9%85%D8%AD%D9%85%D8%AF-%D8%AF%D8%AD%D9%84%D8%A7%D9%86-%D8%B1%D8%A7-%D8%AF%D8%B1-%D9%81%D9%87%D8%B1%D8%B3%D8%AA-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D9%82%D8%B1%D8%A7%D8%B1-%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T13:13:00+00:00"/>
    <meta property="og:title" content="ترکیه محمد دحلان را در فهرست تروریستی قرار می‌دهد"/>
    <meta property="og:description" content="وزیر کشور ترکیه اعلام کرد، محمد دحلان، عضو سابق جنبش فتح را در فهرست تروریست‌های تحت تعقیب قرار می‌دهد."/>
  </head>
  <body>
    <article>
      <h1>
        <a href="https://www.bultannews.com/fa/news/641545/%D8%AA%D8%B1%DA%A9%DB%8C%D9%87-%D9%85%D8%AD%D9%85%D8%AF-%D8%AF%D8%AD%D9%84%D8%A7%D9%86-%D8%B1%D8%A7-%D8%AF%D8%B1-%D9%81%D9%87%D8%B1%D8%B3%D8%AA-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D9%82%D8%B1%D8%A7%D8%B1-%D9%85%DB%8C%E2%80%8C%D8%AF%D9%87%D8%AF">ترکیه محمد دحلان را در فهرست تروریستی قرار می‌دهد</a>
      </h1>
      <h2>وزیر کشور ترکیه اعلام کرد، محمد دحلان، عضو سابق جنبش فتح را در فهرست تروریست‌های تحت تعقیب قرار می‌دهد.</h2>
      <address><time datetime="2019-11-23T13:13:00+00:00">23 Nov 2019, 13:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سلیمان سویلو، <b>وزیر کشور ترکیه</b> در مصاحبه با روزنامه "<b>حریت</b>" مدعی شد، دحلان در کودتای نافرجام ترکیه در ژوئیه ۲۰۱۶ نقش داشته است.</p>
      <p>وی ادعا کرد، دحلان مالک شبکه مصری است که اواخر ماه سپتامبر با فتح الله گولن، روحانی در تبعید و مخالف دولت ترکیه که آنکارا او را مغز متفکر کودتای ۲۰۱۶ می‌داند، مصاحبه‌ای انجام داده است.</p>
      <p>سویلو گفت: نام محمد دحلان در فهرست تروریست‌های تحت پیگرد وزارت کشور ترکیه قرار خواهد گرفت و به کسی که اطلاعات در اختیار آنکارا قرار دهد که موجب بازداشت او شود، مبلغ چهار میلیون لیر پاداش خواهیم داد.</p>
      <p>دحلان از رهبران جنبش فتح و عضو شورای قانون‌گذاری فلسطین پیش از این رجب طیب اردوغان، رئیس جمهوری ترکیه را مورد انتقاد قرار داده و گفته بود: زمانی که ملت فلسطین با رژیم اشغال‌گر مقابله می‌کرد، اردوغان روابط مستحکمی با آریل شارون، نخست‌وزیر سابق رژیم صهیونیستی داشت.</p>
      <p>وی در اظهارات تلویزیونی گفته بود: اردوغان دوست ندارد، هیچ عرب قدرتمندی را ببیند. او توهم امپراتوری عثمانی را در سر دارد و برای اینکه به این خیالات خود قوت ببخشد، دست به دامن برخی مزدوران عرب شده است.</p>
      <p>دحلان در ادامه گفت: هنگامی که در کنار یاسر عرفات، رئیس فقید تشکیلات خودگردان فلسطین می‌جنگیدم، اردوغان با شارون در اراضی اشغالی دیدار می‌کرد. همچنین ماهانه بین ترکیه و اراضی اشغالی ۳۰۰ پرواز صورت می‌گیرد و ۶۰ درصد آهن مورد استفاده در شهرک‌سازی‌های رژیم صهیونیستی از ترکیه وارد می‌شود.</p>
    </article>
  </body>
</html>