<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824102-zelenskij-pro-golodomori-ludstvo-se-ne-vigadalo-sliv-abi-peredati-bil-ukrainciv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T13:47:00+00:00"/>
    <meta property="og:title" content="Зеленський - про Голодомори: Людство ще не вигадало слів, аби передати біль українців"/>
    <meta property="og:description" content="Президент Володимир Зеленський наголошує, що в українській історії є сторінки, які дуже боляче згадувати, але які неможливо забути."/>
  </head>
  <body>
    <article>
      <h1>Зеленський - про Голодомори: Людство ще не вигадало слів, аби передати біль українців</h1>
      <h2>Президент Володимир Зеленський наголошує, що в українській історії є сторінки, які дуже боляче згадувати, але які неможливо забути.</h2>
      <address>
        <time datetime="2019-11-23T13:47:00+00:00">23 Nov 2019, 13:47</time>
      </address>
      <p>Про це він заявив під час заходів до Дня пам’яті жертв голодоморів на території Національного музею "Меморіал жертв Голодомору" до Дня пам’яті жертв голодоморів, повідомляє кореспондент Укрінформу.</p>
      <p>"Людство ще не вигадало слів, аби описати той біль, який пережили українці... Величезний об'єм фактів та доказів все одно не дає ані розуму, ані серцю відповіді на просте питання: За що? Як взагалі може з'явитися думка знищити цілий народ? Як можна забрати у людей останню крихту хліба, а з нею - останню крихту надії? Надії, що ти, або хоча б твої діти доживуть до наступного ранку", - сказав Глава держави.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824076-golodomor-ukrainciv-e-prikladom-bezgluzdoi-zorstokosti-vladi-srsr-goncaruk.html">Голодомор українців є прикладом безглуздої жорстокості влади СРСР — Гончарук</a>
      </blockquote>
      <p>Під час заходу Митрополит Київський і всієї України Епіфаній відслужив молебень за загиблими від Голодоморів українцями.</p>
      <p>Керівники держави, а також президент 2005-10 років Віктор Ющенко з дружиною взяли участь у церемонії "Свічка вічної пам'яті". До акції долучилися представники усіх регіонів України, в тому числі Автономної Республіки Крим, Севастополя, Донеччини та Луганщини.</p>
      <p>Як повідомляв Укрінформ, у суботу, 23 листопада, в Україні відзначається День пам'яті жертв голодоморів. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824097-i-cerez-80-rokiv-pisla-golodomoru-agresor-zaperecue-brese-ta-manipulue-bakanov.html">І через 80 років після Голодомору агресор заперечує, бреше та маніпулює - Баканов</a>
      </blockquote>
      <p>Терор голодом, що діяв в Україні протягом 22 місяців, - це свідома і цілеспрямована політика сталінського уряду, стратегія і тактика якої виконувалася починаючи з 1928 року. Ця карально-репресивна акція була спрямована на упокорення українського селянства, знищення самостійних селянських господарств - соціально-економічних підвалин української нації. У пікові місяці Голодомору щохвилини в Україні помирало 24 людини. За короткий проміжок часу Москва вбила більше трьох мільйонів українців.</p>
      <p>У листопаді 2006 року Верховна Рада визнала <a href="https://www.ukrinform.ua/tag-golodomor">Голодомор</a> 1932-1933 років геноцидом українського народу. Зі 195 країн світу актом геноциду Голодомор 1932-1933 років в Україні на міждержавному рівні, крім України, визнають 15 держав-членів ООН і держава Ватикан.</p>
    </article>
  </body>
</html>