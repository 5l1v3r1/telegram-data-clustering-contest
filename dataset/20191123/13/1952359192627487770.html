<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191123_04732463"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-23T13:57:00+00:00"/>
    <meta property="og:title" content="Twee vrouwen aangereden op zebrapad: bestuurder onder invloed pleegt vluchtmisdrijf maar crasht"/>
    <meta property="og:description" content="Bij een zwaar verkeersongeval in het centrum van Moeskroen zijn zaterdagochtend twee vrouwen zwaargewond geraakt toen ze werden aangereden op een zebrapad...."/>
  </head>
  <body>
    <article>
      <h1>Twee vrouwen aangereden op zebrapad: bestuurder onder invloed pleegt vluchtmisdrijf maar crasht</h1>
      <address>
        <time datetime="2019-11-23T13:57:00+00:00">23 Nov 2019, 13:57</time>
      </address>
      <p>
        <b>Bij een zwaar verkeersongeval in het centrum van Moeskroen zijn zaterdagochtend twee vrouwen zwaargewond geraakt toen ze werden aangereden op een zebrapad. De vermoedelijke bestuurder pleegde vluchtmisdrijf, maar kon nadien opgepakt worden. Hij had te veel gedronken. Dat werd bij de lokale politie en het parket van Doornik vernomen.</b>
      </p>
      <p>De aanrijding vond kort voor 6 uur plaats. De slachtoffers zijn een vrouw van 59 jaar, die zwaargewond naar het ziekenhuis werd gebracht, en haar dochter van in de dertig. Haar verwondingen zijn iets minder ernstig. Een derde vrouw en een jongetje, die ook overstaken, bleven ongedeerd.</p>
      <p>Volgens het parket reed de bestuurder, een Fransman van rond de dertig, erg snel en was hij onder invloed van alcohol. Hij reed na de aanrijding weg. Maar tijdens zijn vlucht raakte hij een paaltje en verloor de controle over het stuur. De wagen belandde in een gracht en schoot in brand.</p>
      <p>Alvorens hij werd opgepakt, had de man zelf naar de politie gebeld om te zeggen dat hij het slachtoffer was geworden van een carjacking. Hij ontkent dat hij achter het stuur zat. Toen de agenten de brandende wagen zagen, legden ze de link met de eerdere aanrijding.</p>
      <p>De man zal zondag voor de onderzoeksrechter verschijnen in Doornik.</p>
    </article>
  </body>
</html>