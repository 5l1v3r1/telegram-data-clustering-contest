<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5-%ce%bb%ce%b1%ce%bc%cf%80%cf%81%cf%8c%cf%84%ce%b7%cf%84%ce%b1-%ce%b7-%ce%b5%ce%bd%ce%b8%cf%81%cf%8c%ce%bd%ce%b9%cf%83%ce%b7-%cf%84%ce%bf%cf%85-%ce%bd%ce%ad%ce%bf%cf%85-%ce%bc%ce%b7%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T13:01:40+00:00"/>
    <meta property="og:title" content="Με λαμπρότητα η ενθρόνιση του νέου Μητροπολίτη Καλαβρύτων και Αιγιαλείας (εικόνες-βίντεο)"/>
    <meta property="og:description" content="Ενθρόνιση σήμερα για τον νέο Μητροπολίτη Καλαβρύτων κ Αιγιαλείας κ. Ιερώνυμο με πάνδημη και μεγαλοπρεπή υποδοχή."/>
  </head>
  <body>
    <article>
      <h1>Με λαμπρότητα η ενθρόνιση του νέου Μητροπολίτη Καλαβρύτων και Αιγιαλείας (εικόνες-βίντεο)</h1>
      <address>
        <time datetime="2019-11-23T13:01:40+00:00">23 Nov 2019, 13:01</time>
      </address>
      <p>Ενθρόνιση σήμερα για τον νέο Μητροπολίτη Καλαβρύτων κ Αιγιαλείας κ. Ιερώνυμο με πάνδημη και μεγαλοπρεπή υποδοχή.</p>
      <p>
        <b>Πάνω από 50 Μητροπολίτες βρέθηκαν στο Αίγιο για να υποδεχθούν στον νέο Μητροπολίτη Αιγιαλείας και Καλαβρύτων, γεγονός που καθιστά ιδιαίτερα ξεχωριστή την τελετή ενθρόνισης σπάνια και ιδιαίτερη.</b>
      </p>
      <p>Η υποδοχή του νέου μητροπολίτη έγινε λίγο μετά τις 10.30 π.μ. από τον περιφερειάρχη Ν. Φαρμάκη και τον δήμαρχο Δ. Καλογερόπουλο επί της ΕΟ Κορίνθου – Πατρών, στην Αιγείρα και μετά τις 11 το πρωί ο νέος Μητροπολίτης έφτασε στην πλατεία Αγίας Λαύρας όπου τον υποδέχθηκε ο τοποτηρητής Μητροπολίτης Αμβρόσιος. Μαζί με τον νέο Μητροπολίτη ήταν και ο Αρχιεπίσκοπος Αθηνών και πάσης Ελλάδος κ. Ιερωνύμος.</p>
      <p>Στον Ιερό Ναό Φανερωμένης πλήθος πιστών υποδέχθηκαν αναφωνώντας το ΑΞΙΟΣ τον νέο Μητροπολίτη Καλαβρύτων Ιερώνυμο και ακολούθως ο Αρχιγραμματέας της Ιεράς Συνόδου, Επίσκοπος Ωρεών κ. Φιλόθεος ανέγνωσε την απόφαση της εκλογής του νέου Μητροπολίτη.</p>
      <p>Ο Τοποτηρητής Μητροπολίτης πρ. Καλαβρύτων Αμβρόσιος στην προσφώνησή του μεταξύ άλλων τόνισε: «Η καρδία μας πλημμυρίζει από ευγνωμοσύνη προς την Υπεραγία Θεοτόκο, η οποία σας επέλεξε και σας έφερε κοντά μας ως ποιμένα των ψυχών και των σωμάτων. Επιθυμώ να σας τονίσω ότι από σήμερα είστε ο απόλυτος μονάρχης, ο εξουσιαστής και αυθέντης της εκκλησιαστικής ταύτης επαρχίας εις τύπον και τόπον Χριστού και ουδεμία εξάρτηση έχετε εξ εμού».</p>
      <p>Στον ενθρονιστήριο λόγο του ο νέος Μητροπολίτης Καλαβρύτων κ. Ιερώνυμος μεταξύ άλλων ανέφερε: «Έρχομαι κοντά σας, αδελφοί τίμιοι, «ου καθ’ υπεροχήν λόγου ή σοφίας», ουχί αυτόκλητος αλλά θεόκλητος και σφόδρα επιποθών να καταστώ και δημόκλητος, αλλ’ εν συνοχή καρδίας και συστολή πνεύματος διαπορών δι’ όσα σήμερον, ένδοξα τε και θαυμάσια, τελεσιουργούνται στο ταπεινόν μου πρόσωπον και δοξολογών το υπερύμνητον όνομα του Τρισαγίου Θεού. Από του ύψους του Επισκοπικού μου θρόνου, που ομοιάζει δι’ εμέ περισσότερον με ικρίωμα Σταυρού και ουδόλως με θρόνον εξουσίας και ανέσεων, σας αγκαλιάζω όλους νοερώς και αδελφοποθήτως».</p>
      <p>Σε άλλο σημείο ο Σεβασμιώτατος πρόσθεσε: «Μετά βαθείας συγκινήσεως ατενίζω προς το σεπτόν και τετιμημένον πρόσωπον του γεραρού γέροντος, ευεργέτου και διδασκάλου μου, πολιού Μητροπολίτου Αμβροσίου, του άχρι της παρούσης στιγμής Τοποτηρητού της ιεράς αυτής ολκάδος. Πανσεβάσμιε γέροντα, έως τέλους θα αγωνισθώ να είμαι για Σας υιός ολοπρόθυμος και ευγνώμων. Ευχηθείτε για μένα».</p>
      <p>Κλείνοντας ο κ. Ιερώνυμος υπογράμμισε: «Θα αγωνισθώ ώστε όλοι σας να βρείτε στο ταπεινό μου πρόσωπο, Επίσκοπο και Πατέρα που καταλαβαίνει τις ανάγκες σας, αισθάνεται τους σταυρούς που φέρετε στους ώμους σας, που έρχεται όχι ως εξουσιαστής αλλά ως διάκονος Ιησού Χριστού, «τύπος γινόμενος των πιστών εν έργω, εν λόγω, εν αναστροφή».»</p>
      <p>Παρόντες και πολλοί Καλαβρυτινοί με επικεφαλής το Δήμαρχο Καλαβρύτων κ. Θανάση Παπαδόπουλο.<br/>Παραβρέθηκαν επίσης από τα Καλάβρυτα, ο πρώην Δήμαρχος κ. Λαζουράς, ο εισαγγελέας Καλαβρύτων κ. Λιανόπουλος, πρόεδροι συλλόγων και φορέων και πλήθος Ιερέων των Καλαβρύτων</p>
      <p>Αύριο (7π.μ.) ο κ. Ιερώνυμος θα χοροστατήσει στην πρώτη του Αρχιερατική Θεία Λειτουργία, στον μητροπολιτικό ναό της Φανερωμένης Αιγίου και αμέσως μετά (11π.μ) θα δεχθεί τις ευχές του κόσμου στο μητροπολιτικό μέγαρο της οδού Μελετοπούλων 43.<br/>Παρουσία του, στο μεταξύ, θα γίνει η κυριακάτικη ομιλία του αρχιμανδρίτη Χρυσοστόμου Μυλωνά, στο «Κέντρο Νεότητος«, που θα δοθεί στις 6.15μ.μ., με θέμα «Της ευδοκίας Θεού το πρωίμιον».</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FKALAVRYTANEWS%2Fvideos%2F2313356055551646%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <figure>
        <img src="https://www.pentapostagma.gr/wp-content/uploads/2019/11/22-945.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/19-900.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/15-800.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/13-600.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/12-400.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/09-100.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/08-265.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/06-230.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/05-210.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/03-205.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/02-200.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/01-102.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/2-8.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/01.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/1-13.jpg"/>
      </figure>
    </article>
  </body>
</html>