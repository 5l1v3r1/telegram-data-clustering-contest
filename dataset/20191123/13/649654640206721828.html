<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/makron-na-ispitu-stvarnog-zivota/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T13:27:15+00:00"/>
    <meta property="og:title" content="Makron na ispitu stvarnog života"/>
    <meta property="og:description" content="Emanuel Makron je u četvrtak, 21. novembra, otišao da provede dva dana u svom rodnom gradu Amijenu, na sjeveru Francuske. Ova vrsta informacije je uglavnom medijski prolazila nezapaženo za prethodne predsjednike Pete republike."/>
  </head>
  <body>
    <article>
      <h1>Makron na ispitu stvarnog života</h1>
      <h2>Kad javnosti postane zanimljiv predsednikov odmor</h2>
      <address><time datetime="2019-11-23T13:27:15+00:00">23 Nov 2019, 13:27</time> by <a rel="author">Zlatko Sušić</a></address>
      <p>
        <b>Emanuel Makron je u četvrtak, 21. novembra, otišao da provede dva dana u svom rodnom gradu Amijenu, na sjeveru Francuske. Ova vrsta informacije je uglavnom medijski prolazila nezapaženo za prethodne predsjednike Pete republike.</b>
      </p>
      <p>Ali, u Makronovom slučaju, nema medija koje nije izvijestio o tom događaju, zabilježenom kao izuzetnom, toliko se za figuru sadašnjeg predsjednika i implicitno i otvoreno postavlja pitanje: koju on društvenu stvarnost uopšte predstavlja?</p>
      <p>Da ni ne govorimo o geografskom predstavljanju, jer on nikada, nigdje, ni na bilo kom nivou, nije ranije bio izabran, što analitičari naravno ne zaboravljaju.</p>
      <p>Sarkozi je po rođenju i manirima bio Parižanin, kao i Širak koji je, međutim, cijelog političkog života bio intimno vezan za oblast Korez, u srcu Francuske.</p>
      <p>U toj oblasti je i predsjednik Oland dugo imao svoje izborno uporište, i boravište, iako je rođen u Normandiji.</p>
      <p>Kad se pomene Pompidu, odmah se pomisli na Overnju, u Centralnom masivu, provinciju koja je bila i Žiskarova, iako je on rođen u Koblencu, u NJemačkoj. Tu je njegov otac službovao kao visoki funkcioner u Rajnskoj oblasti pod francuskom administracijom – odnosno okupacijom – poslije Prvog svjetskog rata.</p>
      <p>Šarl de Gol je rođen u Lilu, ali je jedno malo selo na istoku – Kolombe-le-Dezegliz – gdje je od 1934. posjedovao imanje, trajno ostalo vezano za njegovo ime. Tu je ugostio Adenauera 1958. za čin konačnog pomirenja između Francuske i NJemačke.</p>
      <p>Makron je već tokom nacionalne debate – organizovane širom zemlje poslije pobune žutih prsluka – pokušao da ublaži predstavu o sebi kao predsjedniku bez korijena, ali je taj njegov trud uglavnom shvaćen kao neuvjerljiv.</p>
      <p>On i dalje važi kao predsjednik-intelektualac koji poznaje Francusku samo teorijski, za kog je politika duhovna vježba bez provjere i primjene na terenu. Kritika je sigurno pretjerana – možda čak poslije tolikih napora i nepravedna – ali još uvijek prati dominantno viđenje.</p>
      <p>Trenutni politički kontekst u zemlji je pogodna i neizbježna prilika za tumačenje novih predsjednikovih postupaka i inicijativa. Lokalni izbori su na pomolu. Oni će za Makronovu partiju biti presudna etapa da potvrdi nešto od onoga što u Francuskoj mnogo znači: reprezentativnost.</p>
      <p>Ali, kandidati Makronove Republike u pokretu u većini pate od istog sindroma kao i predsjednik: uglavnom nemaju solidne baze i bar približno identifikovan dio biračkog tijela. Prema mnogim posmatračima, dobar izborni rezultat im nije unaprijed zagarantovan.</p>
      <p>Predsjednik to osjeća, pogotovo poslije društvene krize koja je krenula iz provincije, pa je zato, dan prije posjete Amijenu, u svom govoru na kongresu francuskih gradonačelnika, rekao: „Osjećam se kao predsjednik opštine koja se zove Francuska“.</p>
      <p>Međutim, već sutradan, pred studentima, prilikom otvaranja novog univerzitetskog kompleksa u rodnom gradu, odmah je ublažio taj iskreni izraz ljubavi, kroz jedan od onih svojih redovnih polemičkih istupa: „Naša zemlja je isuviše negativna“. Svi mediji su, kao što to vole da rade, odmah ponovili tu njegovu rečenicu.</p>
      <p>Ona će se, u „antologiji“ Makronovih jezičkih kaprica, sigurno pridružiti priličnom broju rečenica na koje se oslanja najvažnija javna kritika predsjednikove ličnosti: nerazumijevanje za „stvarni život“ Francuza.</p>
      <p>„Stvarni život“ je izraz koji je poslije godinu dana bunta sve prisutniji u francuskoj javnosti. Izraz se posebno koristi kad se želi evocirati rascjep između političke klase i naroda čiji bi ona u principu trebala biti predstavnik.</p>
      <p>Realnost tog rascijepa ili osjećanje o njemu, u velikoj mjeri objašnjava događaje i tenzije sa kojima se Francuska suočila protekle godine.</p>
      <p>Novinarka Obsa Sesil Amar je čak opisala i scenu iz koje se vidi da je i Brižit Makron svjesna tog raskoraka. U decembru prošle godine, u periodu najžešćih protesta žutih prsluka, jedan dan poslije nereda oko Trijumfalne kapije, bilo je predviđeno da predsjednički par prisustvuje večeri sa nekoliko od najvećih zvijezda francuskog kulinarstva.</p>
      <p>Gospođa Makron je kategorično odbila da ide na tu večeru. Svjestan da nije najbolji trenutak za takvo njegovo eksponiranje, predsjednik joj je navodno rekao: „Ne samo da češ ići, nego češ i mene predstavljati.“ Ona je odvratila da je to sasvim isključeno, rekavši mu da bi trebalo da se malo vrati u stvarni život. Večera je otkazana.</p>
      <p>Sintagma „stvarni život“ se tako na francuskom učvrstila posljednjih mjeseci u tom značenju života kojim živi i koji podnosi najveći dio mase običnih ljudi, sve dalje od onog ideala istinskog života na koji su Francuzi, u ime svoje kulture, svoje istorije i svijesti o sebi, oduvijek pretendovali.</p>
      <h3>Povezani tekstovi:</h3>
    </article>
  </body>
</html>