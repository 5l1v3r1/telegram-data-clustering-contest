<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/gazeteci-rahmi-turan-erdogan-la-parti-liderligi-icin-gorusen-chp-li-iddiasinin-kaynag-n-ac"/>
    <meta property="og:site_name" content="euronews"/>
    <meta property="article:published_time" content="2019-11-23T13:30:46+00:00"/>
    <meta property="og:title" content="'Beştepe'ye çıkan CHP'li' iddiasında son gelişme: Kaynaktan açıklama"/>
    <meta property="og:description" content="Türkiye'de ana muhalefet partisi CHP'den bir ismin Beştepe'de Cumhurbaşkanlığı Sarayı'na çıkarak gizli bir görüşme yaptığı iddiasının taraflarca yalanlanmasının ardından iddiayı ortaya atan gazeteci Rahmi Turan kaynağını açıkladı."/>
  </head>
  <body>
    <article>
      <h1>'Beştepe'ye çıkan CHP'li' iddiasında son gelişme: Kaynaktan açıklama</h1>
      <address><time datetime="2019-11-23T13:30:46+00:00">23 Nov 2019, 13:30</time> by <a rel="author">Nurullah Sarac</a></address>
      <p>Türkiye'de ana muhalefet partisi CHP'den bir ismin Beştepe'de Cumhurbaşkanlığı Sarayı'na çıkarak gizli bir görüşme yaptığı haberinin taraflarca yalanlanmasının ardından iddiayı ortaya atan gazeteci Rahmi Turan kaynağını açıkladı.</p>
      <p>Gazeteci Rahmi Turan, köşe yazısında duyurduğu ancak gizli tuttuğu o ismin, Murarrem İnce olduğunu söylemişti. Ancak bu iddia Muharrem İnce tarafından yalanlandı. Cumhurbaşkanı recep Tayyip Erdoğan da ortaya atılan iddianın doğru olmadığını <a href="https://tr.euronews.com/2019/11/22/muharrem-ince-den-bestepe-ye-cikti-iddiasina-tepki-kanitlanirsa-taksim-de-kendimi-yakarim">duyurdu.</a></p>
      <p>Taraflardan gelen yalanlamaların ardından kaynağını açıklaması için baskı yapılan gazeteci Turan, Sözcü gazetesine açıklama yaptı. Sağlık sorunları nedeniyle Londra'da bulunan Turan, “Gerek ilk yazımda gerekse dün geceki açıklamalarımda kaynağımı asla açıklamayacağımı söylemiştim. Açıkçası; açıklamayı da düşünmüyordum. Fakat bana ‘Muharrem İnce’ ismini veren kaynağımın, bugün bazı haber sitelerine yaptığı ‘Rahmi Turan’ın haber kaynağı ben değilim’ açıklamasını görünce o ismi açıklamaya karar verdim. Bana Muharrem İnce ismini veren kaynağım gazeteci Talat Atilla’dır” dedi.</p>
      <p>Turan sözlerini şöyle sürdürdü “Kendisi de bu bilgiyi çok güvenilir olduğunu söylediği bir başka kişi tarafından elde etmiş. Dediğim gibi kaynağımı açıklamayacaktım ama onun ‘kaynak ben değilim’ açıklamasını görünce ismini açıklama mecburiyetinde kaldım” diye konuştu.</p>
      <h3>Talat Atilla: Açıklama yaptı</h3>
      <p>Tartışma yaratan haberin kaynağı olduğu ortaya çıkan gazeteci Atilla ise sahibi olduğu haber sitesinden açıklama yaparak şu ifadeleri kullandı:</p>
      <p>"1. 9 Kasım gece 01:15 de görüşme olduğu…</p>
      <p>2. Giren ve çıkan plakaların isimleri. Resmi kaydı olmayan 06 sfg 4543 plakalı araçla giriş yapıldığı, çıkarken de 06 ghj 1290 plakalı beyaz Audi marka araçla çıkıldığına kadar ayrıntılı bilgiler vardı."</p>
      <p>CHP lideri Kılıçdaroğlu’na bir şekilde haberin doğruluğunu onaylattığını belirten Atilla kaynağının ismini söylemesinin söz konusu olmadığını ama bir CHP’li olduğunu savundu.</p>
      <p>Atilla şöyle devam etti: "Kılıçdaroğlu haberi doğruladıktan sonra Cumhurbaşkanı Erdoğan’ın net açıklamaları üzerine haberi yeniden kaynağıma sorgulattım. 'Yine altını çizerek yüzde yüz doğru' dedi. Şimdi, Kemal Beyin ve doğrulattığım CHP’li kaynağın konuşmasını bekliyorum…"</p>
      <h3>Ne olmuştu?</h3>
      <p>Sözcü yazarı Rahmi Turan, 20 Kasım tarihinde "Müthiş haber" başlıklı yazısında, isim vermeden bir CHP’linin 9 Kasım’da Cumhurbaşkanı Erdoğan ile gizlice görüştüğünü yazmıştı. Turan, yazısında 'Cumhurbaşkanı Erdoğan'ın, huzuruna çıkan CHP’liyi genel başkan olarak görmek istediğini' aktarmıştı.</p>
      <p>Bu CHP'linin kim olduğu ve haberin doğruluğuna ilişkin tartışmalar sonrası ertesi gün "Müthiş haber" başlığıyla bir başka yazısı yayımlanan gazeteci, "Saray'a yakın haber kaynağına bir kez daha sorduğunu, kesin bir ifadeyle 'Yüzde yüz doğru!' yanıtını aldığını" kayda geçmişti.</p>
    </article>
  </body>
</html>