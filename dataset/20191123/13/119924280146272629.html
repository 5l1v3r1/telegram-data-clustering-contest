<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/23/229099/novice/bela_krajina/Umrl_znanstvenik_belokranjski_rojak_dr__Anton_Mavretic/"/>
    <meta property="og:site_name" content="Dolenjski list"/>
    <meta property="article:published_time" content="2019-11-23T13:35:00+00:00"/>
    <meta property="og:title" content="Umrl znanstvenik, belokranjski rojak dr. Anton Mavretič"/>
    <meta property="og:description" content="Slovenski znanstvenik, belokranjski rojak in častni občan Metlike dr. Anton Mavretič, ki je živel in delal v Združenih državah Amerike, je v četrtek..."/>
  </head>
  <body>
    <article>
      <h1>Umrl znanstvenik, belokranjski rojak dr. Anton Mavretič</h1>
      <address><time datetime="2019-11-23T13:35:00+00:00">23 Nov 2019, 13:35</time> by <a rel="author">STA, M. Ž.</a></address>
      <p><b>Ljubljana </b>- Slovenski znanstvenik, belokranjski rojak in častni občan Metlike dr. Anton Mavretič, ki je živel in delal v Združenih državah Amerike, je v četrtek sklenil svojo življenjsko pot, je poročala STA. Posvečal se je razvoju vesoljskih tehnologij, med drugim je sodeloval pri programu Voyager, intenzivno pa je deloval tudi na področju promocije znanosti v Sloveniji in svetu. Leta 2015 mu je predsednik republike Borut Pahor podelil srebrni red za zasluge za izjemno znanstvenoraziskovalno in inženirsko delo, s katerim je pomembno prispeval k sedanjemu vedenju človeštva o planetu Zemlja, Soncu ter medplanetarnem in medzvezdnem prostoru.</p>
      <p>Mavretič se je rodil leta 1934 v Boldražu pri Metliki, jeseni 1957 pa je v Ljubljani začeti študij elektrotehnike nadaljeval v ameriškem Denverju, kjer je tudi doktoriral. Zatem se je posvečal razvoju vesoljskih tehnologij na najbolj prestižnih izobraževalnih ustanovah, kot so Massachusetts Institute of Technology, Harvard University in Boston University. Kasneje je deloval tudi v elektronski industriji.</p>
      <p>S svojim znanstvenim in inženirskim delom je prispeval ključno znanje za uspešno uresničitev ciljev plovil ameriškega vesoljskega programa Voyager 1 in 2. Za oba je načrtoval, preizkusil in usposobil instrumente, s katerimi je človeštvo pridobilo številne podatke o Sončevem vetru, njegovi hitrosti, gostoti, temperaturi in tlaku ter plazmi.</p>
      <p>Več kot šestdeset let je živel v ZDA, a se je redno vračal domov. Med drugim je bil tudi dopisni član Slovenske akademije znanosti in umetnosti.</p>
    </article>
  </body>
</html>