<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/rahmi-turan-bestepede-gorusme-haberinde-kaynaginin-talat-atilla-oldugunu-acikladi-1392695"/>
    <meta property="og:site_name" content="Karar.com"/>
    <meta property="article:published_time" content="2019-11-23T13:57:00+00:00"/>
    <meta property="og:title" content="Rahmi Turan, 'Beştepe'de görüşme' haberinde kaynağının Talat Atilla olduğunu açıkladı"/>
    <meta property="og:description" content="Sözcü yazarı Rahmi Turan,"/>
  </head>
  <body>
    <article>
      <h1>Rahmi Turan, 'Beştepe'de görüşme' haberinde kaynağının Talat Atilla olduğunu açıkladı</h1>
      <address>
        <time datetime="2019-11-23T13:57:00+00:00">23 Nov 2019, 13:57</time>
      </address>
      <p>
        <b>Sözcü yazarı Rahmi Turan, "Beştepe'de Erdoğan ile görüşen CHP'li" haberinde kaynağının gazeteci Talat Atilla olduğunu açıkladı.</b>
      </p>
      <p>Eski CHP Yalova Milletvekili Muharrem İnce'nin, Beştepe'ye giderek gizlice Cumhurbaşkanı Recep Tayyip Erdoğan ile görüştüğü iddiası tartışmalara yol açtı. Dün gece kişisel Twitter hesabında açıklamalarda bulunan İnce, "İspatlasınlar, kendimi Taksim'de yakarım" diyerek söz konusu iddiayı 'CHP'ye yönelik bir operasyon' olarak nitelendirdi.</p>
      <figure>
        <img src="https://static.karar.com/img/article_detail/19-11/23/ince.jpg"/>
      </figure>
      <p>İddiayı dillendiren ilk isim olan Sözcü yazarı Rahmi Turan ise daha sonra 'belgesiz bir haberi yazdığı için' pişman olduğunu dile getirdi ve bunun bir hata olduğunu söyledi.</p>
      <p>Söz konusu gelişmeler yaşanırken, Turan'ın haber kaynağı da merak konusu oldu. </p>
      <p>Turan, konuya ilişkin olarak bugün Sözcü'ye yaptığı açıklamada kaynağının Turktime.com Yönetim Kurulu Başkanı Talat Atilla olduğunu açıkladı:</p>
      <p>"Gerek ilk yazımda gerekse dün geceki açıklamalarımda kaynağımı asla açıklamayacağımı söylemiştim. Açıkçası; açıklamayı da düşünmüyordum. Fakat bana 'Muharrem İnce' ismini veren kaynağımın, bugün bazı haber sitelerine yaptığı 'Rahmi Turan’ın haber kaynağı ben değilim' açıklamasını görünce o ismi açıklamaya karar verdim. Bana Muharrem İnce ismini veren kaynağım gazeteci Talat Atilla’dır.</p>
      <p>Kendisi de bu bilgiyi çok güvenilir olduğunu söylediği bir başka kişi tarafından elde etmiş. Dediğim gibi kaynağımı açıklamayacaktım ama onun ‘kaynak ben değilim’ açıklamasını görünce ismini açıklama mecburiyetinde kaldım."</p>
      <figure>
        <img src="https://static.karar.com/img/article_detail/19-11/23/150867_480x270.jpg"/>
      </figure>
      <p>
        <b>TALAT ATİLLA: "KAYNAK BEN DEĞİLİM"</b>
      </p>
      <p>Turktime.com Yönetim Kurulu Başkanı Talat Atilla, Habertürk yazarı Sevilay Yılman'ın sorusu üzerine bu sabah saatlerinde bir açıklama yaptı ve  bahsi geçen iddianın kaynağının kendisi olmadığını söyledi. </p>
      <figure>
        <img src="https://static.karar.com/img/article_detail/19-11/23/talaty.jpg"/>
      </figure>
      <p>Atilla şunları yazdı:</p>
      <p>"Değerli dostlar Rahmi Turan aynı zamanda benim sitemde yazıyor diye Rahmi Turan'ın yazısını benimle irtibatlayanların hepsini mahkemeye vereceğim. Çok çirkin."</p>
      <related>
        <a href="https://www.karar.com/guncel-haberler/muharrem-incede-bestepe-iddiasina-yanit-genel-merkezdeki-bir-cetenin-isi-1392277"/>
      </related>
      <related>
        <a href="https://www.karar.com/guncel-haberler/bestepeye-giden-chpli-iddiasi-rahmi-turan-o-isim-muharrem-ince-1392272"/>
      </related>
      <related>
        <a href="https://www.karar.com/guncel-haberler/ak-parti-sozcusu-celikten-bestepede-gorusme-iddialarina-tepki-1392500"/>
      </related>
    </article>
  </body>
</html>