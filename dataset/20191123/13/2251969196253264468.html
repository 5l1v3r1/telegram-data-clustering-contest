<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/23/diverbio-in-strada-lo-prende-per-il-collo-e-gli-rompe-un-dito/1328479/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-23T13:25:08+00:00"/>
    <meta property="og:title" content="Diverbio in strada: lo prende per il collo e gli rompe un dito"/>
    <meta property="og:description" content="MUCCIA - Condannato a 3 anni un 65enne. Doveva rispondere di lesioni personali ad un altro automobilista"/>
  </head>
  <body>
    <article>
      <h1>Diverbio in strada: lo prende per il collo e gli rompe un dito</h1>
      <h2>MUCCIA - Condannato a 3 anni un 65enne. Doveva rispondere di lesioni personali ad un altro automobilista</h2>
      <address><time datetime="2019-11-23T13:25:08+00:00">23 Nov 2019, 13:25</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F23%2Fdiverbio-in-strada-lo-prende-per-il-collo-e-gli-rompe-un-dito%2F1328479%2F">Condividi13</a><a href="https://twitter.com/intent/tweet?text=Diverbio+in+strada%3A++lo+prende+per+il+collo++e+gli+rompe+un+dito&amp;url=https%3A%2F%2Fwww.cronachemaceratesi.it%2F2019%2F11%2F23%2Fdiverbio-in-strada-lo-prende-per-il-collo-e-gli-rompe-un-dito%2F1328479%2F">Tweet</a>Email13 Condivisioni</p>
      <p> </p>
      <p> </p>
      <p><b>Vuole fare un sorpasso, suona il clacson, poi quando l’altro automobilista si ferma per farlo passare lui scende e prima lo prende per il collo, poi gli frattura un dito: questo in sintesi quanto contestato ad un 65enne che ieri è stato condannato a 3 anni al tribunale di Macerata. Sotto accusa Mario Alberto Rossi, di Otricoli, che il 16 aprile 2014 si trovava al volante di una Chevrolet e stava percorrendo la statale 77, a Muccia, nel tratto che va al bivio della Maddalena.</b> Lungo la strada, secondo l’accusa, sostenuta dal pm Francesca D’Arienzo, lo precedeva un’altra vettura. Al volante un uomo che stava viaggiando secondo i limiti di quel tratto (30 chilometri orari). Rossi, secondo quanto poi denunciato dall’altro automobilista, un 73enne di Roma, aveva iniziato a suonare il clacson. L’altro automobilista ad un certo punto aveva accostato per farlo passare. Invece, dopo un diverbio con uno scambio di battute dal finestrino, il conducente della Chevrolet era sceso ed era andato verso la vettura del 73enne. Questo, che era a bordo dell’auto con una donna, era sceso e a quel punto Rossi lo avrebbe preso per il collo fin quasi a farlo soffocare e poi gli aveva preso l’anulare della mano destra fratturandolo. Il 73enne, che ha riportato una prognosi superiore ai 40 giorni, aveva poi denunciato tutto ai carabinieri. Ieri Rossi è stato condannato a 3 anni, secondo quanto chiesto dal pm, per lesioni personali.</p>
      <p>
        <i>(Gian. Gin.)</i>
      </p>
    </article>
  </body>
</html>