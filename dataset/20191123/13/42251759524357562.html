<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/Euroleague/a315384-Covic-Nije-bilo-lako-naci-trenera-Gist-kosta-500.000.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T13:22:00+00:00"/>
    <meta property="og:title" content="Čović: Nije bilo lako naći trenera, Gist košta 500.000"/>
    <meta property="og:description" content="Prvi čovek Crvene zvezde Nebojša Čović rekao je posle imenovanja Dragana Šakote za novog trenera da ciljevi kluba ostaju isti."/>
  </head>
  <body>
    <article>
      <h1>Čović: Nije bilo lako naći trenera, Gist košta 500.000</h1>
      <h2>Prvi čovek Crvene zvezde Nebojša Čović rekao je posle imenovanja Dragana Šakote za novog trenera da ciljevi kluba ostaju isti.</h2>
      <address><time datetime="2019-11-23T13:22:00+00:00">23 Nov 2019, 13:22</time> by <a rel="author">Jelena Trajković</a></address>
      <figure>
        <img src="https://sportklub.rs/Picture/66178/jpeg/Nebojsa-Covic"/>
        <figcaption>Nebojša Čović<cite>KK Crvena zvezda</cite></figcaption>
      </figure>
      <p>Šakota je na klupi ‚crveno-belih‘ zamenio Andriju Gavrilovića, koji je poslednjih mesec dana bio vršilac dužnosti posle odlaska Milana Tomića.</p>
      <related>
        <a href="http://sportklub.rs/Kosarka/Euroleague/a315381-Sakota-posle-12-godina-ponovo-na-klupi-Zvezde.html"/>
        <a href="http://sportklub.rs/Kosarka/Euroleague/a315308-Zvezda-protiv-Valensije-u-Pioniru.html"/>
      </related>
      <p>„<i>Kada je Milan Tomić otišao, a Andrija Gavrilović privremeno postavljen za prvog trenera, rekli smo da ćemo u narednom periodu imenovati trenera, ali to nije bio nimalo lak posao. Došli smo do rešenja, a to je gospodin Šakota</i>“, rekao je Čović, „<i>Na tome mu čestitam. Nije laka sezona, ali kukanja nema. Čeka nas težak posao, cilj je prvo mesto u ABA ligi, a što se tiče Evrolige, svaka pobeda je dobrodošla</i>“.<br/><br/>Čović se takođe zahvalio Gavriloviću, za kojeg je rekao da je bio izuzetno korektan, kao i da se našao klubu kada mu je bilo najpotrebnije. Najavio je i da za sada neće biti promena u stručnom štabu sa kojim će Šakota raditi.<br/><br/>„<i>Ne treba zaboraviti da je to stručni štab koji je trofejni stručni štab. Mi to ovde zaboravljamo jer nam dolaze stalno neki novi događaji. Znate svi šta su oni doneli, taj stručni štab je prošao pakao u polufinalu i finalu plej-ofa ABA lige – svi oni zajedno sa bivšim trenerom Milanom Tomićom. Šakota je jasno rekao šta je pristup i ideja. Utakmice se vezuju jedna za drugom u nenormalnom tempu. Videćemo</i>“, naglasio je Čović.<br/><br/>Ugovor sa Šakotom je potpisan na jednu plus jednu godinu, a on će drugi debi na klupi Zvezde, koju je prethodno vodio od 2005. do 2007. godine, debitovati u ponedeljak, kada šampion Srbije dočekuje Mornar. <br/><br/>Čović se potom osvrnuo i na dešavanja u timu u poslednje vreme, spekulacijama da je Džejms Gist odstranjen iz tima, a to je iskoristio i da najavi da neće ostati dužan onima koji objavljuju neistine.<br/><br/>„<i>Neki su od toga pravili rijaliti, ja znam da rijaliti programi prodaju tiraži, ali ti rijalitiji treba isto da budu zasnovani na istinama. Gist je cele nedelje ostao u Beogradu, on je kasnio na aerodrom na utakmicu sa Efesom. Disciplinska procedura je sprovedena, bio je u nekoj vrsti nesporazuma. Kada se otvorio postupak, morate da date izjavu. Izjava nije bila data, istekao je rok. Niko ne može da bude ispred Crvene zvezde. Morao je da da izjavu, a to nije uradio. Ostao je u Beogradu, u disciplinskoj je proceduri, sada je sve završeno i kažnjen je javnom opomenom. Njegov komentar na Instagramu se nije odnosio uopšte na te stvari. To je igrač koji je i dalje pod ugovorom. Gist košta 500.000 evra i nemojte više pisati da košta 580.000, pošto toliko košta jedan drugi igrač iz jednog drugog kluba. Nemojte više to raditi jer će vam i Zvezda odgovoriti na pravi način</i>“, rekao je Čović, koji je rekao da je njegov posao da Zvezdu brani svim raspoloživim sredstvima.<br/><br/>Zvezda trenutno drži 15. mesto u Evroligi sa tri pobede i sedam poraza, dok je u regionalnom takmičenju šesti sa skorom 4-3.</p>
    </article>
  </body>
</html>