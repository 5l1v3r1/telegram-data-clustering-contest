<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220959/video-dva-neuznane-goly-aj-zrusena-penalta-haraslin-golom-prispel-k-triumfu-lechie"/>
    <meta property="og:site_name" content="Športky.sk"/>
    <meta property="article:published_time" content="2019-11-23T13:15:00+00:00"/>
    <meta property="og:title" content="VIDEO Dva neuznané góly aj zrušená penalta: Haraslín gólom prispel k triumfu Lechie"/>
    <meta property="og:description" content="VARŠAVA - Slovenský futbalový reprezentant Lukáš Haraslín sa v sobotnom zápase 17. kola poľskej Ekstraklasy podieľal gólom na víťazstve Lechie Gdaňsk nad LKS Lodž (3:1). V 24. minúte vyrovnal na ..."/>
  </head>
  <body>
    <article>
      <h1>VIDEO Dva neuznané góly aj zrušená penalta: Haraslín gólom prispel k triumfu Lechie</h1>
      <address>
        <time datetime="2019-11-23T13:15:00+00:00">23 Nov 2019, 13:15</time>
      </address>
      <p>VARŠAVA - Slovenský futbalový reprezentant Lukáš Haraslín sa v sobotnom zápase 17. kola poľskej Ekstraklasy podieľal gólom na víťazstve Lechie Gdaňsk nad LKS Lodž (3:1). V 24. minúte vyrovnal na priebežných 1:1.</p>
      <p><i><b>"Potrebovali sme sa chytiť. Som rád, že sme nakoniec získali tri body," </b></i>uviedol po zápase pre www.csm-agency.sk vymrznutý Haraslín. V čase duelu bolo v Gdansku pod nulou, pocitová teplota sa pohybovala okolo mínus sedem stupňov Celzia.</p>
      <p>Zápas sa nezačal pre domácich dobre, po deviatich minútach sa nováčik ujal vedenia. O vyrovnanie sa postaral Haraslín, v 24. minúte najlepšie zareagoval na center z pravej strany a z ťažkého uhla poslal loptu do brány. <i><b>"Vzápätí sme dali ďalší gól, hneď po zmene strán sme zvýšili naše vedenie. Bolo to veľmi dôležité víťazstvo. Sme v prvej osmičke, verím, že sa nakopneme k úspešnej sérii a v tabuľke budeme stúpať,"</b></i> povedal 23-ročný krídelník, ktorý bol podľa indexu InStat tretím najlepším hráčom zápasu.</p>
      <figure>
        <iframe src="https://www.youtube.com/embed/rX4foktW1OQ" width="560" height="315" data-service="Youtube" scrolling="no"/>
      </figure>
      <p>Duel sa nadstavoval až o osem minút.<i><b> "Až trikrát sme čakali na VAR. Nechápem, že v sporných momentoch v Anglicku alebo v Nemecku je výsledok známy veľmi rýchlo, tu sa čaká veľmi dlho. Nie je nič príjemné čakať v zime... Len pre zaujímavosť: na základe VAR-u nám rozhodca neuznal dva góly a zrušil nariadenú penaltu,"</b></i> pokračoval.</p>
      <p>Haraslín sa vyjadril aj k žrebu play off Ligy národov. Slovensko v marci privíta Írsko a v prípade víťazstva nastúpi na ihrisku Bosny a Hercegoviny alebo Severného Írska. <i><b>"Verím, že zdoláme Írov a potom vo víťaznej eufórii dokážeme uspieť aj vonku. Je to však ešte veľmi ďaleko, dovtedy každý z nás bude bojovať vo svojich kluboch. Verím, že v marci budeme v dobrej forme a potešíme slovenských fanúšikov," </b></i>dodal.</p>
      <footer><b>Zdroj:</b> TASR<br/><b>Foto:</b> lechia.pl; Video: Youtube</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220607/video-kazdy-to-vie-aj-hapal-tento-zapas-ho-z-celej-kvalifikacie-mrzi-najviac"/>
        <a href="https://sportky.zoznam.sk/c/220589/slovenske-sklamanie-napriek-vitazstvu-s-azerbajdzanom-o-postup-zabojujeme-v-lige-narodov"/>
        <a href="https://sportky.zoznam.sk/c/220577/slovaci-proti-azerbajdzanu-s-troma-zmenami-v-zostave-na-travnik-vybehne-tato-jedenastka"/>
        <a href="https://sportky.zoznam.sk/c/220355/sklamany-hapal-nesklada-zbrane-sanca-este-stale-existuje-my-pre-to-urobime-maximum"/>
      </related>
    </article>
  </body>
</html>