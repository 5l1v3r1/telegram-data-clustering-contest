<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200987/%D9%88%DB%8C%D8%AF%D8%A7%D9%84-%D9%86%D8%A7%D8%AC%DB%8C-%D8%A8%D8%A7%D8%B1%D8%B3%D9%84%D9%88%D9%86%D8%A7-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T13:56:41+00:00"/>
    <meta property="og:title" content="ویدال ناجی بارسلونا شد"/>
    <meta property="og:description" content="بارسلونا با گل هافبک شیلیایی‌اش توانست از شکست برابر لگانس فرار کند و سه امتیاز مهم بازی را به دست آورد."/>
  </head>
  <body>
    <article>
      <h1>ویدال ناجی بارسلونا شد</h1>
      <address><time datetime="2019-11-23T13:56:41+00:00">23 Nov 2019, 13:56</time> by <a rel="author">محمد علی ایزدی</a></address>
      <p>بارسلونا با گل هافبک شیلیایی‌اش توانست از شکست برابر لگانس فرار کند و سه امتیاز مهم بازی را به دست آورد.</p>
      <p>به گزارش ایسنا، بارسلونا شنبه در هفته چهاردهم لالیگا به مصاف لگانس رفت و به سختی توانست میزبانش را با نتیجه ۲ بر یک شکست دهد.</p>
      <p>در شروع بازی بارسا تلاش می‌کرد دروازه لگانس را باز کند اما نه تنها این اتفاق رخ نداد بلکه میزبان در دقیقه ۱۱ با گلزنی یوسف النصیری یک بر صفر پیش افتاد. لگانس در ادامه فرصت داشت گل دوم را به ثمر برساند اما ضربه بازیکن این تیم بیرون رفت. شاگردان ارنستو والورده نمایش ضعیفی را در نیمه اول ارائه دادند و تک فرصتشان را پیچو مهار کرد؛ دروازه‌بان لگانس به زیبایی ضربه سر لوییس سوارس را دفع کرد. در نهایت نیمه اول با پیروزی میزبان به پایان رسید.</p>
      <p>در نیمه دوم آبی اناری ها به حمله‌های خود افزودند و در نهایت در دقیقه ۵۲ به گل رسیدند. لیونل مسی پشت ضربه آزاد ایستاد و توپ را به محوطه جریمه ارسال کرد تا سوارس بالاتر از همه دروازه لگانس را باز کند. دقایقی بعد آرتورو ویدال و ایوان راکیتیچ به جای آنتوان گریزمان و سرخیو بوسکتس به میدان رفتند. ویدال در دقیقه ۷۸ یک فرصت خوب پیدا کرد و در حالی که تنها دروازه‌بان حریف را پیش رو داشت گل پیروزی بارسا را به ثمر رساند.</p>
      <p>بارسا با این پیروزی ۲۸ امتیازی شد و صدرنشین لالیگا باقی ماند.</p>
      <p>انتهای پیام</p>
    </article>
  </body>
</html>