<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3363007/protesti-bukte-vec-mesecima-a-sutra-se-izlazi-na-izbore-koga-ljudi-u-hongkongu-podrzavaju-i-da-li-su-umorni-od-nasilja"/>
    <meta property="og:site_name" content="kurir.rs"/>
    <meta property="article:published_time" content="2019-11-23T13:43:00+00:00"/>
    <meta property="og:title" content="PROTESTI BUKTE VEĆ MESECIMA, A SUTRA SE IZLAZI NA IZBORE: Koga ljudi u Hongkongu podržavaju i da li su umorni od nasilja"/>
    <meta property="og:description" content="Više od 4,13 miliona glasača u Hongkongu glasaće sutra na lokalnim izborima, prvima nakon nemira koji su zahvatili grad u junu."/>
  </head>
  <body>
    <article>
      <h6 class="kicker">važno glasanje</h6>
      <h1>PROTESTI BUKTE VEĆ MESECIMA, A SUTRA SE IZLAZI NA IZBORE: Koga ljudi u Hongkongu podržavaju i da li su umorni od nasilja</h1>
      <address>
        <time datetime="2019-11-23T13:43:00+00:00">23 Nov 2019, 13:43</time>
      </address>
      <p>
        <b>Više od 4,13 miliona glasača u Hongkongu glasaće sutra na lokalnim izborima, prvima nakon nemira koji su zahvatili grad u junu.</b>
      </p>
      <p>Okružni saveti su niža vladina tela koja se staraju za lokalne stvari, poput gradskog prevoza i objekata za rekreaciju. Imaju četvorogodišnji mandat, a jedan savet je nadležan za svaki od 18 distrikta Hongkonga.</p>
      <p>Međutim, imajući u vidu da su antivladini protesti u gradu u toku i dalje, koji traju već više od pet meseci, politička pitanja će možda biti važnija od lokalnih agendi kad građani Hong Konga izađu na glasanje 24. novembra.</p>
      <figure>
        <iframe src="https://www.youtube.com/embed/MC-r5v3vzKo" width="560" height="315" data-service="Youtube" scrolling="no"/>
      </figure>
      <p>"Izbori će biti barometar koji će odraziti društveni sentiment i pokazati da li ljudi podržavaju vladu ili demonstrante, ili da li su umorni od nasilja", kaže Brus Lui, profesor Baptističkog Univerziteta u Hongkongu.</p>
      <p>On smatra da će neki glasači pokazati simpatije prema demonstrantima ili oklevati da se stave na stranu policije usled optužbi za prekomernu upotrebu sile na protestima, prenosi Blic.</p>
      <p>Liu predviđa da će prodemokratski štab verovatno osvojiti neka mesta svojih rivala, iako možda neće biti u stanju da prekinu dominaciju Pekinga u savetima, navodi CNBC. Međutim, ukoliko se zadrži status kvo, protesti bi se mogli zaoštriti.</p>
      <figure>
        <iframe src="https://www.youtube.com/embed/iaIF4j2DLsM" width="560" height="315" data-service="Youtube" scrolling="no"/>
      </figure>
      <p>"Pre par meseci očekivao bih da opozicija ostvari ubedljivu pobedu, ali sada mislim da će margina biti manja i da će se smanjivati sve više ako se nastavi eskalacija nasilja", kaže Lau Siu-kai, potpredsednik Kineskog udruženja za studije Hongkonga i Makaa.</p>
      <p>S obzirom na eskalaciju nasilja u gradu, napade na kandidate i velike zastoje u saobraćaju, postoji generalna zabrinutost da li će se lokalni izbori održati prema planu. Lau procenjuje da je šansa za to 50:50 odsto.</p>
      <figure>
        <iframe src="https://www.youtube.com/embed/DtFlljI5t1I" width="560" height="315" data-service="Youtube" scrolling="no"/>
      </figure>
      <p>"Sa vladine tačke gledišta, zaustavljanje održavanja izbora naišlo bi na plimu kritika i lokalnih i međunarodnih zajednica", ističe Lau, dodajući da bi održavanje izbora u postojećim okolnostima moglo da dovede do nepravičnih rezultata.</p>
      <p>Liderka Hongkonga Keri Lam je u utorak rekla da se administracija nada da će se izbori održati, sve dok se mogu sprovesti na pravičan i bezbedan način.</p>
      <figure>
        <iframe src="https://www.youtube.com/embed/T5HAtDhzZQM" width="560" height="315" data-service="Youtube" scrolling="no"/>
      </figure>
      <p>Otkako je Britanija vratila Hongkong Kini 1997, ovaj specijalni administrativni region funkcioniše po principu "jedna zemlja, dva sistema". To gradu daje samoupravu i razne slobode, uključujući ograničena izborna prava.</p>
      <p>Prema trenutnom izbornom sistemu, stanovnici mogu birati 94 odsto mesta u okružnom savetu i polovinu u zakonodavnom (gradski parlament).</p>
      <p>Lider grada može biti nominovan i izabran samo od strane komiteta koji ima 1.200 članova, uglavnom prokinske elite.</p>
      <figure>
        <iframe src="https://www.youtube.com/embed/uMIQ-TfR4KU" width="560" height="315" data-service="Youtube" scrolling="no"/>
      </figure>
      <p>Opozicija pokušava da natera kinesku vladu da poštuje punu demokratiju za koju kažu da im je obećana Osnovnim zakonom, mini ustavom grada, koji stanovnicima daje pravo da sami izaberu svog lidera. To je upravo jedan od pet zahteva demonstranata i razlog ranijih prodemokratskih protesta 2014. Bez promene u političkoj strukturi jedini način da javnost izabere svog lidera je preko okružnih većnika, koji čine oko 10 odsto izbornog komiteta, i šest odsto parlamentaraca.</p>
      <p>Kurir.rs/Tanjug</p>
      <p>Foto: AP</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3362673/tramp-sprecio-razbijanje-demonstracija-u-hongkongu-zvao-sam-mog-prijatelja-sija-i-zamolio-da-ne-salje-vojsku"/>
        <a href="https://www.kurir.rs/planeta/3362007/peking-upozorava-trampa-zaustavite-zakon-o-hongkongu-i-ne-mesajte-se-u-unutrasnja-pitanja-kine"/>
        <a href="https://www.kurir.rs/planeta/3361963/grupa-demonstranata-i-dalje-je-na-univerzitetu-u-hongkongu-odupiru-se-molbama-da-se-predaju-strahuju-od-hapsenja"/>
        <a href="https://www.kurir.rs/planeta/3361219/vlasti-hongkonga-se-trude-da-uspostave-red-na-univerzitetu-ostao-mali-broj-demonstranata-skole-ponovo-otvorene-video"/>
      </related>
    </article>
  </body>
</html>