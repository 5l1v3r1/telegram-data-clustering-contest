<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/atletika/doping-rusko-dmitrij-sljachtin-rezignace-julia-tarasenkova_1911231323_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T13:23:00+00:00"/>
    <meta property="og:title" content="Šéf ruské atletiky Šljachtin po posledním dopingovém skandálu rezignoval"/>
    <meta property="og:description" content="Šljachtin to oznámil na mimořádném zasedání v Moskvě. Vedení svazu poté rozhodlo, že jeho pravomoci dočasně převezme dosavadní místopředsedkyně Julia Tarasenková."/>
  </head>
  <body>
    <article>
      <h1>Šéf ruské atletiky Šljachtin po posledním dopingovém skandálu rezignoval</h1>
      <address><time datetime="2019-11-23T13:23:00+00:00">23 Nov 2019, 13:23</time> by <a rel="author">ČTK</a></address>
      <p>
        <b>Předseda ruského atletického svazu Dmitrij Šljachtin odstoupil z funkce dva dny poté, co byl kvůli podezření z krytí dopingu suspendován mezinárodní federací. Oznámil to na mimořádném zasedání v Moskvě. Vedení svazu poté rozhodlo, že jeho pravomoci dočasně převezme dosavadní místopředsedkyně Julia Tarasenková.</b>
      </p>
      <p>Šljachtin figuruje mezi pěti ruskými funkcionáři, kterým Komise pro bezúhonnost atletiky (AIU) zastavila činnost. Rusové podle komise padělali lékařské doklady, aby se vyhnuli trestu pro výškaře Danila Lysenka, jenž získal předloni v Londýně stříbro na mistrovství světa. Lysenko byl spolu s trenérem Jevgenijem Zagorulkem suspendován rovněž.</p>
      <p>Šljachtin stál v čele ruské atletiky od ledna 2016 a při nástupu sliboval, že se postará o ukončení mezinárodního trestu pro ruské sportovce. Po téměř čtyřech letech však suspendace domácího svazu kvůli systematickému dopingu trvá a vybraní reprezentanti mohou na mezinárodních soutěžích závodit pouze jako neutrální sportovci.</p>
      <p>Jeho setrvávání ve funkci v minulosti kritizovala například Maria Lasickeneová, která pod neutrální vlajkou závodí. Nejlepší výškařka posledních let požadovala odstoupení celého vedení svazu, aby se náprava dopingových skandálů mohla pohnout z místa.</p>
      <related>
        <h4>Související články</h4>
        <a href="https://www.irozhlas.cz/sport/atletika/atletika-rusko-doping-komise-pro-bezuhonnost-atletiky-dmitrij-sljachtin-vyskar_1911212136_and"/>
        <a href="https://www.irozhlas.cz/sport/atletika/atletika-nike-oregon-project-alberto-salazar-mo-farah-doping_1911051418_mim"/>
      </related>
    </article>
  </body>
</html>