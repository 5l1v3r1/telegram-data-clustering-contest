<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-cm-nitish-meeting-on-liquor-ban-in-bihar-said-liquor-mafia-will-not-be-spared-2864668.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T13:52:39+00:00"/>
    <meta property="og:title" content="शराबबंदी पर CM नीतीश ने की बैठक, कहा- शराब माफिया बख्शे नहीं जाएंगे"/>
    <meta property="og:description" content="मुख्यमंत्री नीतीश कुमार ने कहा है कि शराब माफिया बख्शे नहीं जाएंगे। माफियों को धर-दबोचने के लिए निरंतर अभियान चलेगा। सरकारी तंत्र में रहकर गड़बड़ करने वाले भी बचेंगे नहीं। मुख्यमंत्री ने शराबबंदी को..."/>
  </head>
  <body>
    <article>
      <h1>शराबबंदी पर CM नीतीश ने की बैठक, कहा- शराब माफिया बख्शे नहीं जाएंगे</h1>
      <address><time datetime="2019-11-23T13:52:39+00:00">23 Nov 2019, 13:52</time> by <a rel="author">पटना हिन्दुस्तान टीम</a></address>
      <p>मुख्यमंत्री नीतीश कुमार ने कहा है कि शराब माफिया बख्शे नहीं जाएंगे। माफियों को धर-दबोचने के लिए निरंतर अभियान चलेगा। सरकारी तंत्र में रहकर गड़बड़ करने वाले भी बचेंगे नहीं। मुख्यमंत्री ने शराबबंदी को लेकर शनिवार को एक अणे मार्ग में उच्च स्तरीय समीक्षा बैठक की और अफसरों से साफ कहा कि असल धंधेबाज पकड़े जाएंगे, तभी शराब के अवैध कारोबार पर पूर्ण पाबंदी लगेगी। शराबबंदी को पूरी कड़ाई से लागू करने के लिए उन्होंने कई निर्देश दिए। </p>
      <p>उन्होंने कहा कि बिहार में जो लोग शराब के अवैध कारोबार में पकड़े जा रहे हैं, वे पहले किस धंधे में लगे थे। या शराबबंदी से पहले जो शराब के कारोबार में लगे थे, वे अब शराबबंदी के बाद कौन सा व्यवसाय कर रहे हैं। इस पर पूरी नजर बनाये रखें। इसमें जिनलोगों की गिरफ्तारियां हुई हैं, उनके विरुद्ध सख्त से सख्त कार्रवाई करें। नीचे से ऊपर तक के सरकारी तंत्र में गड़बड़ करने वालों पर निगाह रखें। अगर पदाधिकारी पूरी प्रतिबद्धता से मन बना कर काम करेंगे तो कोई भी बच नहीं पाएगा। </p>
      <p><b>शराबबंदी से समाज को काफी फायदा हो रहा</b><br/>मुख्यमंत्री ने कहा कि शराबबंदी बहुत बड़ा सामाजिक सुधार का कार्य है। इससे समाज को काफी फायदा हो रहा है। गड़बड़ मानसिकता के चंद लोग हैं, जो इस धंधे में अभी भी लगे हैं। सर्वोच्च न्यायालय ने भी अपने आदेश में कहा है कि शराब पीना और इसका व्यवसाय करना मौलिक अधिकार नहीं है। पूरे देश में बच्चे एवं महिलाओं में शराब पीने के खिलाफ असंतोष है। उन्होंने कहा कि अन्य राज्यों से आने वाले शराब के वाहन तो पकड़े ही जा रहे हैं, उसके वास्तविक कारोबारी को पकड़ने के लिये सीमावर्ती राज्यों के पदाधिकारियों से भी सहयोग लेते रहें। सिर्फ वाहन चालक और खलासी को गिरफ्तार करने से काम नहीं चलेगा।</p>
      <p><b>तंत्र को और प्रभावी बनाएं</b><br/>उन्होंने कहा कि शराबबंदी को प्रभावी बनाने के लिए आईजी प्रोहिबिशन के तंत्र को विकसित किया गया है। इसे और प्रभावी बनाने की जरूरत है ताकि लक्ष्य के अनुरूप त्वरित परिणाम सामने आ सके। शराब से जुड़े कारोबारी एवं इसके उपयोग करने वालों की सूचना मिलने पर पदाधिकारी कितनी जल्दी पहुंच कर रेड करते हैं कि नहीं, इसकी निगरानी करते रहें। सिर्फ रूटीन काम से कामयाबी नहीं मिलेगी। प्रतिदिन आधे घंटे का समय निकालकर इसकी मॉनिटरिंग करें।  आईजी प्रोहिबिशन के साथ-साथ एक्साइज, स्पेशल ब्रांच और पुलिस, आईटी विभाग सभी आपस में समन्वय बनाकर काम करें। सभी थानों से शपथ पत्र लिया गया है ताकि उस इलाके में शराब का अवैध कारोबार न हो। इसका अनुपालन हो रहा है या नहीं, इसे देखें। </p>
      <p><b>पंचायत प्रतिनिधियों को जागरूक करें</b><br/>मुख्यमंत्री ने कहा कि दो जिलों में कार्यशाला आयोजित कर पंचायती राज जनप्रतिनिधियों को मद्य निषेध नीति के सफल कार्यान्वयन के लिए किये गये कार्यों की जानकारी दी गयी है। इस तरह की कार्यशाला सभी जिलों में आयोजित कर, पंचायत प्रतिनिधियों को जागरूक करें। बैठक में आईजी प्रोहिबिशन और मद्य निषेध, उत्पाद एवं निबंधन विभाग ने विस्तृत प्रस्तुतीकरण कर शराबबंदी को लेकर की गई कार्रवाई की पूरी जानकारी मुख्यमंत्री के समक्ष रखी। बैठक में गृह विभाग के अपर मुख्य सचिव आमिर सुबहानी, डीजीपी गुप्तेश्वर पाण्डेय, मुख्यमंत्री के प्रधान सचिव चंचल कुमार, एडीजी स्पेशल ब्रांच जेएस गंगवार, एडीजी मुख्यालय जितेंद्र कुमार, मुख्यमंत्री के सचिव मनीष कुमार वमा और अनुपम कुमार, आईजी प्रोहिबिशन रत्न संजय आदि उपस्थित थे।</p>
    </article>
  </body>
</html>