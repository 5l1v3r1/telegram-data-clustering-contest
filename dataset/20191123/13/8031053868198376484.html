<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b9%ce%ba%ce%af%ce%bb%ce%b9%ce%b1%cf%82-%ce%b1%cf%85%cf%84%cf%8c%cf%82-%ce%b5%ce%af%ce%bd%ce%b1%ce%b9-%ce%bf-%ce%bb%cf%8c%ce%b3%ce%bf%cf%82-%cf%80%ce%bf%cf%85-%cf%87%cf%81%ce%b5%cf%8e%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T13:38:19+00:00"/>
    <meta property="og:title" content="Κικίλιας: Αυτός είναι ο λόγος που χρεώνεται η κλήση στο 1142"/>
    <meta property="og:description" content="Για την αξιολόγηση των διοικητών νοσοκομείων του ΕΣΥ μίλησε σε συνέντευξή του, ο υπουργός Υγείας, Βασίλης Κικίλιας, αναφέροντας ότι «αν οι δείκτες είναι τέτοιοι που δεν υπηρετούν το δημόσιο συμφέρον έτσι όπως εμείς το αντιλαμβανόμαστε επιστημονικά, βεβαίως, θα αντικατασταθούν, χωρίς αποζημίωση»."/>
  </head>
  <body>
    <article>
      <h1>Κικίλιας: Αυτός είναι ο λόγος που χρεώνεται η κλήση στο 1142</h1>
      <address>
        <time datetime="2019-11-23T13:38:19+00:00">23 Nov 2019, 13:38</time>
      </address>
      <p>
        <b>Για την αξιολόγηση των διοικητών νοσοκομείων του ΕΣΥ μίλησε σε συνέντευξή του, ο υπουργός Υγείας, Βασίλης Κικίλιας, αναφέροντας ότι «αν οι δείκτες είναι τέτοιοι που δεν υπηρετούν το δημόσιο συμφέρον έτσι όπως εμείς το αντιλαμβανόμαστε επιστημονικά, βεβαίως, θα αντικατασταθούν, χωρίς αποζημίωση».</b>
      </p>
      <p>«Πρέπει να αισθάνονται και οι γιατροί και το νοσηλευτικό προσωπικό και το παραϊατρικό προσωπικό, κυρίως όμως οι ασθενείς, οι ευάλωτες ομάδες, οι οικογένειες που τρέχουν στις εφημερίες και στα ΤΕΠ και στα νοσοκομεία, ότι το Κράτος το οργανωμένο είναι εκεί και συμπάσχει, νοιάζεται και δίνει λύσεις» ανέφερε χαρακτηριστικά.</p>
      <h3>Προτεραιότητα να μειωθεί το κάπνισμα</h3>
      <p>Χαρακτήρισε ως πρώτη προτεραιότητα της Δημόσιας Υγείας τη μάχη για να μειωθεί το κάπνισμα από το οποίο 20.000 συνάνθρωποί μας χάνουν την ζωή τους ετησίως στην Ελλάδα και υπογράμμισε ότι η εφαρμογή του αντικαπνιστικού νόμου θα είναι οριζόντια, «χωρίς παραθυράκια», ενώ ταυτόχρονα θα ενισχυθεί. «Γιατί είναι μια μεταρρύθμιση που δεν πάει κόντρα σε αυτό το οποίο θέλει η ελληνική κοινωνία, πάει μαζί της. Πολλοί καπνιστές ζητούν βοήθεια να το κόψουν, τηλεφωνούν στο 1142 και λένε «μόνος μου δεν κατάφερα να κόψω το κάπνισμα δώστε μου βοήθεια στα ιατρεία διακοπής καπνίσματος, σε ποια νοσοκομεία σε όλη την Ελλάδα βρίσκονται να πάω να βοηθηθώ»» πρόσθεσε στον Ant1.</p>
      <h3>Συμβολική χρέωση στο 1142</h3>
      <p>Είπε ότι στην όποια αναμονή για το τηλέφωνο καταγγελιών στην γραμμή 1142 «δεν πληρώνει κανείς», ωστόσο «όταν απαντάται το τηλεφώνημα υπάρχει μια συμβολική χρέωση για να αποφευχθούν οι φάρσες», ενώ τρίτον, «οι καταγγελίες γίνονται επώνυμα» για να αντιμετωπιστούν φαινόμενα κακεντρεχών καταγγελιών για λόγους ανταγωνισμού.</p>
      <p>«Είμαι πεπεισμένος ότι η κοινωνία μας είναι ώριμη, για πρώτη φορά βλέπω σύγκλιση όλων των πολιτικών κομμάτων, και είναι σημαντικό αυτό, σε κάτι το οποίο προάγει τη Δημόσια Υγεία. Όλες οι σύγχρονες ευρωπαϊκές χώρες έχουνε εφαρμόσει τον αντικαπνιστικό νόμο. Μέχρι και η Τουρκία τον εφήρμοσε, που ενδεχομένως να είχε άλλη κουλτούρα και άλλη νοοτροπία ως προς τα καπνικά…» είπε ο κ. Κικίλιας.</p>
      <h3>Την εκστρατεία την οφείλουμε στη νέα γενιά</h3>
      <p>Τέλος, σημείωσε ότι την εκστρατεία κατά του καπνίσματος «το οφείλουμε στη νέα γενιά. Αν οι γονείς μας δεν ήξεραν όταν ξεκίναγαν να καπνίζουν, ενδεχομένως και από μόδα, τις βλαβερές συνέπειες του καπνίσματος, τώρα τις ξέρουμε και τις γνωρίζουμε επιστημονικά, τεκμηριωμένα και πρέπει να βοηθήσουμε αυτούς οι οποίοι καπνίζουν, αν το θελήσουν, να κόψουν το κάπνισμα. Και αυτούς οι οποίοι δεν καπνίζουν, να μη γίνουν παθητικοί καπνιστές».</p>
    </article>
  </body>
</html>