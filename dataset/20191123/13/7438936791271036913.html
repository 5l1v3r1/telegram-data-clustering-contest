<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Laudat-Vytvarejte-a-realizujte-pribehy-reforem-604413"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T13:20:00+00:00"/>
    <meta property="og:title" content="Laudát: Vytvářejte a realizujte příběhy reforem"/>
    <meta property="og:description" content="Zdravice předsedy Klubu angažovaných nestraníků Františka Laudáta na 6. celostátním Sněmu TOP 09"/>
  </head>
  <body>
    <article>
      <h1>Laudát: Vytvářejte a realizujte příběhy reforem</h1>
      <address>
        <time datetime="2019-11-23T13:20:00+00:00">23 Nov 2019, 13:20</time>
      </address>
      <p>
        <b>Zdravice předsedy Klubu angažovaných nestraníků Františka Laudáta na 6. celostátním Sněmu TOP 09</b>
      </p>
      <p>Dobré dopoledne, dámy a pánové,</p>
      <p>nikdy mě nenapadlo, že jednou budu mluvit na sněmu TOP 09, už ne jako její člen, ale host. Děkuji za vaše pozvání a několik minut vaší pozornosti.  Asi ode mě nečekáte formální zdravici, která pět minut poté vyšumí v odpadkovém koši.</p>
      <p>Je těžké dnes říkat něco, aby to nebyla fráze. Všichni známe politickou situaci, kterou umí popsat kdekdo, ale nikdo zatím nemáme účinný recept na její změnu. Ani já, ještě jako politik, jsem ho nenašel. Proto jsem si říkal, že pro mě bude užitečný odstup a pohled zvenčí politického kotle na Malé straně. A popravdě, dnes už se rozčarovaným lidem nedivím.</p>
      <p>Ačkoli naše země aktuálně na tom ekonomicky není špatně, politická situace je velmi vratká. Nestabilní a neklidná společnost vždycky přitahuje ty, kdo chtějí z nejistoty a strachu lidí pro sebe vytřískat politický kapitál. Účelové rozeštvávání lidí je velmi nebezpečnou hrou směrem dovnitř země, a společnost s oslabenou soudržností je lákavým terčem režimů, které chtějí rozšiřovat svůj vliv a moc. Agresivní pokusy Ruska a Číny ovlivňovat českou politiku ve svůj prospěch jsou dostatečně známé a varují před nimi i naše bezpečnostní služby.</p>
      <p>Čím více je česká společnost roztříštěná na zájmové a názorové skupiny, tím obtížnější je najít pozitivní jednotící koncepty, které by byly schopny významnou část společnosti oslovit tak, aby to ovlivnilo chování lidí u volebních uren.</p>
      <p>A dostáváme se ke kardinální otázce, jestli se dnešní demokratická opozice o hledání sjednocujících témat vůbec pokouší? Rovnou říkám, že nepokouší. Můžete tisíckrát říkat, že máte vizi, ale kde je? Vy ji sice máte, dokonce na rozdíl od ostatních, napsanou, ale do každodenní politiky ji téměř nedostáváte. Někteří z vás ve vrcholné politice nemají špatné nápady, ale promiňte, jsou to většinou jen střípky, z nichž si občan těžko sestaví nějaký širší rámec. Hledejte sjednocující témata. Padesátkrát na to lidé nezareagují, ale po jednapadesáté třeba ano. Kdo nehledá a nezkouší, nenajde a je předem odsouzen k prohře.</p>
      <p>Není snadné lidem vysvětlovat jednoduše a srozumitelně dnešní složitý svět. Vy se o to musíte pokoušet, jinak jste v politice pro český národ a naši zemi zbyteční. Situace s plíživým oklešťováním naší svobody je až příliš vážná, než aby vám k uspokojení stačila aritmetika vašeho bankovního účtu a sedm poslanců ve Sněmovně.</p>
      <p>Nevolte do funkcí ty, kteří už opakovaně v minulosti dokázali, že nedokážou. Bohužel se to děje opakovaně a vy si tím všichni pod sebou zbytečně řežete větev. Nebojte se lidem nabízet reformy. Navzdory tvrzením současné vládní koalice, jak už je líp, dokonce skoro nejlíp, naše země ztrácí v globální soutěži národů.  Stále více politiků se domnívá, že se Babišovy preference začnou snižovat, až přijde krize. Ale naše země už řadu roků v krizi je. Jsme v krizi daleko horší, než je „pouhé“ očekávané cyklické ochlazení ekonomiky. Jsme v krizi budoucnosti. Vaříme úpadek pro naši budoucnost, budoucnost našich synů a dcer, naše nástupce.</p>
      <p>Propadáme se ve vzdělanosti, v inovacích, v produkci s vysokou přidanou hodnotou, rezignovali jsme na fiskální odpovědnost, ochranu soukromí, udržitelný penzijní systém, zjednodušení právního prostředí, účinnou ochranu životního prostředí i řešení starých hříchů. V české společnosti není dostatečně zakořeněná etika. Kam se člověk podívá, žádná konkrétní řešení a naplnění naléhavých výzev. Jenom PRové lži, fráze a manipulace.</p>
      <p>Slovo reforma je vždycky vnímáno jako něco, co bude někoho, nebo všechny, bolet. Vytvářejte a realizujte i příběhy reforem, které bolet nebudou a lidem zjednoduší a zpřehlední vztah občan – obec – kraj – stát - Evropská unie – svobodný svět a poskytne jim větší životní pohodu.</p>
      <p>Klub angažovaných nestraníků vám i veřejnosti v tuto chvíli nabízí tradici boje za základní životní hodnotu – svobodu. V blízké budoucnosti chceme lidem předložit komplexní vizi moderní země, která bude nabízet jednotící koncepty pro dnes rozhádanou českou společnost. Věřím, že se většina z vás v naší představě moderní společnosti najde, což je prvním krůčkem k naší vzájemné spolupráci. Vize je k ničemu, pokud není uvedena v život. A na to je v naší zemi potřeba zatraceně hodně schopných a pracovitých lidí. Až budeme připraveni vám toto nabízet, přijdeme a vy dělejte všechno proto, abychom vás ještě našli.</p>
      <p>Přeji vašemu sněmu přátelskou atmosféru a úspěšnou volbu nového vedení, které pošle preference TOP 09 směrem vzhůru. A prosím, o to bojujte!</p>
      <p>FRANTIŠEK LAUDÁT, PŘEDSEDA KLUBU ANGAŽOVANÝCH NESTRANÍKŮ</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Snem-TOP-09-vybira-nove-vedeni-strany-604408"/>
        <a href="https://www.parlamentnilisty.cz/arena/monitor/Kandidati-na-predsedu-TOP-09-Czernin-a-Pekarova-Adamova-by-meli-vytvorit-tandem-rika-Kalousek-604407"/>
        <a href="https://www.parlamentnilisty.cz/arena/rozhovory/Frantisek-Laudat-Letna-mne-prijemne-prekvapila-Babis-zasvetil-30-let-bohatstvi-a-majetku-603892"/>
        <a href="https://www.parlamentnilisty.cz/politika/politici-volicum/Laudat-KAN-Pred-ceskym-bordelem-jsme-si-rovni-599524"/>
      </related>
    </article>
  </body>
</html>