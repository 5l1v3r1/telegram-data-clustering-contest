<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/business/news/593829/%E0%A6%AB%E0%A7%87%E0%A6%B0-%E0%A6%AC%E0%A7%87%E0%A7%9C%E0%A7%87%E0%A6%9B%E0%A7%87-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C%E0%A7%87%E0%A6%B0-%E0%A6%AE%E0%A7%82%E0%A6%B2%E0%A7%8D%E0%A6%AF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T13:54:00+00:00"/>
    <meta property="og:title" content="ফের বেড়েছে পেঁয়াজের মূল্য"/>
    <meta property="og:description" content="রাজধানীর পাইকারি বাজারে পেঁয়াজের মূল্য গত এক সপ্তাহে সামান্য কমলেও শনিবার (২৩ নভেম্বর) থেকে ফের বাড়তে শুরু করেছে। এদিন প্রতিকেজি পেঁয়াজের মূল্য পাইকারি পর্যায়ে বেড়েছে ২০ থেকে ২৫ টাকা। রাজধানীর কাওরানবাজার, শ্যামবাজারের ব্যবসায়ীদের সঙ্গে কথা বলে এসব তথ্য জানা গেছে। বিভিন্ন বাজার ও..."/>
  </head>
  <body>
    <article>
      <h1>ফের বেড়েছে পেঁয়াজের মূল্য</h1>
      <address><time datetime="2019-11-23T13:54:00+00:00">23 Nov 2019, 13:54</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2016/05/28/37c354cae4a42db01877fa9d3254467f-5749a322ccede.jpg"/>
      </figure>
      <p>রাজধানীর পাইকারি বাজারে পেঁয়াজের মূল্য গত এক সপ্তাহে সামান্য কমলেও শনিবার (২৩ নভেম্বর) থেকে ফের বাড়তে শুরু করেছে। এদিন প্রতিকেজি পেঁয়াজের মূল্য পাইকারি পর্যায়ে বেড়েছে ২০ থেকে ২৫ টাকা। রাজধানীর কাওরানবাজার, শ্যামবাজারের ব্যবসায়ীদের সঙ্গে কথা বলে এসব তথ্য জানা গেছে।</p>
      <p>বিভিন্ন বাজার ও পাড়ামহল্লার দোকানে খোঁজ নিয়ে দেখা গেছে, গত তিন থেকে চার দিন ধরেই রাজধানীর পাইকারি পর্যায়ে দেশি বিদেশি সব ধরনের পেঁয়াজের মূল্য কমছে। তবে, শনিবার থেকে আবার মূল্য বেড়েছে দেশি ও আমদানি করা সব ধরনের পেঁয়াজের। এতে খুচরা বাজার আবার উত্তপ্ত হওয়ার আশঙ্কা দেখা দিয়েছে। পাইকারি পর্যায়ে মানভেদে প্রতিকেজি দেশি শুকনো পেঁয়াজ বিক্রি হচ্ছে ১৭০ থেকে ১৮০ টাকা দরে, যা গতকাল বা তার আগে বিক্রি হয়েছে ১৫০ বা ১৬০ টাকা কেজি দরে। শনিবার পাইকারি বাজারে মিয়ানমার থেকে আমদানি করা পেঁয়াজ বিক্রি হয়েছে ১৪০ থেকে ১৫০ টাকা দরে, যা এর আগে বিক্রি হয়েছে ১২০ টাকা কেজি দরে। শনিবার তুরস্ক বা মিসরের পেঁয়াজ বিক্রি হয়েছে ১২০ টাকা কেজি দরে, যা আগে বিক্রি হয়েছে ১০০ টাকা কেজি দরে। </p>
      <p>রাজধানীর খুচরা বাজারগুলোয় খোঁজ নিয়ে জানা গেছে, দেশি পেঁয়াজের কেজি কোথাও ২০০ টাকা, কোথাও ১৯০ টাকা আবার কোথাও ২১০ টাকা কেজি দরে বিক্রি হচ্ছে। মিয়ানমার, মিসর ও তুরস্ক থেকে আমদানি করা পেঁয়াজ বিক্রি হচ্ছে ১৫০ থেকে ১৮০ টাকা কেজি দরে। </p>
      <p>জানতে চাইলে রাজধানীর শ্যামবাজারের পাইকারি ব্যবসায়ী হাজী এম এ মাজেদ বলেন, ‘বাজারে দেশি পেঁয়াজ নেই। যা আছে, তা হিসাবে তোলার মতো নয়। তাই মূল্য বেড়েছে দেশি পেঁয়াজের। এরসঙ্গে প্রতিযোগিতা করে বেড়েছে আমদানি করা মিয়ানমার ও মিসরের পেঁয়াজের মূল্য। তবে বাজারে কিছু নতুন পেঁয়াজ উঠেছে, তবে তা ততটা উল্লেখ করার মতো নয়।’ আগামীতে ক্রমশ দেশি পেঁয়াজ বাজারে আসতে শুরু করবে বলে জানান তিনি।  </p>
      <p>এ বিষয়ে জানতে চাইলে রাজধানীর কাওরানবাজারের খুচরা ব্যবসায়ী হিরন মিয়া বলেন, ‘পাইকারি বাজারে পেঁয়াজের মূল্য বেড়েছে। এর প্রভাব খুচরা বাজারেও পড়েছে বলে মূল্য কমছে না।’ তিনি বলেন, ‘অবরোধসহ নানা জটিলতায় বাজারে পেঁয়াজ সরবরাহ বিঘ্নিত হয়েছে, তাই মূল্য কমছে না।’</p>
      <p>এদিকে, খোঁজ নিয়ে জানা গেছে, ট্রেডিং করপোরেশেন অব বাংলাদেশ (টিসিবি)-এর উদ্যোগে ৩৫টি ট্রাকের মাধ্যমে পেঁয়াজ বিক্রির কার্যক্রম বাড়িয়ে ৫০টি ট্রাক করা হলেও শুক্রবার সাপ্তাহিক ছুটির পর শনিবারও সে কার্যক্রম চালু করা যায়নি। শনিবারও ৩৫টি টাকেই পেঁয়াজ বিক্রি কার্যক্রম চলেছে বলে জানিয়েছেন টিসিবির চেয়ারম্যানের একান্ত সচিব হুমায়ুন কবির। ট্রাকের অভাবে শনিবার এটি করা না গেলেও তিনি বলেন, ‘রবিবার থেকে রাজধানীতে ৫০টি ট্রাকেই পেঁয়াজ বিক্রি কার্যক্রম চলবে।’</p>
      <p>শনিবার রাজধানীর প্রেসক্লাবের পূর্ব পাশে ও বিদ্যুৎ ভবনের সামনে দু’টি ট্রাকে করে পেঁয়াজ বিক্রি করেছে টিসিবি। এ দুটি ট্রাকের লাইনে আগের দিনগুলোর চেয়ে পেঁয়াজ কিনতে আসা সাধারণ মানুষের ভিড় কম ছিল।</p>
      <p>জানতে চাইলে ট্রাকে পেঁয়াজ বিক্রেতা রবিউল ইসলাম বলেন, ‘সাপ্তাহিক ছুটির কারণে হয়তো লোক কম। তবে, মানুষের চাহিদাও তো কিছুটা কমেছে।’ তাই লাইনে ভিড় কম বলে জানান তিনি।</p>
      <footer>/এসআই/এমএনএইচ/এমএমজে/</footer>
    </article>
  </body>
</html>