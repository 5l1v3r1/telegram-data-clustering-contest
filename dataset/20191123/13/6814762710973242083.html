<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SpfCU/nikdo-nas-nebere-cernossti-zamestnanci-facebooku-si-stezuji-na-rasismus"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T13:39:00+00:00"/>
    <meta property="og:title" content="„Nikdo nás nebere.“ Černošští zaměstnanci Facebooku si stěžují na rasismus"/>
    <meta property="og:description" content="Anonymní skupina pracovníků Facebooku různých etnik zaslala společnosti otevřený dopis, v němž upozorňuje na špatné zacházení s černošskými zaměstnanci. To se podle autorů jen zhoršuje. Facebook se následně prostřednictvím viceprezidenta pro komunikaci omluvil."/>
  </head>
  <body>
    <article>
      <h6 class="kicker">Otevřený dopis</h6>
      <h1>„Nikdo nás nebere.“ Černošští zaměstnanci Facebooku si stěžují na rasismus</h1>
      <address><time datetime="2019-11-23T13:39:00+00:00">23 Nov 2019, 13:39</time> by <a rel="author" href="https://echo24.cz/author/jhr" target="_blank">jhr</a></address>
      <p>
        <b>Anonymní skupina pracovníků Facebooku různých etnik zaslala společnosti otevřený dopis, v němž upozorňuje na špatné zacházení s černošskými zaměstnanci. To se podle autorů jen zhoršuje. Facebook se následně prostřednictvím viceprezidenta pro komunikaci omluvil.</b>
      </p>
      <p>„Rasismus, diskriminace, zaujatost a agrese nepřicházejí ve velkých dávkách,“ píše se v dopise. „Jsou v drobných událostech, které se postupem času nabalují a vytváří ovzduší, kde máme být chápáni jen jako výplně, ale nikdo nás neposlouchá, nikdo nás nebere na zřetel, nikdo nás neuznává a nikdo nepřijme.“</p>
      <p>Vzkaz, publikovaný v listopadu na serveru <a href="https://medium.com/@blindfb2020/facebook-empowers-racism-against-its-employees-of-color-fbbfaf55ab76">Medium</a>, popisuje jednotlivé případy diskriminace nebo nebo projevy nepřátelství. Podepsalo se pod něj 12 černošských nebo latinskoamerických zaměstnanců. Všechny incidenty mají svědky a mohou být dokázány, upozorňují autoři.</p>
      <p>Jeden ze stěžovatelů vzpomíná, jak mu dva bělošští zaměstnanci nařídili, aby po nich uklidil nepořádek, který udělali při snídani, a když jejich chování nahlásil nadřízenému, bylo mu pouze řečeno, aby se „oblékal profesionálněji“. Nadřízení jiného z autorů ho zase nazývali agresivním a arogantním, když vyjadřoval svůj názor podobně příkře jako jeho bílí kolegové. „Jsme smutní. Naštvaní. Utlačování. Deprimovaní. A každý den je na nás někdo agresivní, v malé i velké míře, jako kdybychom sem ani nepatřili,“ píší zaměstnanci v dopise a dodávají, že jakékoliv pokusy situace řešit byly přehlíženy.</p>
      <p>Facebook se posléze skrze Bertieho Thomsona, viceprezidenta pro korporátní komunikaci, omluvil. „Nikdo ve Facebooku ani nikde jinde by neměl takovým chováním trpět,“ napsal ve vyjádření pro britský <a href="https://www.theguardian.com/technology/2019/nov/13/facebook-discrimination-black-workers-letter">Guradian</a>. „Omlouváme se. Vymyká se to všemu, za čím si jako společnost stojíme. Nasloucháme a snažíme se zlepšit,“ dodal.</p>
      <p>V aplikaci, kam mohou zaměstnanci internetového giganta psát sv připomínky, však dopis schytal také kritiku. „Tihle lidé z toho dělají, jako kdyby pracovali pro Ku-klux-klan,“ napsal jeden z nich.</p>
      <related>
        <a href="https://echo24.cz/a/SsdNu/komik-cohen-se-pustil-do-facebooku-hitlera-by-nechal-inzerovat-konecne-reseni"/>
      </related>
    </article>
  </body>
</html>