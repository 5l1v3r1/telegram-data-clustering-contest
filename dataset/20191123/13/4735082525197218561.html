<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rzad-PiS/191129723-Kto-zastapi-Witolda-Banke-Rozmawiamy-z-dwiema-kobietami.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T13:04:54+00:00"/>
    <meta property="og:title" content="Kto zastąpi Witolda Bańkę? &quot;Rozmawiamy z dwiema kobietami&quot;"/>
    <meta property="og:description" content="Nazwisko nowego ministra sportu może być znane w ciągu dwóch tygodni - powiedział w RMF FM premier Mateusz Morawiecki."/>
  </head>
  <body>
    <article>
      <h1>Kto zastąpi Witolda Bańkę? "Rozmawiamy z dwiema kobietami"</h1>
      <address><time datetime="2019-11-23T13:04:54+00:00">23 Nov 2019, 13:04</time> by <a rel="author">zew</a></address>
      <p>
        <b>Nazwisko nowego ministra sportu może być znane w ciągu dwóch tygodni - powiedział w RMF FM premier Mateusz Morawiecki.</b>
      </p>
      <p>W nowym rządzie funkcję ministra sportu sprawuje tymczasowo premier. Poprzednio szefem tego resortu był Witold Bańka, wybrany na szefa Światowej Agencji Antydopingowej (WADA).</p>
      <p>Premier Mateusz Morawiecki był w RMF FM pytany, kto zostanie ministrem sportu. - Tego jeszcze nie mogę powiedzieć, ponieważ toczone są rozmowy teraz z trzema, właściwie z dwoma kandydatami, bardzo zaawansowane - powiedział szef rządu.</p>
      <p>Nie chciał ujawnić nazwisk. - Jak te osoby ostatecznie określą swoje zdanie, a my ze swojej strony również się zdecydujemy, to wtedy przedstawimy - zadeklarował. Dopytywany o płeć kandydatów premier poinformował, że w związku ze stanowiskiem ministra sportu trwają rozmowy "z dwiema kobietami".<br/><br/>- Myślę, że w ciągu dwóch tygodni - powiedział Morawiecki, pytany, kiedy poznamy nazwisko nowego ministra.</p>
      <p>Wśród kandydatek do objęcia resortu wymieniana w mediach była szefowa Polskiego Związku Biathlonu Dagmara Gerasimuk. <a href="https://www.rp.pl/Rzad-PiS/191129920-Dagmara-Gerasimuk-Ministerstwo-sportu-nie-znajduje-sie-w-moich-najblizszych-planach.html">W związku z doniesieniami oświadczyła na Twitterze, że otrzymała propozycję wejścia do rządu i jej nie przyjęła.</a> "Objęcie funkcji ministra sportu nie znajduje się wśród moich najbliższych planów zawodowych" - poinformowała.</p>
    </article>
  </body>
</html>