<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/toyrismos/125865/haris-theoharis-hreiazomaste-ena-neo-montelo-toyrismoy"/>
    <meta property="og:site_name" content="Insider"/>
    <meta property="article:published_time" content="2019-11-23T13:39:00+00:00"/>
    <meta property="og:title" content="Χάρης Θεοχάρης: Χρειαζόμαστε ένα νέο μοντέλο τουρισμού"/>
    <meta property="og:description" content="Χαρακτηριστικό παράδειγμα είναι αυτό της ανάπτυξης των City Break (αποδράσεις μικρών διαστημάτων ή σαββατοκύριακου)"/>
  </head>
  <body>
    <article>
      <h1>Χάρης Θεοχάρης: Χρειαζόμαστε ένα νέο μοντέλο τουρισμού</h1>
      <h2>Χαρακτηριστικό παράδειγμα είναι αυτό της ανάπτυξης των City Break (αποδράσεις μικρών διαστημάτων ή σαββατοκύριακου)</h2>
      <address>
        <time datetime="2019-11-23T13:39:00+00:00">23 Nov 2019, 13:39</time>
      </address>
      <p>Ο τουρισμός ήταν αυτός που «έβαλε πλάτη» ώστε η Ελλάδα να εξέλθει από την κρίση ανέφερε ο υπουργός Τουρισμός<b> Χάρης Θεοχάρη</b>ς κατά τα εγκαίνια της διεθνούς τουριστικής έκθεσης Xenia 2019 το πρωί του Σαββάτο και ζήτησε «όλοι μαζί να βοηθήσουν προς την κατεύθυνση της υιοθέτησης ενός νέου μοντέλου τουρισμού». Ένα μοντέλο, που θα κάνει χρήση της ψηφιακής τεχνολογίας και θα βασίζεται μεταξύ άλλων στη συνεργατική διακυβέρνηση, αφού όπως εξήγησε οι διαχωριστικές γραμμές δεν φέρνουν θετικά αποτελέσματα.</p>
      <p>Στον πυρήνα της νέας τουριστικής διακυβέρνησης ξεχωριστή θέση θα έχει ο εμπλουτισμός του ελληνικού τουριστικού προϊόντος, με στόχευση τον τουρισμό και τις 365 μέρες του έτους. Για να μην μείνει κενό γράμμα αυτός ο στόχος, ο κ. Θεοχάρης επεσήμανε ότι «για να απλωθεί η τουριστική χρονιά θα πρέπει να υπάρχει ισόρροπη ανάπτυξη νέων μορφών τουρισμού».</p>
      <p>Χαρακτηριστικό παράδειγμα είναι αυτό της ανάπτυξης των City Break (αποδράσεις μικρών διαστημάτων ή σαββατοκύριακου), με τον κ.Θεοχάρη να υπόσχεται την ενθάρρυνση τους από την πλευρά του υπουργείου.</p>
      <p>Σε κάθε περίπτωση το επόμενο διάστημα θα ανακοινωθούν παρεμβάσεις του υπουργείου προς την κατεύθυνση της βιωσιμότητας, της προσβασιμότητας, αλλά και του εμπλουτισμού του ελληνικού τουριστικού προϊόντος.</p>
      <p>Αυτή τη στιγμή, στο πλαίσιο της έκθεσης, είναι σε εξέλιξη το 3ο διεθνές φόρουμ φιλοξενίας, που διοργανώνεται από το Ξενοδοχειακό Επιμελητήριο Ελλάδας. Στην εισηγητική του ομιλία ο πρόεδρος του ΞΕΕ, Αλέξανδρος Βασιλικός, αφού στάθηκε στη σημασία του φόρουμ για τον Έλληνα, ζήτησε από την πολιτεία πολιτικές που θα απελευθερώσουν τη δυναμική του ξενοδοχείου, προς όφελος των τοπικών οικονομιών.</p>
      <p>Η έκθεση Xenia, όπως τονίστηκε, για ακόμα μια χρονιά, δίνει την δυνατότητα στους χιλιάδες επαγγελματίες του κλάδου που θα την επισκεφτούν, να ενημερωθούν για τις νέες τάσεις, τα καινοτόμα προϊόντα αλλά και τις τελευταίες τεχνολογικές εξελίξεις στην κατασκευή, τη διακόσμηση, την τροφοδοσία και το e-marketing των ξενοδοχείων αλλά και των τουριστικών καταλυμάτων γενικότερα.</p>
      <p>Στην φετινή Xenia, τα φώτα είναι στραμμένα στο "Hotel Megatrends Project", ένας χώρος 350 τμ που θα παρουσιάζει τις πλέον ολοκληρωμένες λύσεις στο χώρο της φιλοξενίας. Πέντε ξεχωριστές αρχιτεκτονικές προτάσεις θα παρουσιαστούν στα ενδιαφερόμενα κοινά. Μια ρεσεψιόν, ένα δωμάτιο μπουτίκ ξενοδοχείου, ένα έξυπνο δωμάτιο και ένα εστιατόριο με βάση το φυσικό περιβάλλον, θα παρουσιαστούν στους επισκέπτες της έκθεσης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/toyrismos/diethni/125725/giati-kostizoyn-toso-akriba-ta-aeroporika-eisitiria-protis-thesis"/>
        <a href="https://www.insider.gr/epiheiriseis/toyrismos/125787/dieykriniseis-kai-apo-tis-dyo-emplekomenes-etaireies-zitise-i"/>
        <a href="https://www.insider.gr/epiheiriseis/toyrismos/125762/grape-escape-taxidi-ston-kosmo-toy-ellinikoy-krasioy"/>
      </related>
    </article>
  </body>
</html>