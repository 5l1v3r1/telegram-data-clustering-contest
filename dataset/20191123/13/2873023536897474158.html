<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220196_gynaikes-ta-synithi-thymata-tis-bias-stin-oikogeneia-ayxisi-kroysmaton"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T13:03:38+00:00"/>
    <meta property="og:title" content="Γυναίκες τα συνήθη θύματα της βίας στην οικογένεια - Αύξηση κρουσμάτων"/>
    <meta property="og:description" content="Ανοδικές τάσεις καταγράφουν τα κρούσματα ενδοοικογενειακής βίας στην Ελλάδα, τα χρόνια της κρίσης, με τις γυναίκες κατά βάση να είναι τα θύματά της."/>
  </head>
  <body>
    <article>
      <h1>Γυναίκες τα συνήθη θύματα της βίας στην οικογένεια - Αύξηση κρουσμάτων</h1>
      <address><time datetime="2019-11-23T13:03:38+00:00">23 Nov 2019, 13:03</time> by <a rel="author">efsyn.gr</a></address>
      <p>Ανοδικές τάσεις καταγράφουν τα κρούσματα ενδοοικογενειακής βίας στην Ελλάδα, τα χρόνια της κρίσης, με τις γυναίκες κατά βάση να είναι τα θύματά της.</p>
      <p>Μόνο την περίοδο 2014-2018, η αύξηση των περιστατικών βίας μέσα στην οικογένεια, διαμορφώθηκε στο 34,45%. Όπως επισήμανε, μιλώντας στο ΑΠΕ-ΜΠΕ, ο αστυνόμος β', προϊστάμενος του γραφείου ενημέρωσης των δημοσιογράφων στη Θεσσαλονίκη, Χρήστος Δημητρακόπουλος, το 2014 πανελλαδικά είχαν καταγραφεί 3.512 περιστατικά ενδοοικογενειακής βίας, τα οποία το 2015 αυξήθηκαν σε 3.572, το 2016 σε 3.838, το 2017 σε 3.930 και το 2018 έκαναν άλμα, φτάνοντας σε 4.722. Μάλιστα, στην ίδια περίοδο, «οι γυναίκες αποτελούν σε ποσοστό 66,32% τα θύματα», ενώ βάσει των στατιστικών στοιχείων που έχουν προκύψει από άλλες έρευνες, γενικά οι γυναίκες αποτελούν το 70%-75% των θυμάτων σε περιστατικά ενδοοικογενειακής βίας.</p>
      <p>Διαφορετική πορεία ακολουθούν τα στατιστικά στοιχεία στο πεδίο του trafficking, αφού σύμφωνα με τον κ. Δημητρακόπουλο, ενώ το 2014 καταγράφηκαν 36 περιπτώσεις, το 2018 αυτές υποχώρησαν σε 28 «πλην όμως το συντριπτικό ποσοστό του 78,43% των θυμάτων αφορούσε πάλι σε γυναίκες», διευκρίνισε.</p>
      <p>Και στα θύματα βιασμού, ο αξιωματικός της αστυνομίας επισήμανε ότι από τα περιστατικά που δηλώθηκαν και καταγράφηκαν την περίοδο 2014-2018, η συντριπτική πλειοψηφία του 77,21% αφορά σε γυναίκες.</p>
      <p>Στη Θεσσαλονίκη, σε 28 ανέρχονται τα περιστατικά ενδοοικογενειακής βίας που δηλώθηκαν στο αρμόδιο νεοσύστατο γραφείο αντιμετώπισης που έθεσε σε λειτουργία από την 1η Νοεμβρίου 2019 η Διεύθυνση Αστυνομία της πόλης και το οποίο στελεχώνεται από δύο γυναίκες, μία εκ των οποίων είναι αξιωματικός. Σύμφωνα με τον κ. Δημητρακόπουλο, σε αυτά τα 28 περιστατικά ενδοοικογενειακής βίας, θύματα/παθόντες ήταν 26 γυναίκες, τέσσερις άντρες και δύο ανήλικα παιδιά. Από το σύνολο των περιπτώσεων, έγιναν 11 συλλήψεις με την αυτόφωρη διαδικασία.</p>
      <p>Το Σάββατο, αστυνομικοί διένειμαν σε κεντρικά σημεία της Θεσσαλονίκης, της Αθήνας και σε άλλες 12 πόλεις της χώρας ενημερωτικά έντυπα για την ευαισθητοποίηση των πολιτών σε θέματα ενδοοικογενειακής βίας, ενόψει της Παγκόσμιας Ημέρας Εξάλειψης της Βίας κατά των Γυναικών, στις 25 Νοεμβρίου. Μεταξύ άλλων, στο έντυπο ενημερωτικό υλικό που διανέμεται, αναγράφεται με έντονα γράμματα «έχεις φωνή, είμαστε δίπλα σου».</p>
      <h3>Να συμβάλλουν στην εκρίζωση της έμφυλης βίας ζητάει από τους δήμους ο ΥΠΕΣ</h3>
      <p>Να συμβάλλουν εμπράκτως στη διάδοση του μηνύματος πως η έμφυλη βία είναι καταδικαστέα και να αναλάβουν συλλογικές δράσεις για την αντιμετώπιση του προβλήματος, καλεί με επιστολή του τους δημάρχους όλης της χώρας ο υπουργός Εσωτερικών.</p>
      <p>Στην επιστολή του προς τους 332 δημάρχους ο Τάκης Θεοδωρικάκος επισημαίνει ότι ήδη η τηλεφωνική γραμμή «SOS 15900» του δικτύου της Γενικής Γραμματείας Οικογενειακής Πολιτικής και Ισότητας των Φύλων, από την έναρξη της λειτουργίας της στις 11/3/2011 έως σήμερα, έχει δεχθεί 37.482 κλήσεις για καταγγελίες έμφυλης βίας.</p>
      <p>Οι διαστάσεις του προβλήματος είναι σοβαρότατες τόσο στη χώρα μας όσο και σε παγκόσμιο επίπεδο, επισημαίνει στην επιστολή του ο υπουργός, καλώντας τους δημάρχους μέσω των δραστηριότητων που προγραμματίζονται την 25η Νοεμβρίου στους δήμους, να αναλάβουν πρωτοβουλίες για την εκρίζωση της έμφυλης βίας.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/189049_poreia-enantia-stis-narkomafies-kai-ti-bia-sta-exarheia"/>
        <a href="https://www.efsyn.gr/ellada/koinonia/91173_kamia-anohi-stin-koyltoyra-toy-biasmoy"/>
        <a href="https://www.efsyn.gr/ellada/koinonia/88703_ena-koritsi-dyo-biasmoi-polles-apoysies"/>
        <a href="https://www.efsyn.gr/node/198555"/>
        <a href="https://www.efsyn.gr/ellada/koinonia/195872_akoma-ki-foreso-ti-foysta-moy-kapelo-otan-leo-ohi-simainei-oti-den-thelo"/>
        <a href="https://www.efsyn.gr/ellada/koinonia/195311_poreia-diamartyrias-gia-ton-orismo-toy-biasmoy"/>
      </related>
    </article>
  </body>
</html>