<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/minister-obrony-iraku-podejrzany-o-wyludzenie-zasilkow-w-szwecji/"/>
    <meta property="og:site_name" content="Polsat News"/>
    <meta property="article:published_time" content="2019-11-23T13:37:00+00:00"/>
    <meta property="og:title" content="Minister obrony Iraku podejrzany o... wyłudzenie zasiłków w Szwecji"/>
    <meta property="og:description" content="W Iraku Nadżah Hasan Ali asz-Szammari jest ministrem obrony odpowiedzialnym za śmierć demonstrantów, a w Szwecji, mając szwedzkie obywatelstwo, mógł wyłudzać zasiłki - ujawnia w sobotę gazeta &quot;Aftonbladet&quot;."/>
  </head>
  <body>
    <article>
      <h1>Minister obrony Iraku podejrzany o... wyłudzenie zasiłków w Szwecji</h1>
      <address>
        <time datetime="2019-11-23T13:37:00+00:00">23 Nov 2019, 13:37</time>
      </address>
      <p>
        <b>W Iraku Nadżah Hasan Ali asz-Szammari jest ministrem obrony odpowiedzialnym za śmierć demonstrantów, a w Szwecji, mając szwedzkie obywatelstwo, mógł wyłudzać zasiłki - ujawnia w sobotę gazeta "Aftonbladet".</b>
      </p>
      <related>
        <a href="https://www.polsatnews.pl/wiadomosc/2019-02-01/sad-w-szwecji-organizacja-muzulmanska-ma-prawo-do-panstwowych-dotacji/"/>
      </related>
      <p>Według gazety 52-letni asz-Szammari przybył do Szwecji około 2012 roku, a w 2015 roku otrzymał szwedzkie obywatelstwo. W nowym kraju nie miał stałej pracy, przebywał na zwolnieniu lekarskim z powodu kłopotów z pamięcią oraz kilkukrotnie starał się o zasiłek socjalny.<br/><br/>Jak pisze "Aftonbladet", asz-Szammari oraz jego rodzina wciąż są zameldowani w mieszkaniu na przedmieściach Sztokholmu. W toczącym się śledztwie mężczyzna oraz jego żona są podejrzani o wyłudzenie zasiłków na dzieci oraz dopłat do czynszu. Mogli je otrzymywać w czasie, gdy przebywali w Iraku.</p>
      <p>
        <a href="https://www.polsatnews.pl/wiadomosc/2017-12-22/to-byl-blad-ze-przyjelismy-imigrantow-szwedzka-minister-twierdzi-ze-mieliby-wieksze-szanse-w-innym-kraju/">
          <b>ZOBACZ: "To był błąd, że przyjęliśmy imigrantów". Szwedzka minister twierdzi, że "mieliby większe szanse w innym kraju"</b>
        </a>
      </p>
      <p>W 2015 roku asz-Szammari był w Szwecji podejrzany o próbę wyłudzenia, ale postępowanie zostało umorzone. W 2016 roku mężczyznę aresztowano i oskarżono o dokonanie kilku poważnych przestępstw. Jak podkreśla gazeta, na dzień przed rozprawą sądową sprawę umorzono, a asz-Szammari został wypuszczony na wolność. W policyjnym przesłuchaniu powiedział, że był doktorantem na wydziale politologii oraz oficerem irackiego wojska.</p>
      <p>
        <b>Odpowiedzialny za krwawe stłumienie antyrządowych protestów</b>
      </p>
      <p>Według "Aftonbladet" asz-Szammari, będąc ministrem obrony Iraku od czerwca tego roku, jest odpowiedzialny za krwawe stłumienie antyrządowych protestów. W wyniku interwencji wojska śmierć poniosło 330 demonstrantów, a ok. 15 tys. osób zostało rannych.<br/><br/>To, że asz-Szammari jest obywatelem Szwecji, potwierdził telewizji SVT Toni Eriksson, sekretarz prasowy szwedzkiego ministra obrony Petera Hultqvista. W Szwecji w urzędowych rejestrach minister obrony Iraku występuje jednak pod innym nazwiskiem. O prawo pobytu w Szwecji asz-Szammari starał się już w 2009 roku.<br/><br/>W Iraku podwójne obywatelstwo jest dozwolone od 2006 roku, ale nie dotyczy to osób piastujących najwyższe stanowiska państwowe, w tym ministra obrony.</p>
      <p>
        <a href="https://www.polsatnews.pl/wideo/buldozerami-po-porsche-i-lamborghini-auta-warte-55-mln-dolarow-zniszczone-na-oczach-prezydenta_6718718/">WIDEO - Buldożerami po porsche i lamborghini. Auta warte 5,5 mln dolarów zniszczone na oczach prezydenta</a>
      </p>
      <figure>
        <img src="https://s.redefine.pl/file/o2/redefine/cp/9x/9xmh17ty4xhkg94p92dnrsd4anptjaad.jpg"/>
      </figure>
    </article>
  </body>
</html>