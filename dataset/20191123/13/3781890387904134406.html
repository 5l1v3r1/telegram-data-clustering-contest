<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743242"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T13:10:00+00:00"/>
    <meta property="og:title" content="ไม่ชัดติดคอ-หัวใจวาย กินหมูสะเต๊ะครึ่งไม้ฟุบตายคาโต๊ะ"/>
    <meta property="og:description" content="พนักงานขับรถโรงแรม กินหมูสะเต๊ะหมดสติ สิ้นใจปริศนาคาโต๊ะ กู้ภัยเร่งปั๊มหัวใจส่งรพ. แต่สุดยื้อชีวิต ตร.ส่งชันสูตรหาสาเหตุ เบื้องต้นไม่สามารถชี้ชัดได้ว่า อาหารติดหลอดลม หรือหัวใจวาย "/>
  </head>
  <body>
    <article>
      <h1>ไม่ชัดติดคอ-หัวใจวาย กินหมูสะเต๊ะครึ่งไม้ฟุบตายคาโต๊ะ</h1>
      <address>
        <time datetime="2019-11-23T13:10:00+00:00">23 Nov 2019, 13:10</time>
      </address>
      <p>
        <b>พนักงานขับรถโรงแรม กินหมูสะเต๊ะหมดสติ สิ้นใจปริศนาคาโต๊ะ กู้ภัยเร่งปั๊มหัวใจส่งรพ. แต่สุดยื้อชีวิต ตร.ส่งชันสูตรหาสาเหตุ เบื้องต้นไม่สามารถชี้ชัดได้ว่า อาหารติดหลอดลม หรือหัวใจวาย </b>
      </p>
      <p>เมื่อวันที่ 23 พ.ย. ร.ต.อ.ภัคภณ ธนินญานธร รองสว.สอบสวน สภ.นาจอมเทียน รับแจ้งเหตุมีผู้หมดสติภายในร้านก๋วยเตี๋ยวปลาแห่งหนึ่ง ริมถนนสุขุมวิท หมู่ 4 ต.นาจอมเทียน อ.สัตหีบ จ.ชลบุรี จึงพร้อมด้วยหน่วยกู้ชีพรพ.วัดญาณสังวรารามวรวิหารฯ รุดไปตรวจสอบ ที่เกิดเหตุพบลูกค้ากำลังแตกตื่นมุงดูร่าง นายประเสริฐ แจ่มมณี อายุ 56 ปี พนักงานขับรถโรงแรมแห่งหนึ่ง สภาพหมดสติไม่มีการตอบสนอง เจ้าหน้าที่ได้ทำการปั๊มหัวใจยื้อชีวิตก่อนเร่งนำตัวส่งรักษายังห้องฉุกเฉินรพ.วัดญาณสังวรารามวรวิหารฯ แต่แพทย์สุดยื้อเสียชีวิตในเวลาต่อมา<br/><br/>ร.ต.อ.ภัคภณ เปิดเผยว่า จากการสอบถามผู้เห็นเหตุการณ์ทราบว่า ก่อนเกิดเหตุผู้ตายได้เข้ามานั่งสั่งอาหารกินภายในร้านพร้อมกับเพื่อนรวม 4 คน ซึ่งผู้ตายเพิ่งจะได้กินหมูสะเต๊ะเข้าไปเพียงครึ่งไม้ก็มีอาการหมดสติหน้าฟุบแน่นิ่งไปกับโต๊ะ เพื่อนที่นั่งด้วยกันจึงเข้ามาช่วยเหลือปฐมพยาบาลก่อนโทรแจ้งแพทย์มาทำการช่วยเหลือ ส่วนสาเหตุยังไม่สามารถชี้ชัดว่า เกิดจากอาหารติดหลอดลม หรือหัวใจวายเฉียบพลันต้องรอผลผ่าพิสูจน์ของแพทย์จึงจะสามารถทราบสาเหตุการเสียชีวิตที่แน่ชัด</p>
    </article>
  </body>
</html>