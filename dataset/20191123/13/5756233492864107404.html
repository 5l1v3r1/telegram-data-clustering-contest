<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622938/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%AC%D8%B2%D8%A7%DB%8C%D8%B1%DB%8C-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%B7%D8%A8%DB%8C%D8%B9%DB%8C-%D8%A7%D8%B3%D8%AA-%D8%AF%D8%B1-%DA%A9%D8%B4%D9%88%D8%B1%D9%87%D8%A7%DB%8C-%D8%AF%DB%8C%DA%AF%D8%B1-%D8%A8%D9%86%D8%B2%DB%8C%D9%86-%DA%AF%D8%B1%D8%A7%D9%86%D8%AA%D8%B1-%D8%A7%D8%B2-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T13:16:00+00:00"/>
    <meta property="og:title" content="آیت‌الله جزایری: گرانی بنزین طبیعی است/ در کشورهای دیگر بنزین گرانتر از ایران است!"/>
    <meta property="og:description" content="عضو مجلس خبرگان رهبری و زعیم حوزه‌های علمیه خوزستان از قوه قضاییه خواست برای مجرمان حوادث اخیر شدیدترین مجازات در نظر گرفته‌شود و در این زمینه هیچ کوتاهی صورت نگیرد."/>
  </head>
  <body>
    <article>
      <h1>آیت‌الله جزایری: گرانی بنزین طبیعی است/ در کشورهای دیگر بنزین گرانتر از ایران است!</h1>
      <address>
        <time datetime="2019-11-23T13:16:00+00:00">23 Nov 2019, 13:16</time>
      </address>
      <p>
        <i>عضو مجلس خبرگان رهبری و زعیم حوزه‌های علمیه خوزستان از قوه قضاییه خواست برای مجرمان حوادث اخیر شدیدترین مجازات در نظر گرفته‌شود و در این زمینه هیچ کوتاهی صورت نگیرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت الله سیدمحمدعلی موسوی جزایری جمعه شب در حاشیه عیادت از یکی از پاسداران جانباز در اهواز در جمع خبرنگاران اظهار داشت: در حوادث اخیر برخی از فرصت طلبان و سودجویان با تخریب اموال عمومی و آسیب رساندن به شهروندان و مجروح کردن جمعی از پاسداران و نیروهای امنیتی قصد برهم زدن آرامش و امنیت استان را داشتند که مقامات قضایی باید شدیدترین مجازات را برای این افراد در نظر بگیرند.</p>
      <p>وی افزود: جاسوسی و خدمت به آمریکا و اسرائیل جرم واضح این افراد در حوادث اخیر است و خرسندیم که با تلاش نیروهای امنیتی و هوشیاری مردم ولایتمدار کشور بار دیگر این توطئه دشمن خنثی شد.</p>
      <figure>
        <img src="https://aftabnews.ir/files/fa/news/1398/9/2/362494_722.jpg"/>
      </figure>
      <p>عضو خبرگان رهبری ادامه داد: گرانی بنزین امر طبیعی است چرا که در کشورهای مختلف نیز نرخ بنزین سال به سال افزایش پیدا می‌کند و قیمت آن نسبت به ایران بالاتر است و این که عده ای به این بهانه آشوبگری کنند، قابل قبول نست.</p>
      <p>وی تصریح کرد: در حال حاضر به دلیل افزایش نرخ بنزین احتمال آن می رود که برخی قیمت اجناس را بی رویه افزایش دهند که باید با تشدید کنترل بازار و همچنین افزایش تعداد کمی و کیفی بازرسان از سوء استفاده برخی افراد از شرایط موجود جلوگیری و با متخلفان برخورد شود.</p>
      <p>آیت الله موسوی جزایری گفت: تاکنون مجازات ها برای کنترل بازار بازدارنده نبوده و باید در این زمینه نیز اقدامات جدی تری از سوی مسئولان مربوطه در دستور کار قرار گیرد. استاندار خوزستان در این زمینه دستورات موثری را به فرمانداران ابلاغ کرده که جای قدردانی دارد و امید است در روزهای آینده شاید برقراری آرامش در بازار باشیم.</p>
      <p>آیت الله سید محمد علی موسوی جزایری، عضو خبرگان رهبری و زعیم حوزه های علمیه استان به همراه غلامرضا شریعتی استاندار خوزستان و سرتیپ پاسدار حسن شاهوارپور فرمانده سپاه ولیعصر (عج) خوزستان جمعه شب به عیادت مجروحان حادثه دیده در حوادث اخیر در بیمارستان رازی اهواز و منزل یکی از جانبازان رفتند و در مراسم پاسدار شهید اکبر مرادی حضور یافتند.</p>
    </article>
  </body>
</html>