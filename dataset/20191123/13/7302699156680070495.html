<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000112558"/>
    <meta property="og:site_name" content="MGR Online"/>
    <meta property="article:published_time" content="2019-11-23T13:32:00+00:00"/>
    <meta property="og:title" content="สรุปข่าวเด่นในรอบสัปดาห์ 17-23 พ.ย.2562"/>
    <meta property="og:description" content="1.ศาล รธน.มีมติ 7 : 2 ให้ “ธนาธร” พ้น ส.ส. เหตุมีพยานหลักฐาน-ข้อพิรุธหลายจุดบ่งชี้ยังถือหุ้นสื่อ-ไม่ได้โอนจริง!"/>
  </head>
  <body>
    <article>
      <h1>สรุปข่าวเด่นในรอบสัปดาห์ 17-23 พ.ย.2562</h1>
      <address><time datetime="2019-11-23T13:32:00+00:00">23 Nov 2019, 13:32</time> by <a rel="author">ผู้จัดการออนไลน์</a></address>
      <p>
        <b>1.ศาล รธน.มีมติ 7 : 2 ให้ “ธนาธร” พ้น ส.ส. เหตุมีพยานหลักฐาน-ข้อพิรุธหลายจุดบ่งชี้ยังถือหุ้นสื่อ-ไม่ได้โอนจริง!</b>
      </p>
      <figure>
        <img src="https://mpics.mgronline.com/pics/Images/562000011643901.JPEG"/>
      </figure>
      <p>เมื่อวันที่ 20 พ.ย. ศาลรัฐธรรมนูญได้วินิจฉัยกรณีที่คณะกรรมการการเลือกตั้ง (กกต.) ยื่นคำร้องต่อศาลรัฐธรรมนูญขอให้วินิจฉัยว่า สมาชิกภาพ ส.ส.<b>ของนายธนาธร จึงรุ่งเรืองกิจ ส.ส.บัญชีรายชื่อ และหัวหน้าพรรคอนาคตใหม่ (อนค.) </b>สิ้นสุดลงตามรัฐธรรมนูญ มาตรา 101 (6) ประกอบมาตรา 98 (3) หรือไม่ จากกรณีถือหุ้นสื่อ บริษัท วี-ลัค มีเดีย จำกัด ขณะลงสมัครรับเลือกตั้ง ส.ส.<br/><br/>ทั้งนี้ ศาลรัฐธรรมนูญพิจารณาคำร้องและคำชี้แจงแก้ข้อกล่าวหา เอกสารประกอบ รวมทั้งการไต่สวนพยาน คำแถลงการณ์ปิดคดีของคู่กรณีแล้ว ข้อเท็จจริงเบื้องต้นฟังได้ว่า เมื่อวันที่ 23 ม.ค.2562 ได้มี พ.ร.ฏ.การเลือกตั้ง ส.ส.เป็นการทั่วไป 24 ม.ค.2562 มีประกาศ กกต.กำหนดวันเลือกตั้ง ส.ส.ในวันที่ 24 มี.ค.2562 กำหนดให้พรรคที่จะส่งผู้สมัครลงรับเลือกตั้ง ส.ส.แบบบัญชีรายชื่อยื่นรายชื่อผู้สมัครต่อผู้อำนวยการเลือกตั้งประจำเขตเลือกตั้งตั้งแต่ 4-8 ก.พ.2562 <b>พรรค อนค.ยื่นบัญชีรายชื่อผู้สมัครวันที่ 6 ก.พ.2562 โดยมีรายชื่อนายธนาธร อยู่ในลำดับที่ 1</b><br/><br/>ต่อมา 8 พ.ค.2562 กกต.ประกาศผลการเลือกตั้ง ส.ส. มีชื่อนายธนาธรเป็น ส.ส.บัญชีรายชื่อ พรรค อนค. แต่นายธนาธรถือหุ้นบริษัท วี-ลัค มีเดีย จำนวน 675,000 หุ้น ตั้งแต่วันที่ 12 ม.ค.2558 โดยรับหุ้นจากนางสมพร จึงรุ่งเรืองกิจ มารดา ต่อมา <b>21 มี.ค.2562 บริษัท วี-ลัค มีเดีย ได้แจ้งสำเนาบัญชีรายชื่อผู้ถือหุ้น (บอจ.5) ต่อกรมพัฒนาธุรกิจการค้า ปรากฏชื่อนางสมพรเป็นผู้ถือหุ้น</b> ซึ่งรัฐธรรมนูญ มาตรา 101 (6) บัญญัติลักษณะต้องห้ามของ ส.ส. หากเป็นเจ้าของหรือถือหุ้นในกิจการสื่อมวลชน ต้องห้ามใช้สิทธิสมัครรับเลือกตั้ง ส.ส. เพื่อไม่ให้เจ้าของหรือผู้ถือหุ้นอาศัยความได้เปรียบเพื่อประโยชน์ในทางการเมือง ฯลฯ<br/><br/>กรณีที่นายธนาธร ผู้ถูกร้องโต้แย้งว่า การไต่สวนและยื่นคำร้องของ กกต.ต่อศาลรัฐธรรมนูญไม่ชอบด้วยรัฐธรรมนูญและกฎหมายนั้น ศาลรัฐธรรมนูญชี้ว่า <b>มาตรา 82 วรรคสี่ ให้ กกต.มีหน้าที่และอำนาจในการยื่นคำร้องต่อศาลรัฐธรรมนูญกรณีที่เห็นว่า สมาชิกภาพของ ส.ส.มีเหตุสิ้นสุดลง </b>ซึ่ง กกต.มีมติเมื่อวันที่ 14 พ.ค.2562 ว่า สมาชิกภาพ ส.ส.ของนายธนาธรสิ้นสุดลง และยื่นคำร้องต่อศาลรัฐธรรมนูญถูกต้องตามหลักเกณฑ์ที่รัฐธรรมนูญบัญญัติแล้ว<br/><br/>กรณีที่นายธนาธรโต้แย้งว่า บริษัท วี-ลัค มีเดีย ไม่ได้ประกอบกิจการสื่อมวลชน และได้ปิดกิจการไปแล้วตั้งแต่ 26 พ.ย.2561 ศาลรัฐธรรมนูญชี้ว่า บริษัท วี-ลัค มีเดีย ทำธุรกิจสื่อมวลชน ซึ่งหากเจ้าของจะเลิกกิจการ ต้องแจ้งต่อพนักงานเจ้าหน้าที่ทราบภายใน 30 วัน <b>แต่ไม่ปรากฏหลักฐานว่า บริษัท วี-ลัค ไปจดแจ้งยกเลิกการพิมพ์ก่อนวันที่ 6 ก.พ.2562 ซึ่งเป็นวันที่พรรค อนค.ส่งรายชื่อผู้สมัคร ส.ส.แบบบัญชีรายชื่อแต่อย่างใด</b><br/><br/>กรณีที่นายธนาธรโต้แย้งว่า วันที่สมัคร ส.ส.บัญชีรายชื่อ นายธนาธรไม่ได้ถือหุ้นบริษัท วี-ลัค มีเดีย แล้ว เพราะได้โอนหุ้นให้นางสมพร มารดา ตั้งแต่วันที่ 8 ม.ค.2562 ศาลรัฐธรรมนูญเห็นว่า จากพยานหลักฐานจากการไต่สวนพบว่า แบบสำเนารายชื่อผู้ถือหุ้น (บอจ.5) ซึ่งบริษัท วี-ลัค มีเดีย ยื่นต่อกรมพัฒนาธุรกิจการค้า ในวันที่ 12 ม.ค.2558 และ 21 มี.ค.2562 พบว่า นายธนาธรถือหุ้นบริษัทดังกล่าว 675,000 หุ้น ตั้งแต่วันที่ 12 ม.ค.2558 กระทั่งวันที่ 21 มี.ค.2562 จึงมีการส่งสำเนา บอจ.5 ระบุหุ้นหมายเลขดังกล่าวว่า นางสมพรเป็นผู้ถือหุ้น ซึ่งนายธนาธรแก้ข้อกล่าวหาว่า ได้โอนหุ้นดังกล่าวให้นางสมพรตั้งแต่วันที่ 8 ม.ค.2562 และได้รับเช็คค่าหุ้นจากนางสมพร 6.7 ล้านบาท ต่อมานางสมพรโอนหุ้นให้นายนายทวี จรุงสถิตพงศ์ หลาน เมื่อวันที่ 14 ม.ค.2562 และนายทวีโอนกลับคืนให้นางสมพรในวันที่ 21 มี.ค.2562 โดยไม่มีค่าตอบแทน <br/><br/>ทั้งนี้ ศาลรัฐธรรมนูญต้องพิจารณาว่า นายธนาธรได้โอนหุ้นดังกล่าวในวันที่ 8 ม.ค.2562 จริงหรือไม่ ซึ่งจากหลักฐานพบว่า ที่ผ่านมาทุกครั้งที่มีการเปลี่ยนแปลงรายชื่อผู้ถือหุ้นบริษัท วี-ลัค มีเดีย ทางบริษัทจะส่งสำเนาบัญชีรายชื่อผู้ถือหุ้น บอจ.5 ต่อกรมพัฒนาธุรกิจการค้าโดยเร็วทุกครั้ง <b>แต่การโอนหุ้นของนายธนาธรให้นางสมพรในวันที่ 8 ม.ค.2562 กลับไม่ส่งสำเนา บอจ.5 โดยเร็วตามปกติแต่อย่างใด ทั้งที่การส่งสำเนาดังกล่าวจะเป็นหลักฐานสำคัญหากนายธนาธรประสงค์จะเข้าสู่การเมือง เพราะถ้าไม่ได้โอนหุ้นก่อนลงสมัคร ส.ส.ย่อมทำให้มีลักษณะต้องห้ามตามรัฐธรรมนูญ</b><br/><br/>ส่วนประเด็นเช็ค 6,750,000 บาทที่นายธนาธรได้รับเป็นค่าหุ้นจากนางสมพรในวันที่ 8 ม.ค.2562 แต่กลับนำเช็คไปขึ้นเงินในวันที่ 16 พ.ค.2562 นั้น <b>ศาลรัฐธรรมนูญได้ตรวจสอบหลักฐานย้อนหลัง 3 ปี พบว่า ปกติจะมีการนำเช็คไปขึ้นเงินภายใน 42-45 วัน แต่กลับนำเช็คที่ได้รับจากนางสมพรไปขึ้นเงิน โดยใช้เวลานานถึง 128 วัน</b> แม้นางรวิพรรณ ภรรยานายธนาธรจะเบิกความว่า ไม่สะดวกนำเช็คไปขึ้นเงิน เพราะต้องดูแลบุตร แต่ศาลรัฐธรรมนูญเห็นว่า เช็คดังกล่าวระบุชื่อนายธนาธรเป็นผู้รับเงิน และขีดคร่อม มอบหมายให้บุคคลอื่นไปดำเนินการแทนได้ มิใช่เฉพาะนางรวิพรรณเพียงคนเดียว <b>นางรวิพรรณจึงไม่จำเป็นต้องนำเช็คไปขึ้นเงินด้วยตนเองหรือรอเวลาถึง 4 เดือนเศษ</b><br/><br/>ส่วนกรณีที่นางสมพรโอนหุ้นให้นายทวี หลาน และต่อมา 21 มี.ค.2562 หลานโอนกลับคืนนางสมพร และไม่มีค่าตอบแทน โดยอ้างว่าเป็นเครือญาติ ศาลฯ พิจารณาแล้วเห็นว่า <b>เป็นเรื่องย้อนแย้งและแตกต่างกับการโอนหุ้นระหว่างนางสมพรกับนายธนาธร ซึ่งเป็นบุตร กลับมีค่าตอบแทน แม้นางสมพรจะอ้างว่า ต้องการให้นายทวีมาช่วยฟื้นฟูกิจการบริษัทฯ แต่การโอนหุ้นโดยไม่มีค่าตอบแทน ทำให้ไม่สามารถตรวจสอบได้ว่ามีการโอนหุ้นกันจริงหรือไม่</b><br/><br/><b>“การที่นายธนาธร ผู้ถูกร้องอ้างว่า โอนหุ้นกันในวันที่ 8 ม.ค.2562 โดยมีพยานบุคคลกลุ่มเดียวกัน เมื่อพิจารณาจากเอกสารหลักฐานต่างๆ แล้ว เห็นว่า ล้วนเป็นการกล่าวอ้างเพียงให้เจือสมกับที่ปรากฏหลักฐานสำเนาบัญชีรายชื่อผู้ถือหุ้นซึ่งบริษัท วี-ลัค มีเดีย ได้ยื่นต่อกรมพัฒนาธุรกิจการค้า ในวันที่ 21 มี.ค.2562 ว่านางสมพรรับโอนหุ้นคืนจากนายทวี“</b><br/><br/>ส่วนกรณีที่นายธนาธรระบุว่า เดินทางกลับจากการปราศรัยที่ จ.บุรีรัมย์ มายังบ้านพักในกรุงเทพฯ วันที่ 8 ม.ค.2562 เพื่อโอนหุ้นบริษัท วี-ลัค มีเดีย ให้กับนางสมพร ศาลรัฐธรรมนูญเห็นว่า <b>แม้จะฟังได้ว่า เดินทางกลับมาจริงในวันดังกล่าว แต่ข้อเท็จจริงฟังได้เพียงว่า นายธนาธรอยู่ในกรุงเทพฯ ในวันที่ 8 ม.ค.2562 เท่านั้น ไม่ได้หมายความว่า มีการโอนหุ้นกันในวันดังกล่าวจริง</b><br/><br/>การพิจารณาว่า มีการโอนหุ้นในวันที่ 8 ม.ค.2562 จริงหรือไม่ ต้องพิจารณาจากหลักฐานทั้งปวงแห่งคดี แม้นายธนาธรจะมีพยานหลักฐานมาแสดงว่า โอนหุ้นในวันที่ 8 ม.ค.2562 แก่นางสมพร แม้นายธนาธรจะได้ประโยชน์จากข้อสันนิษฐานจากข้อกฎหมายตามประมวลกฎหมายแพ่งและพาณิชย์ <b>แต่เมื่อพิจารณาจากข้อพิรุธหลายจุดหลายประการ ประกอบกับพยานหลักฐานพฤติการณ์เหตุแวดล้อมที่สอดรับอย่างแน่นหนาแล้ว ย่อมมีความน่าเชื่อถือมากกว่าพยานหลักฐานของนายธนาธร ผู้ถูกร้อง ข้อเท็จจริงที่ได้จากพฤติการณ์แวดล้อมที่เป็นพิรุธน่าสงสัยหลายประการประกอบกัน มีน้ำหนักหักล้างข้อสันนิษฐานของกฎหมายและพยานหลักฐานของผู้ถูกร้องได้ </b><br/><br/>ดังนั้น <b>ข้อพิรุธที่น่าสงสัยหลายประการดังกล่าว ประกอบกับพฤติการณ์ทั้งปวงแห่งคดี ศาลรัฐธรรมนูญจึงมีมติเสียงข้างมาก 7 ต่อ 2 ว่า นายธนาธรเป็นผู้ถือหุ้นบริษัท วี-ลัค มีเดีย ประกอบกิจการสื่อมวลชนอยู่ในวันที่ 6 ก.พ.2562</b> ซึ่งเป็นวันที่พรรค อนค.ยื่นบัญชีรายชื่อผู้สมัคร ส.ส.แบบบัญชีรายชื่อ อันเป็นลักษณะต้องห้ามไม่ให้ใช้สิทธิสมัครรับเลือกตั้ง ส.ส.ตามรัฐธรรมนูญ มาตรา 98 (3) ทำให้สมาชิกภาพ ส.ส.ของนายธนาธรสิ้นสุดลงตามรัฐธรรมนูญ มาตรา 101 (6) ประกอบรัฐธรรมนูญ มาตรา 98 (3) โดยสิ้นสุดลงตั้งแต่วันที่ศาลรัฐธรรมนูญสั่งให้นายธนาธรหยุดปฏิบัติหน้าที่ คือ 23 พ.ค.2562 และเมื่อตำแหน่ง ส.ส.แบบบัญชีรายชื่อว่างลง ให้ประธานสภาผู้แทนราษฎรประกาศให้ผู้มีชื่อในลำดับถัดไปของบัญชีพรรคการเมืองเลื่อนขึ้นมาเป็น ส.ส.แทน <br/><br/>สำหรับผู้ที่ได้ขึ้นมาเป็น ส.ส.แทนนายธนาธร ก็คือ <b>นายมานพ คีรีภูวดล ผู้สมัคร ส.ส.บัญชีรายชื่อ พรรค อนค.ลำดับที่ 51 ซึ่งเป็นกลุ่มชาติพันธุ์</b><br/><br/><b>2.“ธนาธร” อ้างศาล รธน.ใช้ข้อสันนิษฐานตัดสินคดี ด้าน “กกต.” เตรียมฟันดาบสอง รู้อยู่แล้วขาดคุณสมบัติยังลงสมัคร ส.ส.!</b></p>
      <figure>
        <img src="https://mpics.mgronline.com/pics/Images/562000011643902.JPEG"/>
        <figcaption>นายธนาธร จึงรุ่งเรืองกิจ หัวหน้าพรรคอนาคตใหม่ (อนค.)</figcaption>
      </figure>
      <p>เมื่อวันที่ 20 พ.ย. หลังศาลรัฐธรรมนูญวินิจฉัยว่า นายธนาธร จึงรุ่งเรืองกิจ ส.ส.บัญชีรายชื่อและหัวหน้าพรรคอนาคตใหม่ (อนค.) พ้นสมาชิกภาพ ส.ส.เนื่องจากมีพยานหลักฐานและข้อพิรุธหลายจุดที่บ่งชี้ว่า นายธนาธรยังถือหุ้นบริษัท วี-ลัค มีเดีย อยู่ ณ วันที่ 6 ก.พ.2562 ซึ่งเป็นวันลงสมัคร ส.ส.บัญชีรายชื่อ พรรค อนค. <br/><br/>ปรากฏว่า นายธนาธร ซึ่งก่อนหน้านี้เคยพูดเหมือนต่อรองศาลรัฐธรรมนูญระหว่างศาลฯ ไต่สวนเมื่อวันที่ 18 ต.ค.ว่า <b>"...หากศาลตัดสินเป็นคุณกับผม ผมจะออกไปทำเรื่องบลายด์ทรัสต์ทันที เพราะต้องการใช้มาตรฐานนักการเมืองตะวันตกในการจัดการผลประโยชน์ทับซ้อน..."</b> แต่พอศาลรัฐธรรมนูญตัดสินไม่เป็นคุณกับตนเอง นายธนาธรจึงออกอาการไม่พอใจคำวินิจฉัยของศาลฯ พร้อมกล่าวหาโจมตีศาลฯ ว่า <b>“เรื่องคุณสมพร(มารดา)โอนหุ้นให้คุณทวี(หลาน) หรือการโอนหุ้นกลับไปกลับมานั้น ข้อเท็จจริงนี้ไม่เกี่ยวข้องอะไรกับความสมบูรณ์ของการโอนหุ้นวันที่ 8 ม.ค. ดังนั้น ข้อสันนิษฐานที่ศาลยกขึ้นมา กรณีคุณสมบัติการเป็น ส.ส.ของผม ทั้งหมดตั้งอยู่บนข้อสันนิษฐาน ไม่ใช่ข้อเท็จจริง ศาลให้น้ำหนักกับข้อสันนิษฐานมากกว่าข้อเท็จจริง เพราะยังมีข้อเท็จจริงซึ่งปรากฏเป็นหลักฐานอีกหลายข้อ”</b><br/><br/>ไม่เท่านั้น นายธนาธรยังอ้างอีกว่า <b>ไม่มีตุลาการศาลรัฐธรรมนูญคนใดเป็นนักธุรกิจเลย ฉะนั้นศาลอย่าใช้มาตรฐานศาลมาตัดสินเรื่องการลงทุนของนางสมพร มารดาของตน นอกจากนี้นายธนาธรยังอ้างต่อว่า การอ่านคำวินิจฉัยของศาลรัฐธรรมนูญครั้งนี้ ไม่มีการบอกมติขององค์คณะตุลาการ ต่างจากการวินิจฉัยคดีอื่น</b> ซึ่งคำกล่าวของนายธนาธรไม่จริงแต่อย่างใด เพราะศาลรัฐธรรมนูญมีมติเสียงข้างมาก 7 ต่อ 2 ให้นายธนาธรพ้นสภาพ ส.ส.<br/><br/>ทั้งนี้ หลายฝ่ายตั้งข้อสังเกตว่า คำกล่าวหาโจมตีศาลรัฐธรรมนูญของนายธนาธรจะเข้าข่ายละเมิดอำนาจศาลฯ หรือไม่<br/><br/>นายธนาธรยังย้ำด้วยว่า <b>แม้จะพ้นจากการเป็น ส.ส.แต่ตนยังเป็นหัวหน้าพรรค อนค.และยังสามารถกลับมาเป็น ส.ส.ได้ ที่สำคัญ ยังอยู่ในรายชื่อแคนดิเดตนายกรัฐมนตรี</b> ยืนยันจะเดินหน้าแก้ไขรัฐธรรมนูญและขับเคลื่อน พ.ร.บ.การรับราชการทหาร ยกเลิกการเกณฑ์ทหาร <br/><br/>ด้านสำนักงานคณะกรรมการการเลือกตั้ง (กกต.) ได้ออกเอกสารเมื่อวันที่ 21 พ.ย.กรณีศาลรัฐธรรมนูญวินิจฉัยว่านายธนาธรพ้นสภาพ ส.ส.จากการถือหุ้นสื่อว่า สำนักงาน กกต.จะเสนอให้ กกต.พิจารณาขั้นตอนและอำนาจการดำเนินการ <b>รวมถึงการแจ้งข้อกล่าวหาตาม พ.ร.ป.ว่าด้วยการเลือกตั้ง ส.ส.มาตรา 151 ในการประชุม กกต.ที่จะมีขึ้นในสัปดาห์หน้า</b><br/><br/>สำหรับมาตรา 151 ดังกล่าว บัญญัติว่า <b>“ผู้ใดรู้อยู่แล้วว่า ตนไม่มีสิทธิสมัครรับเลือกตั้ง เนื่องจากขาดคุณสมบัติ หรือมีลักษณะต้องห้ามมิให้ใช้สิทธิสมัครรับเลือกตั้งเป็นสมาชิกสภาผู้แทนราษฎร ได้สมัครรับเลือกตั้งหรือทำหนังสือยินยอม ให้พรรคการเมืองเสนอรายชื่อเพื่อสมัครรับเลือกตั้งแบบบัญชีรายชื่อ ต้องระวางโทษจำคุกตั้งแต่ 1-10 ปี และปรับตั้งแต่ 20,000-100,000 บาท และให้ศาลสั่งเพิกถอนสิทธิเลือกตั้งของผู้นั้นมีกำหนด 20 ปี...”</b><br/><br/>ทั้งนี้ เมื่อวันที่ 19 พ.ย. กกต.ได้ประชุมพิจารณาสำนวนการสืบสวนกรณีมีผู้กล่าวหาว่านายธนาธรให้พรรค อนค.กู้ยืมเงิน ถือว่าฝ่าฝืนหรือไม่ปฏิบัติตาม พ.ร.ป.ว่าด้วยพรรคการเมือง มาตรา 66 หรือไม่ ที่ห้ามบริจาคเงิน ทรัพย์สิน หรือประโยชน์อื่นใดให้แก่พรรคการเมืองเกินกว่า 10 ล้านบาทต่อพรรคการเมืองต่อปี โดยคณะกรรมการสืบสวนและไต่สวนของ กกต.และคณะอนุกรรมการวินิจฉัยคำร้องและปัญหาหรือข้อโต้แย้ง ได้ดำเนินการตามกระบวนการและขั้นตอนที่กฎหมายกำหนดทุกประการแล้ว มติของ กกต.พิจารณาแล้วเห็นว่า <b>เพื่อให้การพิจารณาเรื่องดังกล่าว ปรากฏข้อเท็จจริงและข้อกฎหมายถูกต้อง ครบถ้วนสมบูรณ์ ชัดเจน และเกิดความเป็นธรรมแก่ทุกฝ่าย จึงมีมติเป็นเอกฉันท์ให้พรรค อนค.ส่งเอกสารหรือหลักฐานที่เกี่ยวข้องมาประกอบการพิจารณาเพิ่มเติม อันจะเป็นประโยชน์ต่อผู้เกี่ยวข้องทุกฝ่ายต่อไป </b><br/><br/>ทั้งนี้ ช่วงที่นายธนาธรแจ้งทรัพย์สินของตนรวมคู่สมรสต่อคณะกรรมการป้องกันและปราบปรามการทุจริตแห่งชาติ (ป.ป.ช.) นายธนาธรระบุว่า มีทรัพย์สิน 5,632,536,266 บาท มีหนี้สิน 683,303 บาท พร้อมระบุด้วยว่า <b>ในจำนวนทรัพย์สินดังกล่าว เป็นเงินที่ได้ปล่อยกู้ให้พรรค อนค.รวมกว่า 191 ล้านบาท </b><br/><br/>ด้านนายธนาธรได้เดินทางไปยังสำนักงาน กกต.เมื่อวันที่ 21 พ.ย. พร้อมเผยว่า ได้รับเอกสารแจ้งจาก กกต.ให้ส่งเอกสารเพิ่มเติมกรณีให้พรรคกู้เงินแล้ว <b>แต่ได้ตอบกลับทาง กกต.ด้วยวาจาว่า ทางพรรคงานเยอะมาก ทำให้ไม่ทัน จึงจะขอขยายเวลาในการส่งเอกสารออกไป ยืนยันไม่กังวล และมองไม่ออกว่าจะขัดกฎหมายหรือขัดรัฐธรรมนูญอย่างไร </b><br/><br/><b>3.ศาลฎีกานักการเมืองชั้นอุทธรณ์ พิพากษายืนยกฟ้อง “ทักษิณ” คดีแทรกแซงฟื้นฟู “ทีพีไอ”!</b></p>
      <figure>
        <img src="https://mpics.mgronline.com/pics/Images/562000011643903.JPEG"/>
        <figcaption>นายทักษิณ ชินวัตร อดีตนายกฯ และจำเลยหนีคำพิพากษาศาลฎีกาฯ จำคุกหลายคดี</figcaption>
      </figure>
      <p>เมื่อวันที่ 22พ.ย. ศาลฎีกาแผนกคดีอาญาของผู้ดำรงตำแหน่งทางการเมือง โดยองค์คณะวินิจฉัยอุทธรณ์ 9 คน ได้อ่านคำพิพากษาชั้นวินิจฉัยอุทธรณ์คดีที่คณะกรรมการป้องกันและปราบปรามการทุจริตแห่งชาติ (ป.ป.ช.) โจทก์ ยื่นอุทธรณ์คดีที่ศาลฎีกาฯ มีคำพิพากษาเมื่อวันที่ 29 ส.ค. 2561 ด้วยคะแนนเสียงข้างมากยกฟ้อง<b>นายทักษิณ ชินวัตร อายุ 70 ปี อดีตนายกรัฐมนตรี จำเลย ในความผิดฐานเป็นเจ้าพนักงานปฏิบัติหน้าที่หรือละเว้นปฏิบัติหน้าที่โดยมิชอบหรือโดยทุจริต เป็นเหตุให้ผู้หนึ่งผู้ใดเสียหาย ตามประมวลกฎหมายอาญา มาตรา 157</b> กรณีกล่าวหานายทักษิณ เมื่อปี 2546 ขณะดำรงตำแหน่งนายกฯ ได้นำเสนอให้กระทรวงการคลัง สมัยที่ ร.อ.สุชาติ เชาว์วิศิษฐ เป็นรัฐมนตรีว่าการกระทรวงการคลัง เข้าเป็นผู้บริหารแผนฟื้นฟูบริษัทอุตสาหกรรมปิโตรเคมีกัลไทย จำกัด (มหาชน) หรือ ทีพีไอ และจำเลยร่วมกับ ร.อ.สุชาติ ยินยอมให้กระทรวงการคลังเป็นผู้บริหารแผน และเป็นผู้เสนอชื่อ พล.อ.มงคล อัมพรพิสิฏฐ์ เป็นประธานคณะผู้บริหารแผน และนายทนง พิทยะ เป็นผู้บริหารแผน<br/><br/>ทั้งนี้ องค์คณะวินิจฉัยอุทธรณ์ พิจารณาประเด็นที่ ป.ป.ช.โจทก์ยื่นอุทธรณ์แล้วเห็นว่า <b>แม้ไม่มีกฎหมายบัญญัติไว้โดยตรงให้อำนาจกระทรวงการคลังเข้าเป็นผู้บริหารแผนของ ทีพีไอ ลูกหนี้ก็ตาม แต่กระทรวงการคลังมีอำนาจหน้าที่หลักในการดำเนินนโยบายด้านเศรษฐกิจโดยรวมของประเทศ</b> ที่มีวัตถุประสงค์เพื่อประโยชน์สาธารณะ รวมถึงการพยุงสภาวะเศรษฐกิจของประเทศไม่ให้เกิดความเสียหายมากจนยากแก่การแก้ไข<br/><br/>การเข้าไปเป็นผู้บริหารแผนของ ทีพีไอ ซึ่งประกอบธุรกิจอุตสาหกรรมปิโตรเคมีขนาดใหญ่ของประเทศ ซึ่งเป็นสาธารณูปโภคขั้นพื้นฐาน <b>หากทีพีไอไม่สามารถฟื้นฟูได้และตกเป็นผู้ล้มละลาย กิจการเหล่านั้นอาจหยุดชะงัก ประเทศชาติและประชาชนย่อมได้รับผลกระทบอย่างไม่อาจหลีกเลี่ยงได้</b> พฤติการณ์ย่อมมีความจำเป็นอย่างยิ่งและเร่งด่วนที่กระทรวงการคลังจะต้องดำเนินการเมื่อได้รับการร้องขอให้ช่วยเหลือ กระทรวงการคลังจึงเข้าไปเป็นผู้บริหารแผนของทีพีไอได้<br/><br/>ส่วนที่ ป.ป.ช.โจทก์ อุทธรณ์ว่า นายทักษิณ จำเลยเป็นผู้ริเริ่มผลักดันสั่งการและเป็นตัวการร่วม รวมถึงไม่ทักท้วงการพิจารณาของ ครม.เพื่อเปลี่ยนจากวาระเพื่อทราบ เป็นวาระเพื่อพิจารณา มีผลให้กระทรวงการคลังเข้าเป็นผู้บริหารแผนของทีพีไอโดยมีเจตนาครอบงำกิจการของทีพีไอ กับเอื้อประโยชน์ให้แก่ตนเองและพวกพ้องนั้น <b>ข้อเท็จจริงได้ความเพียงว่า จำเลยเชิญตัวแทนของเจ้าหนี้และผู้บริหารของทีพีไอเข้าหารือที่บ้านพิษณุโลกเกี่ยวกับการฟื้นฟูกิจการของทีพีไอและการตั้งผู้บริหารแผนคนใหม่เท่านั้น แต่ที่ประชุมเจ้าหนี้ไม่ได้เลือกกระทรวงการคลังเป็นผู้บริหารแผนตามข้อเสนอของจำเลย หลังจากนั้นจำเลยก็ไม่ได้เข้าเกี่ยวข้องกับเหตุในคดีนี้ </b><br/><br/>อีกทั้งต่อมา ศาลล้มละลายกลางมีคำสั่งไม่ตั้งบริษัท บริหารแผนไทย จำกัด เป็นผู้บริหารแผน ตามมติที่ประชุมเจ้าหนี้ โดยเห็นควรขอให้กระทรวงการคลังเป็นผู้บริหารแผนหากกระทรวงการคลังยินยอม ซึ่งในท้ายที่สุด <b>ที่ประชุมเจ้าหนี้และทุกฝ่ายยินยอมให้กระทรวงการคลังเป็นผู้บริหารแผน และศาลล้มละลายกลางมีคำสั่งตั้งกระทรวงการคลังเป็นผู้บริหารแผนตามมติที่ประชุมเจ้าหนี้ดังกล่าวโดยชอบด้วยกฎหมายแล้ว</b><br/><br/>ส่วนข้ออ้างเกี่ยวกับการครอบงำกิจการของทีพีไอ โดยอ้างคำกล่าว <b>“นายอยากได้”</b> คำว่า <b>"นาย" หมายถึงจำเลย ผู้ที่พูดข้อความคือ ร.อ.สุชาติ เชาว์วิศิษฐ ไม่ใช่จำเลย จึงเป็นเพียงพยานบอกเล่ามีน้ำหนักน้อย </b>ส่วนที่จำเลยเสนอชื่อคณะผู้บริหารแผนของทีพีไอ เป็นเพียงการเสนอความเห็นเบื้องต้นแก่รัฐมนตรีว่าการกระทรวงการคลัง ในเรื่องที่นำมาปรึกษาเท่านั้น และจะได้รับการแต่งตั้งหรือไม่ต้องเป็นไปตามขั้นตอนของกฎหมายอีกชั้นหนึ่ง <b>เมื่อไม่ปรากฏว่า นายทักษิณ จำเลย เข้าไปเกี่ยวข้องกับการบริหารแผนฟื้นฟูกิจการของทีพีไอ หรือการบริหารกิจการ หรือเข้าไปรับโอนถือครองหุ้นของทีพีไอ จึงรับฟังไม่ได้ว่า การเสนอชื่อคณะผู้บริหารแผนของจำเลย เป็นการเอื้อประโยชน์แก่พวกพ้อง</b><br/><br/>สำหรับข้ออ้างที่ว่า การขายหุ้นเพิ่มทุนของทีพีไอให้แก่หน่วยงานในกำกับดูแลของกระทรวงการคลัง และศาลฎีกามีคำพิพากษาให้กระทรวงการคลังคืนเงินค่าจ้างบริษัท ซินเนอจี โซลูชั่น จำกัด ที่บริหารจัดการกิจการทรัพย์สินของทีพีไอ ให้แก่ทีพีไอ ทำให้ทีพีไอและกระทรวงการคลังได้รับความเสียหายนั้น เป็นเหตุการณ์ที่เกิดขึ้นภายหลังจากที่ศาลล้มละลายกลางมีคำสั่งตั้งให้กระทรวงการคลังเป็นผู้บริหารแผนของทีพีไอแล้ว หากทีพีไอหรือกระทรวงการคลังได้รับความเสียหายอย่างไร ทีพีไอหรือกระทรวงการคลังก็อาจไปว่ากล่าวแก่บุคคลที่เกี่ยวข้องต่อไป <b>เมื่อไม่ปรากฏในทางไต่สวนว่าจำเลยได้เข้าไปเกี่ยวข้อง หรือรู้เห็นหรือมีพฤติการณ์ที่บ่งชี้ได้ว่า จำเลยมีเจตนาพิเศษประสงค์ต่อผล เพื่อเอื้อประโยชน์ให้แก่ตนเองหรือผู้อื่น การกระทำของจำเลยจึงไม่เป็นความผิดตามประมวลกฎหมายอาญามาตรา 157 ตามฟ้อง</b> ที่ศาลฎีกาแผนกคดีอาญาของผู้ดำรงตำแหน่งทางการเมือง พิพากษายกฟ้องมานั้นชอบแล้ว อุทธรณ์ของ ป.ป.ช.โจทก์ ทุกข้อฟังไม่ขึ้น พิพากษายืน<br/><br/><b>4.“หมอวรงค์” ทิ้งพรรค ปชป.ซบพรรค รปช.หลัง “สุเทพ” ทาบทาม ตั้งเป้าปราบลัทธิชังชาติ!</b></p>
      <figure>
        <img src="https://mpics.mgronline.com/pics/Images/562000011643904.JPEG"/>
        <figcaption>นพ.วรงค์ เดชกิจวิกรม อดีต ส.ส.พิษณุโลก พรรคประชาธิปัตย์</figcaption>
      </figure>
      <p>เมื่อวันที่ 21 พ.ย. นพ.วรงค์ เดชกิจวิกรม อดีต ส.ส.พิษณุโลก พรรคประชาธิปัตย์ เผยว่า ตนได้ตัดสินใจลาออกจากพรรค ปชป. แล้วเมื่อ 19 พ.ย.ที่ผ่านมา <b>โดยอยู่บนพื้นฐานที่เข้าใจกัน ยังรักและเป็นเพื่อนที่ดีต่อกัน และยังถือว่าเราเป็นพวกเดียวกัน ที่อาจต้องพึ่งพากันเพื่อประเทศชาติ</b> และว่า ได้ลาผู้ใหญ่ที่เคารพนับถือด้วยตามวัฒนธรรมไปลามาไหว้ของคนไทย ซึ่งตนตั้งใจจะแถลงข่าว เหตุผลและเส้นทางต่อไปในอนาควันที่ 23 พ.ย.<br/><br/>ล่าสุด วันนี้ (23 พ.ย.) พรรครวมพลังประชาชาติไทย (รปช.) ได้จัดงานต้อนรับ นพ.วรงค์ ที่มาสมัครเป็นสมาชิกพรรค รปช. หลังจากลาออกจากการเป็นสมาชิกพรรค ปชป. โดยมี ม.ร.ว.จัตุมงคล โศณกุล หัวหน้าพรรค รปช. รวมทั้งนายสุเทพ เทือกสุบรรณ แกนนำพรรค และนายทวีศักดิ์ ณ ตะกั่วทุ่ง เลขาธิการพรรค ให้การต้อนรับ โดย <b>นพ.วรงค์ได้สมัครเป็นสมาชิกพรรค รปช. แบบตลอดชีพ โดยจ่ายค่าสมัคร 3,650 บาท </b><br/><br/>หลังจากนั้น นายสุเทพได้กล่าวแนะนำ นพ.วรงค์ พร้อมระบุว่า พรรค รปช.มีความจำเป็นต้องหาบุคคลมาช่วยงานในพรรค ทันทีที่ทราบข่าวว่า นพ.วรงค์จะลาออกจากพรรค ปชป. จึงได้ทาบทามมาเข้าพรรค <br/><br/>ด้าน นพ.วรงค์ กล่าวถึงสาเหตุที่ลาออกจากพรรค ปชป.ว่า การเมืองปัจจุบันเปลี่ยนไปจากเดิมมากแล้ว สมัยก่อนเราสู้กับระบอบทักษิณ สู้กับรัฐบาลยิ่งลักษณ์ โครงการจำนำข้าว เป็นการต่อสู้กันระหว่างพรรคการเมือง 2 พรรคใหญ่ <b>แต่ปัจจุบันมีการปลูกฝังความคิดที่เป็นอันตรายให้กับคนรุ่นใหม่ ที่ขอเรียกว่าลัทธิชังชาติ ตนเห็นปัญหานี้ และทนอยู่ไม่ได้</b> ตนเคยไปพบกับนายชวน หลีกภัย ประธานสภาผู้แทนราษฎร เพื่อพูดคุยเรื่องนี้ และบอกว่าพรรคประชาธิปัตย์ขณะนี้ทำงานได้ดีมากแล้ว แต่ปัญหาของประเทศมันหลากหลายมาก สไตล์การทำงานของตนไม่เหมาะกับการทำงานแบบนี้ <b>ตนเหมาะกับการออกไปสู้ ไปปราบลัทธิชังชาติ พอดีกับกรรมการบริหาร รปช.มีมติให้ชวนตนมาร่วม และเห็นว่า ถ้าตนมาอยู่ น่าจะช่วยได้มากในการปราบลัทธิชังชาติ รวมทั้งนายสุเทพก็เป็นนักสู้ ประเทศมีปัญหาเมื่อไหร่ นายสุเทพไม่อยู่เฉยๆ แน่ ตนจึงเห็นว่าพรรคนี้จะเหมาะกับตนมากที่สุด</b><br/><br/>นพ.รวงค์ ยืนยันด้วยว่า <b>การมาอยู่พรรค รปช.ไม่มีการต่อรองเรื่องตำแหน่งแต่อย่างใด และไม่มีความขัดแย้งกับพรรคประชาธิปัตย์</b><br/><br/><b>5.โป๊ปฟรานซิส เสด็จเยือนไทยในรอบ 35 ปี เข้าเฝ้า “ในหลวง-พระราชินี-พระสังฆราช” ประกอบพิธีมิสซายิ่งใหญ่-ปชช.แน่นสนามศุภฯ!</b></p>
      <figure>
        <img src="https://mpics.mgronline.com/pics/Images/562000011643905.JPEG"/>
        <figcaption>สมเด็จพระสันตะปาปาฟราสซิส ประมุขแห่งคริสตจักรโรมันคาทอลิก</figcaption>
      </figure>
      <p>เมื่อวันที่ 20 พ.ย. สมเด็จพระสันตะปาปาฟราสซิส ประมุขแห่งคริสตจักรโรมันคาทอลิก ได้เสด็จเยือนประเทศไทยโดยเครื่องบินพระที่นั่ง ทั้งนี้ พระบาทสมเด็จพระเจ้าอยู่หัวทรงพระกรุณาโปรดเกล้าฯ ให้ พล.อ.สุรยุทธ์ จุลานนท์ รักษาการประธานองคมนตรี เป็นผู้แทนพระองค์ในการรับเสด็จ ที่ท่าอากาศยานทหาร 2 กองบิน 6 โดยมีรัฐมนตรีและผู้แทนกองทัพอากาศเข้าเฝ้า<br/><br/>จากนั้นสมเด็จพระสันตะปาปาฟรานซิสได้เสด็จไปยังสถานเอกอัครสมณทูตนครรัฐวาติกันประจำประเทศไทย เพื่อทรงประกอบพิธีบูชาขอบพระคุณ (พิธีมิสซา) เป็นการส่วนพระองค์ ทั้งนี้ ก่อนหน้าจะเสด็จเยือนประเทศไทย สมเด็จพระสันตะปาปาฟราสซิสทรงมีพระดำรัสเกี่ยวกับการเสด็จเยือนประเทศไทยว่า <b>“ทรงมีความยินดีที่ได้เสด็จมาเยือนประเทศไทย ซึ่งเป็นดินแดนที่ผสานรวมกันของหลายเชื้อชาติ หลายวัฒนธรรม ทั้งยังมีขนบธรรมเนียมประเพณีอันน่าชื่นชม ทั้งประเทศไทยยังได้ทำงานอย่างเต็มที่เพื่อการอยู่ร่วมกันอย่างสันติ... ทรงหวังว่าการเสด็จมาของพระองค์ในครั้งนี้ จะทำให้ทุกฝ่ายตระหนักถึงความสำคัญของการเสวนาเพื่อศาสนสัมพันธ์ด้วยความเข้าใจกันอย่างลึกซึ้ง ทั้งการร่วมมือทำงานกันฉันพี่น้อง โดยเฉพาะอย่างยิ่งในด้านการทำงานบริการเพื่อคนยากจน...</b>”<br/><br/>วันต่อมา 21 พ.ย. ช่วงเช้า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยรัฐมนตรี ผู้บัญชาการเหล่าทัพ ทูตานุทูต ได้เฝ้ารับเสด็จสมเด็จพระสันตปาปาฟรานซิสที่ทำเนียบรัฐบาล โดย พล.อ.ประยุทธ์กล่าวถวายการต้อนรับตอนหนึ่งว่า <b>“...รู้สึกเป็นเกียรติอย่างยิ่งที่ได้มีโอกาสถวายการต้อนรับสมเด็จพระสันตะปาปา ในโอกาสเสด็จเยือนประเทศไทยอย่างเป็นทางการ ในปีนี้ตรงกับวาระครบรอบ 350 ปี การจัดตั้งคณะมิสซังคาทอลิกแห่งสยาม และเป็นวาระครบ 50 ปี ของการสถาปนาความสัมพันธ์ทางการทูตระหว่างไทยกับนครรัฐวาติกัน... เชื่อมั่นว่าการเสด็จเยือนไทยครั้งนี้ของสมเด็จพระสันตะปาปา ยังความปลาบปลื้มปีติแก่คริสต์ศาสนิกชนชาวคาทอลิกในประเทศไทยที่มีจำนวนมากกว่า 380,000 คน...”</b><br/><br/>ทั้งนี้ สมเด็จพระสันตะปาปาประทานพระดำรัสยินดีที่ได้มาเยือนประเทศไทย ซึ่งมีทรัพยากรธรรมชาติที่อุดมสมบูรณ์และเป็นประเทศที่ยังคงรักษามรดกทางจิตวิญญาณและวัฒนธรรม ...ทรงขอบคุณนายกรัฐมนตรีไทยที่ให้การต้อนรับ ...พร้อมขออำนวยพรไปยังปวงชนชาวไทยทุกคน และ<b>ขอแสดงความยินดีอย่างยิ่งที่ประเทศไทยได้ผ่านการเลือกตั้ง อันเป็นก้าวสำคัญในการกลับมาสู่การปกครองในระบอบประชาธิปไตย... </b><br/><br/>ต่อมา เวลา 10.00 น. สมเด็จพระสันตะปาปาฟรานซิส เสด็จไปยังวัดราชบพิธ เข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก โอกาสนี้ สมเด็จพระสังฆราชมีพระดำรัสตอนหนึ่งว่า <b>“...การเสด็จมาครั้งนี้ของมหาบพิตร ไม่ใช่การมาของมิตรใหม่ หากแต่เป็นการมาเยือนของมิตรแท้อันเก่าแก่ของคนไทย ระยะทางที่ห่างไกลกัน หาใช่อุปสรรคของความสนิทสนมกลมเกลียวกัน...”</b><br/><br/>วันเดียวกัน (21 พ.ย.) เวลาประมาณ 17.00 น. พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงพระกรุณาโปรดเกล้าฯ ให้สมเด็จพระสันตะปาปาฟรานซิสเข้าเฝ้าฯ ณ พระที่นั่งอัมพรสถาน พระราชวังดุสิต <b>ทรงแลกเปลี่ยนของขวัญและฉายพระรูปร่วมกัน ทรงมีพระราชปฏิสันถารตามพระราชอัธยาศัย สมควรแก่เวลา สมเด็จพระสันตะปาปาทูลลา</b> พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงส่งเสด็จพระสันตะปาปา ณ รถยนต์พระที่นั่ง<br/><br/>หลังจากนั้น สมเด็จพระสันตะปาปาฟรานซิสได้เสด็จไปยังสนามกีฬาแห่งชาติ เมื่อเสด็จถึง ทรงเปลี่ยนรถพระที่นั่ง และทรงทักทายผู้เข้าร่วมพิธีตั้งแต่บริเวณสนามฟุตบอลเทพหัสดิน ไปจนถึงในสนามศุภชลาศัย โดยตลอดสองข้างทาง <b>คริสต์ศาสนิกชนที่มาเฝ้ารับเสด็จประมาณ 70,000 คน ต่างส่งเสียง VIVA IL PAPA เพื่อสรรเสริญสมเด็จพระสันตะปาปาดังกึกก้อง พร้อมโบกธงชาติไทยและธงวาติกัน</b> โดยสมเด็จพระสันตะปาปาทรงโบกพระหัตถ์ แย้มพระสรวล และทรงเอื้อมพระหัตถ์ไปสัมผัสมือผู้ที่มาเฝ้ารับเสด็จ ทำให้คริสต์ศาสนิกชนบางคนถึงกับกลั้นน้ำตาห่งความปลื้มปีติไว้ไม่อยู่ จากนั้น สมเด็จพระสันตะปาปาได้เริ่มพิธีมิสซา และทรงเทศน์ภาษาสเปน โดยใช้เวลาประมาณ 1 ชั่วโมง<br/><br/>ล่าสุด วันนี้ (23 พ.ย.) เวลา 09.30 น. รัฐบาลไทยได้จัดพิธีส่งเสด็จสมเด็จพระสันตะปาปาฟรานซิส ณ ท่าอากาศยานทหาร กองบิน 6 ดอนเมือง เพื่อเสด็จต่อไปยังประเทศญี่ปุ่น โดยเครื่องบินของการบินไทย<br/><br/>อนึ่ง <b>การเสด็จเยือนไทยของสมเด็จพระสันตะปาปาฟรานซิสครั้งนี้ นับเป็นการเยือนในรอบ 35 ปี</b> จากที่ก่อนหน้านี้ สมเด็จพระสันตะปาปา จอห์น ปอลที่ 2 เคยเสด็จเยือนไทย เมื่อปี 2527</p>
      <related>
        <h4>แกลเลอรี</h4>
        <a href="https://mgronline.com/onlinesection/photo-gallery/9620000112558"/>
      </related>
    </article>
  </body>
</html>