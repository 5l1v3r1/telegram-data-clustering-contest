<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/romania-isi-alege-presedintele-a-doua-zi-de-vot-pentru-diaspora_3059870.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T13:07:29+00:00"/>
    <meta property="og:title" content="ROMÂNIA ÎŞI ALEGE PREŞEDINTELE. A doua zi de vot pentru diasporă"/>
    <meta property="og:description" content="Mobilizare impresionantă a românilor din Diaspora la cel de-al doilea tur al alegerilor prezidenţiale. De ieri şi până astăzi la ora 13, în cele 838 de secţii deschise în întreaga lume au votat în jur de 200 de mii de cetăţeni. Presa de peste Prut a scri"/>
  </head>
  <body>
    <article>
      <h1>ROMÂNIA ÎŞI ALEGE PREŞEDINTELE. A doua zi de vot pentru diasporă</h1>
      <address><time datetime="2019-11-23T13:07:29+00:00">23 Nov 2019, 13:07</time> by <a rel="author">PUBLIKA.MD</a></address>
      <p><b>Mobilizare impresionantă a românilor din Diaspora la cel de-al doilea tur al alegerilor prezidenţiale. De ieri şi până astăzi la ora 13, în cele 838 de secţii deschise în întreaga lume au votat în jur de 200 de mii de cetăţeni. Presa de peste Prut a scris că o secţie de votare din Savona, Italia a fost închisă şi mutată din cauza pericolului de inundații. Ministerul de Externe de la Bucureşti a precizat că procesul de vot nu a fost afectat. Românii din Diasporă spun că au votat cu gândul la o schimbare în ţara lor, astfel încât să poată să se întoarcă într-o zi acasă.</b> <br/><br/>"Am votat pentru o Românie mai bună, pentru un viitor al copilului meu şi dacă cu ajutorul lui Dumnezeu şi lumea care votează şi vine la vot putem să facem o Românie mai bună să pot să mă întorc cu copilul acasă".<br/><br/>"Bună ziua! Vin din Brisbane, Australia să votez contra corupţiei. Am împlinit 18 ani astăzi şi sunt foarte emoţionat".<br/><br/><b>După ce şi-au exercitat dreptul la vot, unii români din Diaspora au făcut filmuleţe scurte pentru a-i motiva pe semenii lor să nu fie indiferenţi faţă de viitorul societăţii româneşti.</b><br/><br/>„Tocmai am ieșit de la secția de votare. Ne-am exercitat dreptul la vot. Dragi români, mergeți la vot! Exercitați-vă dreptul. Este un drept câștigat cu mari sacrificii, cu 30 de ani în urmă".<br/><br/>"E important să votăm pentru că nimeni nu cred că vrea o Românie condusă de incompetenți și de corupți. Și cum spune un cântec celebru: Vreau o țară ca afară".<br/><br/><b>Oamenii votează asumat şi ştiu clar ce vor - un preşedinte care să acţioneze prompt într-o situaţie de urgenţă şi care să acţioneze în conformitate cu legea.</b> <br/><br/>"Trebuie să avem un președinte cu coloană vertebrală, un președinte care să știe pe ce buton să apese în caz de atac".<br/><br/>"Să respecte legea, Constituția".<br/><br/>Cei mai mulţi votanţi s-au înregistrat la o secţie din Londra, aproape în 1600. După prezenţa la vot, pe locul doi se situează o secţie din Chişinău, unde au venit la urne aproape 1200 de cetăţeni, iar pe locul trei se află Bruxelles - cu o prezenţă de 1117. La polul opus se află Ashabat, Turkmenistan, unde a fost un singur votant, iar în Tașkent, Uzbekistan și Harare, Zimbabwe s-au prezentat la urne două persoane. În al doilea tur al alegerilor prezidenţiale din România din 2014, au participat la vot peste 377 de mii de oameni din Diaspora românească, a cincea cea mai numeroasă din lume. </p>
    </article>
  </body>
</html>