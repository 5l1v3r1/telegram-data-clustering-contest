<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/oikonomia-ellada/1561074/koinoniko-merisma-se-poious-tha-dothei-nea-stoiheia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T13:15:00+00:00"/>
    <meta property="og:title" content="Κοινωνικό Μέρισμα: Σε ποιους θα δοθεί - Νέα στοιχεία για τους δικαιούχους"/>
    <meta property="og:description" content="Στόχος να βοηθηθούν οι οικονομικά ασθενέστεροι"/>
  </head>
  <body>
    <article>
      <h1>Κοινωνικό Μέρισμα: Σε ποιους θα δοθεί - Νέα στοιχεία για τους δικαιούχους</h1>
      <address>
        <time datetime="2019-11-23T13:15:00+00:00">23 Nov 2019, 13:15</time>
      </address>
      <p>
        <b>Στόχος να βοηθηθούν οι οικονομικά ασθενέστεροι</b>
      </p>
      <p>Αντίστροφη μέτρηση για την καταβολή του <a href="http://www.idika.gr/KOINWNIKO-MERISMA">Koινωνικού Μερίσματος</a>.</p>
      <p>Αν το μέρισμα διατεθεί στους δικαιούχους του Κοινωνικού Εισοδήματος Αλληλεγγύης, τότε θα πρέπει να περιμένουν έως 1.500 ευρώ και θα το λάβουν περίπου 1 εκατομμύριο νοικοκυριά.</p>
      <p>Στη Βουλή κατατέθηκε από το υπουργείο Οικονομικών ο αναπτυξιακός προϋπολογισμός του 2020 και έχει την πλήρη έγκριση της Κομισιόν, διασφαλίζοντας τον στόχο για πρωτογενές πλεόνασμα.</p>
      <p>Για το 2019 ο προϋπολογισμός προβλέπει δημοσιονομικό χώρο ύψους 436 εκατ. ευρώ -βάσει του οποίου <a href="https://www.neakriti.gr/article/oikonomia/1560061/koinoniko-merisma-2019-allazoun-oi-dikaiouhoi-pote-tha-dothei/">η κυβέρνηση θα διανείμει κοινωνικό μέρισμα</a> τον Δεκέμβριο- και 164 εκατ. ευρώ για το 2020.</p>
      <p>
        <b>Ο βασικός σχεδιασμός θέλει το μέρισμα να δοθεί ως έκτακτη ενίσχυση σε ευπαθείς ομάδες:</b>
      </p>
      <ul>
        <li>Στους χαμηλοσυνταξιούχους και πιθανώς σε αυτούς που παίρνουν μέχρι 600 ευρώ</li>
        <li>Σε ανέργους και χαμηλόμισθους</li>
        <li>Σε δικαιούχους του κοινωνικού επιδόματος αλληλεγγύης.</li>
      </ul>
      <p>Ωστόσο, οι οριστικές αποφάσεις αναμένεται να ληφθούν την επόμενη εβδομάδα, από τον Πρωθυπουργό, Κυριάκο Μητσοτάκη.</p>
      <p>Στον προϋπολογισμό προβλέπεται, μεταξύ άλλων, περαιτέρω πτώση της ανεργίας -στο 15,6% το επόμενο έτος από 17,4% φέτος. Ο ρυθμός ανάπτυξης φέτος αναμένεται να διαμορφωθεί το 2019 στο 2% και το πρωτογενές πλεόνασμα στο 3,7%.</p>
      <p>
        <b>Θ. Σκυλακάκης: Το κοινωνικό μέρισμα δεν θα είναι ένα μόνιμο μέτρο</b>
      </p>
      <p>Ο υφυπουργός Οικονομικών Θεόδωρος Σκυλακάκης, μιλώντας σε πρωινή εκπομπή του ΑΝΤ1 τόνισε πως πρόθεση της κυβέρνησης είναι να δοθεί κοινωνικό μέρισμα σε αδύναμους πολίτες.</p>
      <p>Από τα 463 εκατ. ευρώ υπερπλεόνασμα ο κ. Σκυλακάκης τόνισε πως η κυβέρνηση θα κρατήσει ένα «μαξιλάρι» 200 εκατ. ευρώ ενώ άλλα 200 εκατ. ευρώ είναι θα καλύψουν το κόστος για την εξόφληση των ΥΚΩ, ενώ ήδη έχουν γίνει «ενέσεις» σε νοσοκομεία, συγκοινωνίες κι έχουν πληρωθεί τα κόστη εφαρμογής δικαστικών αποφάσεων. Αυτό «περιορίζει» το κοινωνικό μέρισμα, το οποίο όπως προκύπτει από δηλώσεις στελεχών του υπουργείου Οικονομικών δεν θα έχει τα χαρακτηριστικά επιδοματικής πολιτικής των προηγούμενων ετών.</p>
      <p>Παράλληλα, είπε πως οι ανακοινώσεις για το κοινωνικό μέρισμα θα γίνουν από τον ίδιο τον πρωθυπουργό τις επόμενες μέρες, όταν γίνει πιο ξεκάθαρη η εικόνα με τα διαθέσιμα χρήματα στα κρατικά Ταμεία. «Το ποσό που θα διατεθεί για το μέρισμα θα ανακοινωθεί από τον Πρωθυπουργός, όχι όμως προτού μετρηθούν, μεταξύ άλλων και τα έσοδα του Νοεμβρίου» ανέφερε χαρακτηριστικά.</p>
      <p>Τέλος, σύμφωνα με τον κ. Σκυλακάκης το κοινωνικό μέρισμα δεν θα είναι ένα μόνιμο μέτρο. «Δεν μπορούμε να πούμε ότι θα είναι μόνιμο μέτρο», απάντησε για το ίδιο θέμα, διαβεβαιώνοντας ότι, «αν υπάρχουν χρήματα θα δοθούν».</p>
      <p>
        <b>Στις πιο ευάλωτες κοινωνικές ομάδες το κοινωνικό μέρισμα</b>
      </p>
      <p>Όπως τόνισε ο κυβερνητικός εκπρόσωπος Στέλιος Πέτσας μιλώντας στο Open: «Κατ’ αρχάς για να μιλήσουμε για κοινωνικό μέρισμα πρέπει να κάνουμε μια παραδοχή. Ότι ο Προϋπολογισμός του 2019, ενώ στην αρχή, μέχρι τον Ιούνιο -σύμφωνα με έκθεση της Κομισιόν- φαινόταν εκτροχιασμένος, με ένα δημοσιονομικό κενό περίπου 1% του Α.Ε.Π., καταφέρνουμε, όχι μόνο να μην είναι εκτροχιασμένος, αλλά και να πιάσουμε το στόχο και μια σχετική άνεση. Γιατί; Κυρίως διότι αποκαθίσταται η εμπιστοσύνη. Οι Έλληνες πληρώνουν τους φόρους τους, η οικονομική δραστηριότητα πάει καλύτερα και επομένως είμαστε σε θέση να έχουμε -παρά το γεγονός ότι μειώσαμε νωρίτερα τον ΕΝΦΙΑ απ ό,τι είχαμε δεσμευτεί- περιθώριο και για κοινωνικό μέρισμα» ανέφερε ο κ. Πέτσας. Διευκρίνισε επίσης πως αυτό θα πάει «στις πιο ευάλωτες κοινωνικές ομάδες και σε αυτούς που σήκωσαν το βάρος της κρίσης και της δημοσιονομικής προσαρμογής».</p>
      <p>Πηγή: <a href="https://www.newsbomb.gr/oikonomia/story/1031815/koinoniko-merisma-pote-tha-dothei-fetos-deite-posa-xrimata-tha-parete">newsbomb.gr</a> – <a href="https://www.newsbeast.gr/politiki/arthro/5678358/petsas-to-koinoniko-merisma-tha-dothei-stis-pio-eyalotes-koinonikes-omades">newsbeast.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/1560061/koinoniko-merisma-2019-allazoun-oi-dikaiouhoi-pote-tha-dothei/"/>
        <a href="https://www.neakriti.gr/article/oikonomia/oikonomia-ellada/1558355/koinoniko-merisma-pote-tha-dothei-poioi-oi-kerdismenoi/"/>
        <a href="https://www.neakriti.gr/article/oikonomia/1558283/koinoniko-merisma-se-poious-tha-dothei/"/>
      </related>
    </article>
  </body>
</html>