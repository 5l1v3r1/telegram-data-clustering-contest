<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/florina/florina-portokali-dimarcheio-performances-kai-seminario-gia-ti-via-kata-ton-gynaikon/"/>
    <meta property="og:site_name" content="ert.gr"/>
    <meta property="article:published_time" content="2019-11-23T13:34:08+00:00"/>
    <meta property="og:title" content="Φλώρινα: Πορτοκαλί δημαρχείο, performances και σεμινάριο για τη βία κατά των γυναικών"/>
    <meta property="og:description" content="Επιτελεστικές καλλιτεχνικές πρακτικές σε δημόσιο χώρο (performances), με στόχο την ευαισθητοποίηση μέσα από την τέχνη, θα πραγματοποιηθούν την Τετάρτη 27 Νοεμβρίου σε δημόσιες υπηρεσίες της Φλώρινας, σε συνεργασία με το εργαστήριο Performanceart του Τμήματος Εικαστικών και Εφαρμοσμένων Τεχνών, της Σχολής Καλών Τεχνών του Πανεπιστημίου Δυτικής Μακεδονίας."/>
  </head>
  <body>
    <article>
      <h1>Φλώρινα: Πορτοκαλί δημαρχείο, performances και σεμινάριο για τη βία κατά των γυναικών</h1>
      <address><time datetime="2019-11-23T13:34:08+00:00">23 Nov 2019, 13:34</time> by <a rel="author">ΣΟΦΙΑ ΖΟΥΖΕΛΗ</a></address>
      <figure>
        <img src="https://www.ert.gr/wp-content/uploads/2019/11/%CE%A6%CE%BB%CF%8E%CF%81%CE%B9%CE%BD%CE%B1_%CE%94%CE%B7%CE%BC%CE%B1%CF%81%CF%87%CE%B5%CE%B9%CE%BF_%CF%80%CE%BF%CF%81%CF%84%CE%BF%CE%BA%CE%B1%CE%BB%CE%AF.jpg"/>
      </figure>
      <p>Το Δημαρχείο Φλώρινας θα γίνει πορτοκαλί, με ειδική φωταγώγηση, από το Σάββατο 23 μέχρι τη Δευτέρα 25 Νοεμβρίου, για να στείλει ένα μήνυμα για την εξάλειψη της βίας κατά των γυναικών.Το πορτοκαλί χρώμα έχει καθιερωθεί από τον ΟΗΕ με σκοπό την ευαισθητοποίηση του κοινωνικού συνόλου για τη βία κατά των γυναικών και η φωταγώγηση πραγματοποιείται σε συνεργασία με το Συμβουλευτικό Κέντρο Γυναικών του Δήμου Φλώρινας, ενόψει της Διεθνούς Hμέρας για την Εξάλειψη της Βίας Κατά των Γυναικών στις 25 Νοεμβρίου.</p>
      <p>Επιτελεστικές καλλιτεχνικές πρακτικές σε δημόσιο χώρο (performances), με στόχο την ευαισθητοποίηση μέσα από την τέχνη, θα πραγματοποιηθούν την Τετάρτη 27 Νοεμβρίου σε δημόσιες υπηρεσίες της Φλώρινας, σε συνεργασία με το εργαστήριο Performanceart του Τμήματος Εικαστικών και Εφαρμοσμένων Τεχνών, της Σχολής Καλών Τεχνών του Πανεπιστημίου Δυτικής Μακεδονίας.</p>
      <figure>
        <img src="https://www.ert.gr/wp-content/uploads/2019/11/%CE%91%CF%86%CE%AF%CF%83%CE%B1_%CE%94%CF%81%CE%AC%CF%83%CE%B5%CE%B9%CF%82-25-%CE%9D%CE%BF%CE%B5%CE%BC%CE%B2%CF%81%CE%AF%CE%BF%CF%85-2019.jpg"/>
      </figure>
      <p>Στο πλαίσιο των δράσεων, θα πραγματοποιηθεί ενημερωτικό σεμινάριο για επαγγελματίες κομμώτριες και κομμωτές με τίτλο «Αναγνώρισε τη βία κατά των γυναικών». Εξειδικευμένα στελέχη του Συμβουλευτικού Κέντρου θα ενημερώσουν τις/ τους επαγγελματίες κομμώτριες και κομμωτές, οι οποίες/οποίοι για πολλές γυναίκες αποτελούν και πρόσωπα αναφοράς των προσωπικών τους βιωμάτων.Στόχος του σεμιναρίου είναι η ευαισθητοποίηση των επαγγελματιών και η παροχή εξειδικευμένων γνώσεων σχετικά με τον εντοπισμό και την παραπομπή στις αρμόδιες υπηρεσίες, γυναικών που υφίστανται ή έχουν υποστεί βία, αλλά και αυτών που είναι εν δυνάμει θύματα, με σκοπό την ψυχοκοινωνική και ουσιαστική στήριξή τους. Το σεμινάριο γίνεται σε συνεργασία με τον Σύλλογο Κομμωτών και Κουρέων Φλώρινας, την Πέμπτη 28 Νοεμβρίου, στην Αίθουσα του Επιμελητηρίου Φλώρινας 6 με 8 το βράδυ.</p>
      <figure>
        <img src="https://www.ert.gr/wp-content/uploads/2016/03/%CE%92%CE%99%CE%91-%CE%9A%CE%91%CE%A4%CE%91-%CE%A4%CE%A9%CE%9D-%CE%93%CE%A5%CE%9D%CE%91%CE%99%CE%9A%CE%A9%CE%9D.jpeg"/>
      </figure>
      <p>«Η βία κατά των γυναικών είναι μια ηθική προσβολή για όλες τις γυναίκες και τα κορίτσια, ένα σημάδι ντροπής σε όλες τις κοινωνίες καθώς αποτελεί καθολικό κοινωνικό φαινόμενο και ένα σημαντικό εμπόδιο προς την ουσιαστική ισότητα των φύλων.<br/>Στον πυρήνα της, η βία κατά των γυναικών και των κοριτσιών είναι η εκδήλωση βαθιάς έλλειψης σεβασμού προς αυτές – μιας αποτυχίας των ανδρών να αναγνωρίσουν την εγγενή ισότητα και αξιοπρέπεια των γυναικών» αναφέρει σε ανακοίνωσή του το Κέντρο Συμβουλευτικής Γυναικών Δήμου Φλώρινας.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/ektakto-deltio-kairoy-kataigides-topika-ischyres-anamenontai-sti-dytiki-makedonia/"/>
        <a href="https://www.ert.gr/perifereiakoi-stathmoi/florina/florina-etoimo-to-chionodromiko-kentro-viglas-pisoderioy-gia-to-proto-chioni/"/>
        <a href="https://www.ert.gr/perifereiakoi-stathmoi/florina/oi-nikites-toy-propaidikoy-protathlimatos-tenis-kentrodytikis-makedonias/"/>
        <a href="https://www.ert.gr/perifereiakoi-stathmoi/florina/i-loxantra-xana-sti-florina/"/>
        <a href="https://www.ert.gr/perifereiakoi-stathmoi/florina/synedriasi-toy-perifereiakoy-symvoylioy-me-thema-ton-proypologismo-toy-2020/"/>
        <a href="https://www.ert.gr/perifereiakoi-stathmoi/florina/syllalitiria-stis-lignitikes-perioches-apergia-apo-ti-genopdei/"/>
      </related>
    </article>
  </body>
</html>