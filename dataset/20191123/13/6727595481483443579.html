<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/everyone-knows-what-chhatrapati-shivaji-maharaj-did-when-betrayed-and-attacked-from-the-back-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-23T13:46:00+00:00"/>
    <meta property="og:title" content="'പിന്നില്‍ നിന്ന് കുത്തിയവരെ എങ്ങനെ കൈകാര്യം ചെയ്യണമെന്ന് ഛത്രപതി ശിവജി കാണിച്ചുതന്നിട്ടുണ്ട്'; ബി.ജെ.പി നാര്‍സിസ്റ്റുകളെന്ന് ഉദ്ദവ് താക്കറെ"/>
    <meta property="og:description" content="Maharashtra India മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരിക്കാനായി ബി.ജെ.പി കളിച്ച കളിയ്ക്ക് മറുപടി നല്‍കുമെന്ന സൂചന നല്‍കി ശിവസേന നേതാവ് ഉദ്ദവ് താക്കറെ.നേരത്തെ ബ"/>
  </head>
  <body>
    <article>
      <h1>'പിന്നില്‍ നിന്ന് കുത്തിയവരെ എങ്ങനെ കൈകാര്യം ചെയ്യണമെന്ന് ഛത്രപതി ശിവജി കാണിച്ചുതന്നിട്ടുണ്ട്'; ബി.ജെ.പി നാര്‍സിസ്റ്റുകളെന്ന് ഉദ്ദവ് താക്കറെ</h1>
      <address><time datetime="2019-11-23T13:46:00+00:00">23 Nov 2019, 13:46</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരിക്കാനായി ബി.ജെ.പി കളിച്ച കളിയ്ക്ക് മറുപടി നല്‍കുമെന്ന സൂചന നല്‍കി ശിവസേന നേതാവ് ഉദ്ദവ് താക്കറെ.</p>
      <p>നേരത്തെ ബി.ജെ.പി കളിച്ചത് ഇ.വി.എം ഗെയിം ആയിരുന്നെന്നും ഇപ്പോള്‍ പുതിയ ഗെയിമുമായി എത്തിയിരിക്കുകയാണെന്നും ഉദ്ദവ് പറഞ്ഞു.<br/>ഇങ്ങനെയാണ് കാര്യങ്ങളുടെ പോക്കെങ്കില്‍ രാജ്യത്ത് തെരഞ്ഞെടുപ്പ് നടത്തേണ്ട ആവശ്യമില്ലെന്നും ഉദ്ദവ് പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഒറ്റിക്കൊടുക്കുകയും പിന്നില്‍ നിന്ന് ആക്രമിക്കുകയും ചെയ്തവരെ എങ്ങനെയാണ് നേരിടേണ്ടതെന്ന് ഛത്രപതി ശിവാജി മഹാരാജ് കാണിച്ചുതന്നിട്ടുണ്ട്. അത് എല്ലാവര്‍ക്കും അറിയാം.</p>
      <p>ഇത് ബി.ജെ.പിയുടെ ‘ഫര്‍ജിക്കല്‍ സ്‌ട്രൈക്ക്’ ആണെന്നും ഉദ്ദവ് പരിഹസിച്ചു. അര്‍ധരാത്രിയില്‍ നടത്തുന്ന ഇത്തരം കളികള്‍ക്ക് ബി.ജെ.പി മുതിരരുതെന്നും താക്കറെ മുന്നറിയിപ്പ് നല്‍കി.</p>
      <related>
        <a href="https://www.doolnews.com/4-mlas-out-of-those-10-11-have-already-come-back-to-us-says-sharad-pawar028.html?utm_source=doolnews&amp;utm_medium=related"/>
      </related>
      <p>അവര്‍ക്ക് പ്രതിപക്ഷത്തെ ആവശ്യമില്ല. സുഹൃത്തുക്കളേയും ആവശ്യമില്ല. അവര്‍ നാര്‍സിസ്റ്റുകളാണ്. ഇതില്‍ നിന്നും ഞങ്ങളെ പിന്നോട്ടുവലിക്കാന്‍ ആരും ശ്രമിക്കരുത്.</p>
      <p>ജനാധിപത്യത്തിന്റെ പേരില്‍ അവര്‍ നടത്തുന്ന കുട്ടികളി പരിഹാസ്യമാണ്. അവര്‍ ഫെവിക്കോള്‍ ഒട്ടിച്ച് അവിടെ ഇരിക്കുകയാണ്. ഞങ്ങള്‍ തിരിച്ചുവരുമെന്ന് പറയുന്നതിന് പകരം ഞങ്ങള്‍ ഒരിക്കലും പോവില്ലെന്ന് ആവര്‍ത്തിക്കുകയാണ് അവര്‍.</p>
      <p>ബി.ജെ.പി ജനാധിപത്യത്തെ പരിഹസിക്കുകയാണെന്ന് പറഞ്ഞ താക്കറെ ഹരിയാനയിലും ബീഹാറിലും അവര്‍ ചെയ്തത് ഇത് തന്നെയാണെന്നും വ്യക്തമാക്കി. ശിവസേന എം.എല്‍.എമാരെ അവര്‍ പിളര്‍ത്താന്‍ ശ്രമിച്ചെന്നും പക്ഷേ മഹാരാഷ്ട്ര ഉറങ്ങിക്കിടക്കില്ലെന്നും ഉദ്ദവ് പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
    </article>
  </body>
</html>