<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/onu-se-uneste-si-reafirma-interzicerea-armamentului-chimic-1922402523002019111319178323"/>
    <meta property="og:site_name" content="News.ro"/>
    <meta property="article:published_time" content="2019-11-23T13:25:00+00:00"/>
    <meta property="og:title" content="ONU se uneşte şi reafirmă interzicerea armamentului chimic"/>
    <meta property="og:description" content="Cei 15 membri ai Consiliului de Securitate al ONU au adoptat o declaraţie cu privire la interzicerea folosirii armamentului chimic, printr-un consens pus la încercare de mult timp de Războiul din Siria şi cazurile Skripal în Marea Britanie şi Kim Jong Nam în Malaysia, relatează AFP."/>
  </head>
  <body>
    <article>
      <h1>ONU se uneşte şi reafirmă interzicerea armamentului chimic</h1>
      <address><time datetime="2019-11-23T13:25:00+00:00">23 Nov 2019, 13:25</time> by <a rel="author">Valentin Vidu</a></address>
      <p>
        <b>Cei 15 membri ai Consiliului de Securitate al ONU au adoptat o declaraţie cu privire la interzicerea folosirii armamentului chimic, printr-un consens pus la încercare de mult timp de Războiul din Siria şi cazurile Skripal în Marea Britanie şi Kim Jong Nam în Malaysia, relatează AFP.</b>
      </p>
      <p>”Consiliul reafirmă că folosirea armelor chimice constituie o încălcare a dreptului internaţional şi condamnă în cei mai puternici termeni utilizarea armelor chimice”, se subliniază în această declaraţie adoptată vineri - în unanimitate -, o iniţiativă a Regatului Unit.</p>
      <p>”Folosirea armelor chimice indiferent unde, când, de către cine şi de circumstanţe este inacceptabilă şi reprezintă o ameninţare la adresa păcii şi securităţii internaţionale”, se arată în text.</p>
      <p>”Consiliul se declară ferm convins că persoanele responsabile de folosirea acestor arme trebuie să dea socoteală de faptele lor”, se subliniază în declaraţie.</p>
      <p>În februarie 2017, agentul neurotoxic VX a fost găsit asupra fratelui vitreg al dictatorului nord-coreean Kim Jong Un, Kim Jong Nam, asasinat la Kuala Lumpur.</p>
      <p>Însă cazul care a împărţit ONU a opus, un an mai târziu, Regatul Unit şi Rusia, după otrăvirea cu agentul neurotoxic noviciok, în martie 2018, a unui fost spion rus, Serghei Skripal, şi fiicei sale, Iulia, la Salisbury, în Anglia.</p>
      <p>În ultimii ani, Occidentul s-a opus de asemenea adesea Rusiei, în Consiliul de Securitate, pe tema folosirii armamentului chimic în Siria.</p>
      <p>În declaraţia sa, Consiliul de Securitate ”îndeamnă toate statele care nu a făcut deja acest lucru să devină fără întârziere părţi” ale Convenţiei privind interzicerea creării, fabricării, stocării şi folosirii armamentului chimic şi privind distrugerea acestuia.</p>
      <p>Această Convenţie din 1993 a intrat în vigoare în 1997. Siria a aderat la ea în 2013, Israelul a semnat-o, dar nu a ratificat-o, iar Coreea de Nord, Egiptul şi Sudanul de Sud nu fac parte din ea.</p>
      <p>Ambasadorul francez la ONU Nicolas de Rivière şi-a exprimat speranţa ca adoptarea acestei declaraţii să permită revenirea la o ”traiectorie de dezarmare completă” în Siria.</p>
      <p>Prin vocea adjunctului ambasadorului său, Dmitri Polianski, Rusia a subliniat la rândul său necesitatea interzicerii recursului ”grupărilor teroriste” la armament chimic.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>