<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2005151/l%C3%BCbnan-ayaklanmas%C4%B1-ve-bisri-baraj%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-23T13:15:00+00:00"/>
    <meta property="og:title" content="Lübnan ayaklanması ve Bisri Barajı"/>
    <meta property="og:description" content="Savsana Mehanna Lübnan ayaklanması, bir kez daha Bisri Barajı meselesini gündeme taşıdı. Bisri Vadisi'ni savunan bir grup aktivist gösteriler düzenleyerek Riyad es-Sulh, Baakleen, Cil ed-Dib gibi birçok meydanda, alanın doğal parka dönüştürülmesi tal"/>
  </head>
  <body>
    <article>
      <h1>Lübnan ayaklanması ve Bisri Barajı</h1>
      <address>
        <time datetime="2019-11-23T13:15:00+00:00">23 Nov 2019, 13:15</time>
      </address>
      <p><b>Savsana Mehanna</b><br/><br/>Lübnan ayaklanması, bir kez daha Bisri Barajı meselesini gündeme taşıdı. Bisri Vadisi'ni savunan bir grup aktivist gösteriler düzenleyerek Riyad es-Sulh, Baakleen, Cil ed-Dib gibi birçok meydanda, alanın doğal parka dönüştürülmesi talebiyle pankartlar taşıdı.<br/><br/>Cezzin ve Şuf bölgelerindeki bir grup çevreci aktivist, Bisri Vadisi'nde toplanırken barajın inşasını kabul etmediklerini haykırdı.<br/><br/>Baraj, inşasının ilan edilmesinden bu yana, inşaatın tehlikelerini gösteren çeşitli çalışmalara rağmen birçok çevre uzmanı, jeolog ve bazı politikacılar tarafından sert şekilde eleştirildi.<br/><br/>Bisri Vadisi'ni Koruma Ulusal Kampanya Koordinatörü Roland Nassour, baraj inşasını neden reddettiklerini anlattığı ve Şarku'l Avsat'ın Independent Arabia’dan çevirdiği haberinde şunları söyledi:<br/><br/>“Genel olarak Lübnan’daki barajlar hususunda çalışmak üzere aktivistlerden oluşan küçük bir grup kurduk. Başlangıcı, 2015 yılında Biblos (Cebil) şehrindeki Canneh bölgesindeki Canneh Barajı'yla yaptık. Ardından diğer barajlara ilişkin duyurulara yöneldik. Birçok zorlukla karşılaştık. Çünkü henüz barajın tehlikeleri hakkında bilinçli bir kamuoyu geliştirememişti. Bakan Cibran Basil’in 2012 yılı planıyla başlayan bu projeler, Bakanlar Kurulu tarafından histerik bir hızla onaylandı. Bu durum bizi, eğer Bisri Barajı projesini durdurmak istiyorsak ulusal düzeyde kamuoyu bilinçlendirmeye yönelmemiz gerektiği sonucuna ulaştırdı. Ardından ülkede baraj inşasının tehlikeleri hakkında bilgi vermek için kanıt toplamaya ve araştırma yapmaya başladık. Halkı, Bisri Vadisi, biyolojik çeşitliliği, tarım arazileri ve tarihi eserleri hakkında bilgilendirme amaçlı sosyal medya üzerinden yapılan bilinçlendirme kampanyalarının yanı sıra Beyrut Amerikan Üniversitesi’nden bir grup uzmanla iş birliği dahilinde bilimsel bir dosya hazırladık. Bisri Vadisi'ni tanıtmak üzere keşif gezileri düzenledik. Save the Bisri Valley (Bisri Vadisi'ni Kurtarın) başlıklı dilekçeyi yazdık. Dilekçeye, şu ana kadar 50 bin imza atıldı.”<br/><br/><b>Barajın inşasının tehlikeleri nedir?</b><br/><br/><i>Nassour, söz konusu barajın tehlikelerini şöyle anlattı:</i><br/><br/>“Proje, tarım arazileri, çam ve meşe ağaçları da dahil olmak üzere Şuf ve Cezzin arasında 6 milyon metrekarenin imhasına neden olacak. Şuf Milli Parkı'na kadar uzanan Bisri Vadisi göçmen kuşlar için derin bataklıklardan sonraki en önemli ikinci sığınaktır. Bölge halkının yerinden edilmesinin yanı sıra tarım arazileri de yerle bir olacak. Baraj ayrıca Rum ve Bisri çatlakları kavşaklarına yaklaşık 125 milyon metreküp su depoluyor. Rum çatlağının 1956 yılında 6 bin evin yıkılmasına neden olan depremle oluştuğu biliniyor. Bhannes’tesi sismoloji merkezine göre sürekli aktif olan bu çatlak, kumlu zeminin altındaki kireçli kayaçlarla birlikte üzerine tonlarca ağırlığa sahip betonarme bir baraj yapımını zorlaştırıyor. Ayrıca baraj inşası, Sayda bölgesini besleyen Avali Nehri’nin akışını da olumsuz etkileyecektir.”<br/><br/>Bir diğer soru da projeyi destekleyenlerin söz konusu barajın inşasının Beyrut’a su sağlayacağını nasıl savunabildiğiydi.<br/><br/>Roland Nassour açıklamasında UNDP’nin (Birleşmiş Milletler Lübnan Kalkınma Programı) 2014 yılında yürüttüğü çalışmalar da dahil yapılan son araştırmalara dikkati çekti:<br/><br/>“Lübnan suyunun yüzde 80’i yer altı depolarından sağlanıyor. Bu da suyun tuzlu olduğu iddiasına aykırıdır. Lübnan’da yer altı depoları kullanılıyor. Yetkili makamlar şebekeyi geliştirmek ve onarmak yerine dağ havuzlarına ve sayıları 45’i bulan barajlara yöneliyor. Lübnan’da yeni inşa edilmiş çoğu baraj gibi bu baraj da su toplayamayacak. Barajın suyu, Litani Nehri’nin kanserojen suları ile karışacak. Su arıtmasıyla düzelmeyecek ciddi kirlilikler oluşacak.”<br/><br/><b>Baskı</b><br/><br/>Nassour, projenin sponsorlarına, yani Dünya Bankası ile Kalkınma ve Yeniden Yapılanma Konseyi’ne bu projeyi durdurmak amacıyla baskı yapmak için ortaya koyulan adımlara, Beyrut’taki Dünya Bankası ile Kalkınma ve Yeniden Yapılanma Konseyi binaları önünde düzenlenen gösterilere işaret etti. Dünya Bankası’na sağladığı fonları geri çekmesi yönünde baskı yapmak için yürütülen uluslararası çalışmaların yanı sıra Enerji ve Çevre Bakanı gibi birçok bakanla görüşmelerin düzenlendiğini söyleyen Koordinatör, projeyi görüşmek üzere Lübnan Temsilciler Meclisi ile de özel bir oturum düzenlemeyi başardıklarını kaydetti. Nassour, oturum sırasında “Kalkınma ve Yeniden Yapılanma Konseyi’nin gizli çalışmalarını yayınlaması” önerisi yaptıklarını da belirtti.<br/><br/>Ancak Dünya Bankası’yla yapılan görüşmeler sırasında proje hususunda onların Lübnanlı yetkililerden daha savunmacı olduklarını gördüklerini söyleyen Nassour, durumun kendilerini biri 2018 yılında diğeri de 2019 yılında Washington’daki Kontrol Komitesi’ne şikayette bulunmaya ittiğini belirtti. Koordinatör, çok sayıda siyasi baskı nedeniyle soruşturmanın devam etmediği bilgisini verdi.<br/><br/>Peki Dünya Bankası bu tür bir barajın birçok çevresel zarara yol açacağını, çevreciler ve bölge halkı tarafından protestolara neden olacağını bilmesine rağmen neden finansman sağlamayı kabul etti?<br/><br/><i>Roland Nassour bu konu hakkında şu değerlendirmelerde bulundu:</i><br/><br/>“Çünkü Dünya Bankası’nın Lübnan Bankası'na kredi verme ve elde edeceği faydalardan istifade etme hususunda doğrudan çıkarı bulunuyor. Aynı şekilde barajın inşasını, bakım kampanyaları ve Karaoun Barajı gibi projeler de takip edecek. Bunlar ülkeyi borç sarmalında rehin tutacak. Barajı inşa etme maliyeti 1 milyar doları aştı. Bu durum kamu borcunun artmasına da neden olacak.”<br/><br/><i>Nassour, mevcut ayaklanmanın söz konusu projenin yeniden gündem olmasına kolaylık sağlayıp sağlamadığı konusunda şunları söyledi:</i><br/><br/>“Bisri Vadisi, ayaklanmanın bir parçasıdır. Bu mesele, ülkedeki tüm bozguncu unsurları birleştiriyor, ‘Herkese karşılık herkes’ sloganını yansıtıyor. Çünkü var olan tüm partiler bu barajın inşasını kabul etti. Herkes ondan fayda sağlıyor. Vadi meselesi, devlet sektörlerinin idaresinin baskınlığını yansıtıyor. Meydanlara çıkılan ilk günden beri buradayız. Beyrut, Baakleen, Sayda ve Cil ed-Dib’deki birçok bölgede pankartları yükselttik. Proje pratikte durduruldu. Proje nihai olarak durdurulana kadar Vadi'nin merkezinde oturma eylemi düzenleyeceğiz.”</p>
    </article>
  </body>
</html>