<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625926/%E0%A6%A4%E0%A6%BF%E0%A6%A8-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%9F%E0%A6%BE%E0%A6%99%E0%A7%8D%E0%A6%97%E0%A6%BE%E0%A6%87%E0%A6%B2%E0%A7%87-%E0%A6%AC%E0%A6%BE%E0%A6%B8-%E0%A6%9A%E0%A6%B2%E0%A6%BE%E0%A6%9A%E0%A6%B2-%E0%A6%B6%E0%A7%81%E0%A6%B0%E0%A7%81"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T13:45:00+00:00"/>
    <meta property="og:title" content="তিন দিন পর টাঙ্গাইলে বাস চলাচল শুরু"/>
    <meta property="og:description" content="তিন দিন অঘোষিত পরিবহন ধর্মঘটের পর আজ শনিবার থেকে টাঙ্গাইলে শুরু হয়েছে বাস চলাচল।"/>
  </head>
  <body>
    <article>
      <h1>তিন দিন পর টাঙ্গাইলে বাস চলাচল শুরু</h1>
      <address><time datetime="2019-11-23T13:45:00+00:00">23 Nov 2019, 13:45</time> by <a rel="author">প্রতিনিধি, টাঙ্গাইল</a></address>
      <p>তিন দিন অঘোষিত পরিবহন ধর্মঘটের পর আজ শনিবার থেকে টাঙ্গাইলে শুরু হয়েছে বাস চলাচল। ফলে অবসান হয়েছে যাত্রীদের দুর্ভোগের।<br/><br/>গত শুক্রবার রাতে দু-একটি বাস ঢাকার উদ্দেশে ছেড়ে যায়। আজ সকাল থেকে ঢাকাসহ সব রুটেই বাস-মিনিবাস চলাচল শুরু হয়। ফলে টাঙ্গাইল নতুন বাসস্ট্যান্ড এলাকায় চাঞ্চল্য ফিরে এসেছে।</p>
      <p>পরিবহন শ্রমিকরাও ব্যস্ত যাত্রী ওঠানো নিয়ে। টাঙ্গাইল নতুন বাস টার্মিনালে আজ দুপুরে গিয়ে দেখা যায় স্বাভাবিকভাবে চলাচল করছে বাস-মিনিবাস।</p>
      <p>ঢাকাগামী নিরালা পরিবহনের যাত্রী রওশন আলী বলেন, সপরিবারে টাঙ্গাইলের কালিহাতীতে আত্মীয় বাড়িতে বেড়াতে এসে পরিবহন ধর্মঘটের কারণে আটকা পড়েছিলেন। ধর্মঘট প্রত্যাহার হওয়ায় ঢাকায় ফিরতে পারছেন। <br/>অপর যাত্রী শামীম আল মামুন বলেন, হঠাৎ করে এ রকম ধর্মঘট হওয়ায় সাধারণ যাত্রীদের খুব দুর্ভোগে পড়তে হয়। ভবিষ্যতে পূর্ব ঘোষণা ছাড়া এমন ধর্মঘট না করার জন্য শ্রমিক নেতৃবৃন্দের প্রতি অনুরোধ জানান। <br/>টাঙ্গাইল বাস মিনিবাস শ্রমিক ইউনিয়নের সাধারণ সম্পাদক চিত্তরঞ্জন সরকার বলেন, তারা ইউনিয়নের পক্ষ থেকে ধর্মঘট ডাকে নি। নতুন পরিবহন আইনের কিছু ধারা স্বার্থের পরিপন্থী হওয়ায় সকল শ্রমিক গাড়ি চালনা থেকে বিরত ছিল।</p>
      <p>গত বুধবার থেকে কোনো প্রকার পূর্ব ঘোষণা ছাড়াই টাঙ্গাইলে অঘোষিত পরিবহন ধর্মঘট শুরু হয়েছিল। এই তিন দিন টাঙ্গাইল থেকে ঢাকাসহ কোনো রুটে যানবাহন চলাচল করেনি।</p>
    </article>
  </body>
</html>