<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T13:35:00+00:00"/>
    <meta property="og:title" content="فریاد دفاع از امنیت و اقتدار کشور در ارومیه"/>
    <meta property="og:description" content="به گزارش مهر، مردم مومن و مرزبان ارومیه و آذربایجان غربی امروز با بصیرت و هوشیاری همیشگی خود با حضور باشکوه در راهپیمایی امنیت و اقتدار کشور ضمن مرزبندی با اشرار و اغتشاشگران باردیگر بصیرت، هوشیاری و وفاداری خود به آرمانهای والای انقلاب اسلامی را به نمایش گذاشتند."/>
  </head>
  <body>
    <article>
      <h1>فریاد دفاع از امنیت و اقتدار کشور در ارومیه</h1>
      <address>
        <time datetime="2019-11-23T13:35:00+00:00">23 Nov 2019, 13:35</time>
      </address>
      <p>مردم مرزدار ارومیه همراه هفت شهر آذربایجان غربی با لبیک به فرمایش مقام معظم رهبری در حمایت از امنیت و اقتدار کشور با حضور پرشور در راهپیمایی امروز شنبه باردیگر حماسه خلق کردند.</p>
      <p>به گزارش مهر، مردم مومن و مرزبان ارومیه و آذربایجان غربی امروز با بصیرت و هوشیاری همیشگی خود با حضور باشکوه در راهپیمایی امنیت و اقتدار کشور ضمن مرزبندی با اشرار و اغتشاشگران باردیگر بصیرت، هوشیاری و وفاداری خود به آرمانهای والای انقلاب اسلامی را به نمایش گذاشتند.</p>
      <p>امروز با وجود سرمای هوا اقشار مختلف شهرهای ارومیه، خوی، میاندوآب، اشنویه، بوکان، سلماس، پلدشت و شوط  با طنین فریادهای «مرگ بر فتنه‌گر» و «مرگ بر منافق» با حضور در راهپیمایی امروز ضمن تجدید بیعت با آرمانهای انقلاب و نظام صف خود را از آشوبگران  و فتنه گران جدا کرده و بر حمایت از امنیت و اقتدار کشور تاکید کردند.</p>
      <p>شرکت کنندگان در ارومیه با طی مسیر خیابان امام خمینی (ره) به سمت میدان انقلاب ضمن اعلام نفرت و انزجار خود از استکبار جهانی و فتنه گران با مشت های گره کرده و فریاد «مرگ بر فتنه گر» و «مرگ بر منافق» بار دیگر ثابت کردند نه تنها در صیانت از مرزهای جغرافیایی بلکه در حراست از آرمانهای والای انقلاب اسلامی همواره پیشتاز هستند.</p>
      <figure>
        <img src="https://media.mehrnews.com/d/2019/11/21/4/3300242.jpg"/>
      </figure>
      <p>
        <b>بصیرت مردم موجب خاموش شدن آتش فتنه شد</b>
      </p>
      <p>بایرام حاجی محمدی یکی از شهروندان ارومیه که به همراه نوه خردسالش در راهپیمایی امروز ارومیه شرکت داشت با بیان اینکه مردم ایران همواره در طول بیش از چهار دهه نشان داده اند تا آخرین قطره خون خود پای آرمانهای والای انقلاب ایستاده اند گفت: این انقلاب، امنیت و آرامش را مردم براحتی بدست نیاورده اند بلکه این انقلاب با خون شهدای زیادی آبیاری شده بنابراین ملت قصد ندارد براحتی دست از آرمانهای خود بردارد.</p>
      <p>وی با بیان اینکه بصیرت و هوشیاری به موقع مردم در این برهه نیز آتش فتنه در کشور را خاموش کرد ادامه داد: مردم ارومیه نیز همانند سایر استانها از افزایش یکباره قیمت بنزین به شدت ناراحت هستند اما این امر دلیل نمی شود به اموال عمومی و امنیت کشور لطمه وارد شود.</p>
      <p>عبدالله اسدزاده یکی از جوانان شرکت کننده در راهپیمایی نیز وارد صحبت شد و گفت: شما خبرنگاران حرف های ملت را به گوش مسئولان برسانید و بگویید همچنان که مردم در تمام برهه های حساس پای نظام و انقلاب ایستاده اند مسئولان نیز بفکر حل مشکلات اقتصادی و معیشتی مردم باشند.</p>
      <p>وی با بیان اینکه تخریب اموال عمومی و ایجاد آشوب در کشور نمی تواند خواسته هیچ از مردمی باشد که برای رسیدن به این امنیت و آرامش از جان و مال خود مایه گذاشته اند عنوان کرد: همانطور که در تلویزیون نیز پخش شد نشان داد تمام این آشوب ها دسیسه استکبار جهانی و دست پرورده آنها در کشور بود و صف مردم واقعا از اغتشاشگران جداست.</p>
      <figure>
        <img src="https://media.mehrnews.com/d/2019/11/21/4/3300236.jpg"/>
      </figure>
      <p>
        <b>تخریب اموال عمومی و خدشه دار کردن امنیت کشور راه حل مشکلات اقتصادی نیست</b>
      </p>
      <p>سمیه غلامی از دانشجویان ارومیه که به همراه تعدادی از هم دانشگاهی های خود در راهپیمایی امنیت و اقتدار ارومیه شرکت کرده با بیان اینکه بصیرت مردم رمز موفقیت و عبور از فتنه و آشوبهای اخیر بود افزود: مردم به هیچ وجه موافق این آشوب ها و فتنه گری ها نیستند و این اقدامات نشان داد عده ای ارازل و آشوبگر از این موقعیت ها سواستفاده کرده و اجازه شنیده شدن صدای اعتراض به حق مردم نیز را ندادند.</p>
      <p>وی با بیان اینکه تخریب بانک ها و اموال عمومی که متعلق به خود مردم است و دادن فرصت به دشمن با خدشه دار کردن آرامش و امنیت کشور راه حل مناسبی برای حل مشکلات اقتصادی نمی تواند باشد گفت: مردم همواره نشان داده اند پیرو ولایت فقیه بوده و به هیچ وجه اجازه فرصت طلبی به دشمنان را نداده و نمی دهند.</p>
      <p>سونیا اصلانی نیز با بیان اینکه پیام این راهپیمایی های مردمی حمایت از ولایت فقیه، امنیت و اقتدار کشور است گفت: دولت و مسئولان بدانند مردم از شرایط موجود راضی نبوده و خواستار حل مشکلات اقتصادی و معیشتی هستند که امیدواریم بزودی راهکارهای اساسی برای این مشکلات از سوی دولتمردان اندیشیده شود.</p>
      <figure>
        <img src="https://media.mehrnews.com/d/2019/11/19/4/3298861.jpg"/>
      </figure>
      <p>
        <b>نظارت و بازرسی بر بازار تداوم دارد/مردم پشتیبان نظام و ولایت فقیه هستند</b>
      </p>
      <p>رئیس کل دادگستری آذربایجان غربی که در راهپیمایی امروز شرکت داشت با قدردانی از حضور پرشور مردم در راهپیمایی امروز گفت: مردم در تمام برهه های حساس نشان داده اند همواره پشتیبان نظام و ولایت فقیه بوده  اجازه هیچ گونه تعدی به دشمنان و استکبار جهانی را نمی دهند.</p>
      <p>علی اکبر گروسی با محکوم کردن اقدامات آشوبگرانه اخیر گفت: آشوب و ایجاد اغتشاش همیشه محکوم بوده و مردم با بصیر و ولایی آذربایجان غربی و کشور نشان دادند صف آنها همیشه با اغتشاشگران جدا است.</p>
      <p>وی با بیان اینکه با افزایش بنزین هیچ افزایش قیمتی نخواهیم داشت گفت: بازرسی و نظارت بر بازار تشدید یافته و تداوم دارد و دادگستری با تمام توان در این زمینه پای کار بوده و با متخلفان برخورد قانونی می شود.</p>
      <p>به گزارش خبرنگاران در سایر شهرهای استان نیز با وجود سرمای شدید هوا مردم با حضور پرشور در حمایت از امنیت و اقتدار کشور و لبیک به فرمایش مقام معظم رهبری به صحنه آمده و بار دیگر ثابت کردند توطئه های استکبار جهانی با مشت های گره کرده این مردم مثل همیشه خنثی می شود.</p>
      <p>در پایان این راهپیمایی نیز قطعنامه دفاع از امنیت و اقتدار کشور و همچنین ابراز انزجار از حرکت های آشوبگرانه قرائت و بر پیگیری مطالبات اقتصادی مردم با هدف کمک به معیشت اقشار مختلف از سوی مسئولان تاکید شد.</p>
    </article>
  </body>
</html>