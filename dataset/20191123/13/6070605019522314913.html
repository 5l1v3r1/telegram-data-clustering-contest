<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Torra-politiques-pressupostos-Generalitat-Son_0_2349365236.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T13:16:34+00:00"/>
    <meta property="og:title" content="Torra crida a les forces polítiques a donar suport als pressupostos de la Generalitat: &quot;Són de tots&quot;"/>
    <meta property="og:description" content="Aragonès espera que els comuns donin suport als comptes i demana no subordinar-los a la investidura"/>
  </head>
  <body>
    <article>
      <h1>Torra crida a les forces polítiques a donar suport als pressupostos de la Generalitat: "Són de tots"</h1>
      <h2>Aragonès espera que els comuns donin suport als comptes i demana no subordinar-los a la investidura</h2>
      <address>
        <time datetime="2019-11-23T13:16:34+00:00">23 Nov 2019, 13:16</time>
      </address>
      <p>Les negociacions entre el Govern i els comuns avancen, però encara no hi ha res tancat. <a href="https://www.ara.cat/politica/Govern-acosten-posicions-negociacio-pressupostos_0_2348765190.html">Després que ahir transcendís que ja negocien sobre la reforma fiscal</a> en IRPF i successions, a més de la fiscalitat verda -segons va avançar Efe i va confirmar l'ARA-, aquest dissabte el president de la Generalitat, Quim Torra, i el vicepresident, Pere Aragonès, han cridat a les formacions polítiques a donar suport als comptes. "No són els nostres pressupostos, no són de ningú, sinó de tothom", ha dit Torra en declaracions recollides per Europa Pres. El president ha inaugurat, acompanyat d'Aragonès i també del conseller Damià Calvet, l'estació Ciutat de la Justícia de la línia 10 del metro, on també ha assistit l'alcaldessa de l'Hospitalet de Llobregat, Núria Marín. </p>
      <p>Torra també ha carregat, però, contra el govern espanyol i el que considera una manca d'inversió en infraestructures. Ha dit que "només s'ha executat el 14% del pla de Rodalies i només un 12,1% del pla d'urgències", asseverant que, en canvi, la Generalitat ha construït des del 2011 més de 30 quilòmetres de vies. Ha fet esment, en aquest punt, de la tasca de l'exvicepresident Oriol Junqueras i l'exconseller Josep Rull per haver fet possible la construcció de la parada de metro. </p>
      <figure>
        <a href="https://www.ara.cat/2019/11/23/politica/Torra-politiques-pressupostos-Generalitat-Son_2349375240_67599507_1500x993.jpg">
          <img src="https://www.ara.cat/2019/11/23/politica/Torra-politiques-pressupostos-Generalitat-Son_2349375240_67599507_1500x993.jpg"/>
        </a>
        <figcaption>Torra crida a les forces polítiques a donar suport als pressupostos de la Generalitat: "Són de tots" / ACN</figcaption>
      </figure>
      <p>Ha incidit en la mateixa qüestió el vicepresident Aragonès. En declaracions recollides per l'ACN des d'un altre indret, a Santa Perpètua de Moguda, ha assegurat que espera que en les properes setmanes els comuns donin suport als pressupostos i es puguin aprovar en el Govern i portar al Parlament. Segons fonts governamentals el calendari passa perquè els comptes s'aprovin en Consell Executiu abans que acabi l'any i es tramitin a la cambra catalana entre gener i febrer. </p>
      <p>Aragonès -que ha participat en el Gran Recapte d'Aliments- també ha reclamat que les reformes fiscals reuneixin el suport del PSC, recordant que va votar favorablement a una resolució del debat de política general en la línia del que proposa el Govern en IRPF, successions i fiscalitat verda. Creu que el pressupost de la Generalitat no s'ha de subordinar a altres negociacions com les del pressupost de l'ajuntament de Barcelona o la <a href="https://www.ara.cat/politica/ERC-governs-PSC-instrument-problema_0_2349365231.html">investidura espanyola de Pedro Sánchez.</a>  "Catalunya necessita un pressupost, no pas la Generalitat o el conseller" per tal de fer polítiques socials, ha conclòs el vicepresident. </p>
    </article>
  </body>
</html>