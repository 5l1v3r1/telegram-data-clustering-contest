<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/myvsechny-davy-francouzek-demonstruji-proti-domacimu-nasili-83339"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-23T13:19:59+00:00"/>
    <meta property="og:title" content="#Myvšechny: Davy Francouzek demonstrují proti domácímu násilí - Seznam Zprávy"/>
    <meta property="og:description" content="Desetitisíce Francouzů vyšly v sobotu do ulic několika francouzských metropolí. Vyjadřují tak nesouhlas s domácím násilím. Každý rok kvůli domácímu násilí ve Francii zemře kolem 100 žen. Za letošní rok jich bylo partnerem nebo bývalým partnerem zavražděno už 116."/>
  </head>
  <body>
    <article>
      <h1>#Myvšechny: Davy Francouzek demonstrují proti domácímu násilí - Seznam Zprávy</h1>
      <address>
        <time datetime="2019-11-23T13:19:59+00:00">23 Nov 2019, 13:19</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/myvsechny-davy-francouzek-demonstruji-proti-domacimu-nasili-83339">#Myvšechny: Davy Francouzek demonstrují proti domácímu násilí</a></p>
      <h3>#Myvšechny: Davy Francouzek demonstrují proti domácímu násilí</h3>
      <p><a href="https://www.seznamzpravy.cz/autor/anita-mejzrova-629">Anita Mejzrová <br/></a>23. 11. 14:19</p>
      <p>Desetitisíce Francouzů vyšly v sobotu do ulic několika francouzských metropolí. Vyjadřují tak nesouhlas s domácím násilím. Každý rok kvůli domácímu násilí ve Francii zemře kolem 100 žen. Za letošní rok jich bylo partnerem nebo bývalým partnerem zavražděno už 116.</p>
      <p>Ve Francii začaly protesty proti domácímu násilí v sobotu ve dvě odpoledne. Událost organizuje feministická asociace <i>#Noustoutes</i> (česky: #Myvšechny) a nese podtitul Stop sexistickému a sexuálnímu násilí. Protesty probíhají kromě hlavního města i v Lille, Marseille, Bordeaux, Toulouse, Rennes a Štrasburku. Průvody se nekonaly například v Lyonu a Nantes, odtud demonstranti vyrazili podpořit průvod do Paříže. Barvou protestu je už od minulého roku, kdy proběhla první manifestace, fialová. Na místě organizátoři rozdávají šátky a transparenty stejné barvy.</p>
      <p>„Už ani nedokážeme spočítat počet násilných incidentů, kterým se dalo předejít,“ uvedly organizátorky v apelu, který rozšířily po Facebooku. „Tímto průvodem konečně docílíme změn ze strany těch, co jsou u moci.“</p>
      <figure>
        <iframe data-src="https://twitter.com/jeanpaul_kopp/status/1198220969912999936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Protestní akce předcházejí pondělnímu zakončení série diskuzí, které trvají od začátku září. Premiér francouzské vlády Édouard Philippe, v doprovodu dvanácti členů kabinetu, by měl oznámit kroky, které podniknou v boji proti domácímu násilí.</p>
      <p>Narozdíl od minulého roku se očekává, že se k protestům připojí i část členů hnutí žlutých vest. Ženy z jejich řad apelují na „spravedlivější a lidštější společnost a na rovnostářství”.</p>
      <p>Ve čtrnácti zemích světa, například v Mexiku, je klasifikováno zabití ženy nebo dívky separovaně, jako samostatný druh trestného činu. Násilí je tedy spácháno, protože je oběť žena. Označuje se anglickým výrazem Femicide, který poprvé v tomto kontextu použila jihoafrická spisovatelka a feministka Diana E.H.Russel v roce 1976. Objevuje se ale už od 19. století.</p>
    </article>
  </body>
</html>