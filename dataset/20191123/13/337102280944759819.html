<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%AD%DA%A9%D9%88%D9%85%DB%8C%D8%AA-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D9%BE%D8%B1%D8%AF%D8%A7%D8%AE%D8%AA-%DB%B1%DB%B8%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%AE%D8%B3%D8%A7%D8%B1%D8%AA-%D8%A8%D9%87-%D8%AC%DB%8C%D8%B3%D9%88%D9%86-%D8%B1%D8%B6%D8%A7%DB%8C%DB%8C%D8%A7%D9%86-20191123/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-23T13:14:48+00:00"/>
    <meta property="og:title" content="محکومیت جمهوری اسلامی ایران به پرداخت ۱۸۰ میلیون دلار خسارت به جیسون رضاییان"/>
    <meta property="og:description" content="دادگاهی در آمریکا، جمهوری اسلامی ایران را به پرداخت ۱۸۰ میلیون دلار خسارت به جیسون رضائیان، خبرنگار ایرانی-آمریکایی روزنامه واشنگتن‌پست، محکوم کرد. جیسون رضائیان، خبرنگار روزنامه واشنگتن‌پست، در سال ۲۰۱۴ به مدت یک سال و نیم در ایران به اتهام جاسوسی..."/>
  </head>
  <body>
    <article>
      <h1>محکومیت جمهوری اسلامی ایران به پرداخت ۱۸۰ میلیون دلار خسارت به جیسون رضاییان</h1>
      <address>
        <time datetime="2019-11-23T13:14:48+00:00">23 Nov 2019, 13:14</time>
      </address>
      <p>
        <b>دادگاهی در آمریکا، جمهوری اسلامی ایران را به پرداخت ۱۸۰ میلیون دلار خسارت به جیسون رضائیان، خبرنگار ایرانی-آمریکایی روزنامه واشنگتن‌پست، محکوم کرد. جیسون رضائیان، خبرنگار روزنامه واشنگتن‌پست، در سال ۲۰۱۴ به مدت یک سال و نیم در ایران به اتهام جاسوسی بازداشت شد.</b>
      </p>
      <p>دادگاه فدرال واشنگتن در یک اقدام نمادین، جمهوری اسلامی ایران را، در رابطه با شکایت جیسون رضائیان، به پرداخت ۱۸۰ میلیون دلار خسارت محکوم کرد.</p>
      <p>جیسون رضائیان، که در روز ۳۱ تیر ۱۳۹۳/ ۲۲ ژوئیه ۲۰۱۴ در ایران به اتهام جاسوسی بازداشت شده بود، در شکایتی که در سال ۲۰۱۶ مطرح کرد،، جمهوری اسلامی ایران را به «شکنجه روانی» و «گروگان‌گیری» متهم کرده بود.</p>
      <p>آقای رضائیان، همزمان با قرائت بیانیه اجرایی شدن توافق اتمی میان ایران و شش کشور قدرتمند جهان در وین، در روز ۲۶ دی ۱۳۹۴ /۱۶ ژانویه ۲۰۱۶، پس از ۵۴۴ روز بازداشت آزاد شد.</p>
      <p>ریچارد لئون، قاضی دادگاه فدرال واشنگتن، در حکم خود دستور داده است که جمهوری اسلامی ایران «مبلغ ۱۸۰ میلیون دلار بابت جبران خسارت روانی و به گروگان گرفتن یک انسان برای تاثیرگذاری شرم‌آور بر روند مذاکرات اتمی به این روزنامه‌نگار، همچنین مادر و برادر وی که در متن این شکایت مطرح شدند، پرداخت نماید».</p>
      <p>قاضی دادگاه فدرال آمریکا در حکم خود تصریح کرده است که «ایران با هدف اعمال فشار و تاثیرگذاری بر روند مذاکرت اتمی که در وین در جریان بود، جیسون رضائیان را در بازداشت نگهداشته بود».</p>
      <p>قاضی ریچارد لئون تاکید کرده که این حکم با هدف «بازدارندگی جمهوری اسلامی ایران از تکرار اینگونه رفتارها» صادر شده است.</p>
      <p>جسیون رضائیان، در روز ۲۶ دی ۱۳۹۴، همزمان با حضور وزیران امور خارجه ایران و شش کشور قدرتمند جهان در وین به همراه همسرش یگانه صالحی آزاد و از ایران خارج شدند.</p>
      <p>یگانه صالحی، همسر جیسون رضائیان که به همراه وی بازداشت شده بود، پس از حدود دوماه و نیم بازداشت، با قرار وثیقه آزاد شد.</p>
    </article>
  </body>
</html>