<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622940/%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86-%D9%88-%D8%AD%D9%82%E2%80%8C%D8%A7%D9%84%D8%AA%D8%AF%D8%B1%DB%8C%D8%B3%DB%8C%E2%80%8C%D9%87%D8%A7-%D9%85%DB%8C%E2%80%8C%D8%AA%D9%88%D8%A7%D9%86%D9%86%D8%AF-%D8%B5%D8%A7%D8%AD%D8%A8-%D9%85%D8%B3%DA%A9%D9%86-%D9%85%D9%84%DB%8C-%D8%B4%D9%88%D9%86%D8%AF-10-%D9%87%D8%B2%D8%A7%D8%B1-%D8%B8%D8%B1%D9%81%DB%8C%D8%AA-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%AC%D8%AF%DB%8C%D8%AF-%D8%AF%D8%B1-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T13:20:00+00:00"/>
    <meta property="og:title" content="بازنشستگان و حق‌التدریسی‌ها می‌توانند صاحب مسکن ملی شوند/ 10 هزار ظرفیت استخدامی جدید در آموزش و پرورش"/>
    <meta property="og:description" content="وزیر آموزش و پرورش اظهار داشت: ۱۰ هزار سهمیه استخدامی برای آموزش و پرورش دیده شده که تمام این ۱۰ هزار سهمیه به آزمون استخدامی منتقل شدند."/>
  </head>
  <body>
    <article>
      <h1>بازنشستگان و حق‌التدریسی‌ها می‌توانند صاحب مسکن ملی شوند/ 10 هزار ظرفیت استخدامی جدید در آموزش و پرورش</h1>
      <address>
        <time datetime="2019-11-23T13:20:00+00:00">23 Nov 2019, 13:20</time>
      </address>
      <p>
        <i>وزیر آموزش و پرورش اظهار داشت: ۱۰ هزار سهمیه استخدامی برای آموزش و پرورش دیده شده که تمام این ۱۰ هزار سهمیه به آزمون استخدامی منتقل شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محسن حاجی‌میرزایی در جمع خبرنگاران در حاشیه امضای تفاهم‌نامه ساخت ۱۷۰ هزار واحد مسکونی برای کارکنان آموزش و پرورش درباره بودجه سال آینده این وزارتخانه گفت: وزارت آموزش و پرورش از بودجه سالیانه رنج می‌برد و همواره برآورد هزینه آموزش و پرورش در بودجه به درستی صورت نمی‌گیرد.</p>
      <p>وی افزود: البته هنوز بودجه سال ۹۹ به دولت ارائه نشده است، اما تمام تلاش ما این است که بودجه امسال را واقع‌بینانه‌تر تنظیم کنیم.</p>
      <p>وزیر آموزش و پرورش را اشاره به بنزین سرویس‌های مدارس گفت: براساس تصمیم‌گیری‌ها قرار بر این است که رانندگان سرویس مدارس از ۱۲۰ لیتر بنزین در ماه برخوردار باشند که معادل آن به کارت آن‌ها واریز می‌شود.</p>
      <p>حاجی‌میرزایی تاکید کرد: رانندگان سرویس‌ها و اولیای دانش‌آموزان نگران این موضوع نباشند و قرار نیست دریافتی سرویس مدارس افزایش یابد.</p>
      <p>وی با اشاره به اجرای مسکن ملی در وزارت آموزش و پرورش اظهار داشت: بازنشستگان و مجموعه معلمین اعم از پیمانی‌ها، حق‌التدریسی‌ها و سایر کارکنان آموزش و پرورش در این طرح می‌توانند شرکت کنند.</p>
      <p>وزیر آموزش و پرورش درباره استخدامی‌های جدید وزارت آموزش و پرورش گفت: مجلس قانونی را تصویب کرده که باید برای آن آیین‌نامه اجرایی را به تصویب و اجرا برسانیم. براساس آن، معلمان حق‌التدریسی در بخش‌های مختلف به ویژه بخش پیش‌دبستانی می‌توانند تغییر وضعیت دهند.</p>
      <p>حاجی‌میرزایی تاکید کرد: ۱۰ هزار سهمیه استخدامی برای آموزش و پرورش دیده شده که تمام این ۱۰ هزار سهمیه به آزمون استخدامی منتقل شدند و پذیرفته‌شدگان می‌توانند وارد مراحل بعدی و طی دوره‌های بعدی شوند.</p>
    </article>
  </body>
</html>