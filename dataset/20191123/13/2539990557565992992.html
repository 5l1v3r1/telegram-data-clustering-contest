<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/259/Artykul/2409004,M-Barszcz-boom-w-ramach-programu-Mieszkanie-Plus-zacznie-sie-w-2021-roku"/>
    <meta property="og:site_name" content="Polskie Radio"/>
    <meta property="article:published_time" content="2019-11-23T13:30:00+00:00"/>
    <meta property="og:title" content="M. Barszcz: boom w ramach programu Mieszkanie Plus zacznie się w 2021 roku"/>
    <meta property="og:description" content="Jak ocenił prezes PFR Nieruchomości Mirosław Barszcz - w ramach programu Mieszkanie Plus będziemy budować w 2021 roku ponad 20 tys. mieszkań. Dodał, że nie będzie miesiąca bez &quot;wbicia łopaty&quot; pod nową inwestycję."/>
  </head>
  <body>
    <article>
      <h1>M. Barszcz: boom w ramach programu Mieszkanie Plus zacznie się w 2021 roku</h1>
      <address>
        <time datetime="2019-11-23T13:30:00+00:00">23 Nov 2019, 13:30</time>
      </address>
      <p>
        <b>Jak ocenił prezes PFR Nieruchomości Mirosław Barszcz - w ramach programu Mieszkanie Plus będziemy budować w 2021 roku ponad 20 tys. mieszkań. Dodał, że nie będzie miesiąca bez "wbicia łopaty" pod nową inwestycję.</b>
      </p>
      <p>- Jeżeli się porównamy do rynku, to wstydu nie ma. Największy polski deweloper rocznie buduje od 3,5 do 4 tys. mieszkań i oddał do użytku w ciągu ponad 20 lat swojej historii 32 tys. mieszkań - powiedział Barszcz oceniając trzy lata programu Mieszkanie Plus.</p>
      <figure>
        <iframe data-src="https://twitter.com/_MieszkaniePlus/status/1197823097409282049?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- W tej chwili mamy w projektowaniu blisko 20 tys. lokali, dwa tysiące jest gotowych i w budowie, kolejnych ponad 25 tys. oczekuje na decyzje inwestycyjne, a w toku analiz znajduje się dalszych blisko 24 tys. mieszkań w całej Polsce. Jesteśmy największym klientem pracowni architektonicznych. Nigdy w historii Polski, chyba poza "gierkowską płytą", nie było programu budowy mieszkań na taką skalę - ocenił szef PFR Nieruchomości.</p>
      <p><b><a href="https://www.polskieradio24.pl/5/1222/Artykul/2241803,Mieszkanie-Plus-Jakie-warunki-trzeba-spelnic-zeby-dostac-doplate-do-czynszu">&gt;&gt;&gt;[CZYTAJ WIĘCEJ] Mieszkanie Plus. Jakie warunki trzeba spełnić, żeby dostać dopłatę do czynszu?</a></b><br/><br/>Zwrócił uwagę, że mimo iż przeciętny czas realizacji budowy wynosi ponad trzy lata od nabycia gruntu, to pierwsze klucze do Mieszkań Plus trafiły już do blisko 2 tysięcy najemców. Zapowiedział, że teraz praktycznie nie będzie miesiąca "bez wbicia łopaty" pod nową inwestycję.</p>
      <figure>
        <iframe data-src="https://twitter.com/MFIPR_GOV_PL/status/1159516029757853696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Na rynku deweloperskim, czas przygotowania inwestycji od nabycia gruntu do realizacji budowy, to jakieś trzy lata z kawałkiem. Jeżeli przełożymy to na nas, czyli na PFR Nieruchomości, kiedy startowaliśmy w drugiej połowie 2016 roku, to dopiero teraz powinniśmy myśleć o rozpoczęciu pierwszych inwestycji. Pierwsze klucze trafiły już jednak do właścicieli (oddano blisko 1 tys. mieszkań - PAP). Ten okres przygotowawczy mamy już za sobą. Wchodzimy w czas, kiedy będziemy uruchamiać coraz więcej projektów. Nie będzie miesiąca, by jedna, być może dwie lub trzy inwestycje nie były rozpoczynane - dodał.<br/><br/>Barszcz poinformował, że do końca 2019 roku rozpoczną się budowy w Radomiu, Zamościu i prawdopodobnie w Łowiczu.</p>
      <p>
        <b>
          <a href="https://www.polskieradio24.pl/42/259/Artykul/2353466,Mieszkanie-Plus-18-tys-mieszkan-w-fazie-projektowania">&gt;&gt;&gt;[CZYTAJ WIĘCEJ] Mieszkanie Plus: 18 tys. mieszkań w fazie projektowania</a>
        </b>
      </p>
      <p>W miniony piątek wmurowano akt erekcyjny pod budowę osiedla na 481 mieszkań w Krakowie przy ul. Anny Szwed-Śniadowskiej, a na początku 2020 roku budowa ruszy w Toruniu.</p>
      <figure>
        <iframe data-src="https://twitter.com/_MieszkaniePlus/status/1197820087044063232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>PFR Nieruchomości rozmawia ponadto z PKP o największej dotychczas inwestycji "Plus", która miałaby powstać w Poznaniu. Chodzi o Wolne Tory, kilkadziesiąt ha gruntów należących do PKP w okolicach dworca głównego. Od lat te tereny nie są zagospodarowane. Docelowo PFRN chciałby tam zbudować osiedle mieszkaniowe na ok. 5 tys. lokali.<br/><br/>- Miasto zakończyło na tym terenie warsztaty urbanistyczne. Pozostają jeszcze tylko uzgodnienia z PKP. Półtora roku temu podpisaliśmy z PKP list intencyjny. Mam nadzieję, że w 2020 roku uda ma się dopiąć umowę na inwestycję na tym terenie - wskazał Barszcz.</p>
      <figure>
        <iframe data-src="https://twitter.com/MFIPR_GOV_PL/status/1192378685439000577?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Prezes dodał, że boom budowlany Mieszkania Plus rozpocznie się od 2021 roku. Zgodnie z prognozą PFR Nieruchomości, w 2021 roku ma się rozpocząć budowa 21,5 tys. lokali.</p>
      <p><b><a href="https://polskieradio24.pl/42/4496/Artykul/2225809,Mieszkanie-Plus-Coraz-wiecej-glosow-o-potrzebie-zmian-w-programie">&gt;&gt;&gt;[CZYTAJ WIĘCEJ] Mieszkanie Plus. Coraz więcej głosów o potrzebie zmian w programie</a></b><br/><br/>Poinformował, że aby przyspieszyć inwestycje firma planuje skorzystać z tzw. specustawy mieszkaniowej. Pozwala ona na uruchomienie gruntów, które dotąd nie były brane pod uwagę przy budownictwie mieszkaniowym, w tym gruntów rolnych w administracyjnych granicach miast, a także gruntów pokolejowych, powojskowych i poprzemysłowych. "Kilku deweloperów złożyło już takie wnioski. My jeszcze nie. Należy podkreślić, że jesteśmy takim samem graczem na rynku jak inni" - wskazał.<br/><br/>Mirosław Barszcz dodał, że inwestycje PFR Nieruchomości będą powstawać głównie w małych i średnich miejscowościach. Zapewnił jednak, że Mieszkania Plus nie ominą też dużych miast, które mają największe potrzeby mieszkaniowe.<br/><br/>PAP, PR24, akg</p>
      <related>
        <a href="https://www.polskieradio.pl/42/4496/Artykul/2225809,Mieszkanie-Plus-Coraz-wiecej-glosow-o-potrzebie-zmian-w-programie"/>
      </related>
      <related>
        <a href="https://www.polskieradio.pl/5/1222/Artykul/2241803,Mieszkanie-Plus-Jakie-warunki-trzeba-spelnic-zeby-dostac-doplate-do-czynszu"/>
      </related>
      <related>
        <a href="https://www.polskieradio.pl/42/273/Artykul/2294215,Mieszkanie-plus-w-realizacji-28-tysiecy-mieszkan"/>
      </related>
      <related>
        <a href="https://www.polskieradio.pl/42/259/Artykul/2353466,Mieszkanie-Plus-18-tys-mieszkan-w-fazie-projektowania"/>
      </related>
    </article>
  </body>
</html>