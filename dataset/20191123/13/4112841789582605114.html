<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77557-MINI-ukazalo-svetu-svoj-doposial-najultimatnejsi-seriovy-pocin-3000kusovu-specialitku"/>
    <meta property="og:site_name" content="REFRESHER"/>
    <meta property="article:published_time" content="2019-11-23T13:07:00+00:00"/>
    <meta property="og:title" content="MINI ukázalo svetu svoj doposiaľ najultimátnejší sériový počin, 3000-kusovú špecialitku"/>
    <meta property="og:description" content="3. generácia verzie John Cooper Works GP je zásadne lepšia vo všetkých smeroch."/>
  </head>
  <body>
    <article>
      <h1>MINI ukázalo svetu svoj doposiaľ najultimátnejší sériový počin, 3000-kusovú špecialitku</h1>
      <address><time datetime="2019-11-23T13:07:00+00:00">23 Nov 2019, 13:07</time> by <a rel="author">Martin Mičuda</a></address>
      <p>
        <b>3. generácia verzie John Cooper Works GP je zásadne lepšia vo všetkých smeroch.</b>
      </p>
      <p>Značka <b>MINI</b> je už dlhé roky etablovaná medzi malými automobilmi, kde zastupuje stále pomerne svojský štýl. Medzičasom sme síce spoznali niekoľko podstatne väčších derivátov, či už ide o 5-dverový Cooper, Clubman alebo Countryman, britská ikona je ale stále verná svojim tradíciám. Medzi ne rozhodne patrí aj ostrý variant <b>John Cooper Works GP</b>, <b>ktorý najnovšie prichádza v doposiaľ vôbec najšialenejšej podobe.</b></p>
      <p>Nová generácia je zabalená v unikátnej metalíze Racing Gray, dopĺňajú ju však červené doplnky a masívne <b>karbónové panely</b>, najmä v oblasti nárazníkov. Bodykit nového GP-čka je naozaj nevídaný, o čom svedčí aj výrazný zadný <b>strešný spojler v tvare dvojitého krídla. </b></p>
      <p> Aj toto miníčko teda síce nepostráda typickú chutnú tváričku tvorenú oválnymi svetlami, zvyšok exteriéru sa ale nesie v skutočne nekompromisnom podaní.</p>
      <figure>
        <img src="https://i.refresher.sk/public/martinzmartina/dec12/P90376696_highRes_mini-john-cooper-wor.jpg"/>
        <figcaption>
          <cite>https://www.press.bmwgroup.com/slovak/article/detail/T0302765SK/nové-mini-john-cooper-works-gp</cite>
        </figcaption>
      </figure>
      <p>Svoje by o tom mohli vedieť nielen <b>špecifické 18" odľahčené disky</b>, ale najmä o ďalších 10 milimetrov znížený podvozok s tuhšími tlmičmi a stabilizátormi či brzdový systém, ktorý využíva na prednej náprave <b>4-piestikové pevné strmene</b> nalakované farbou Chili Red a kotúče s vnútorným odvetrávaním a priemerom až 360 mm. Špecialitka sa má prezentovať i <b>nezameniteľným zvukovým prejavom</b>, a to vďaka dvom centrálnym koncovkám s priemerom 90 milimetrov</p>
      <related>
        <a href="https://refresher.sk/77578-SUV-ofenziva-Mercedesu-vrcholi-634konovym-AMG-a-ultraluxusnym-Maybachom"/>
      </related>
      <p>Kokpitu dominuje <b>dvojica športových sedadiel čalúnených v kombinácii Dianmica/koža</b> s červeným prešívaním. Na viacerých miestach nájdeš logá GP, no a vzadu si miesto našiel len <b>podporný rám</b>. Kožou čalúnený volant má červené prešívanie a vyznačenú stredovú pozíciu. Centrálne umiestnený <b>6,5" displej</b> dostal upravenú športovú grafiku, naopak, pred vodičom sa už nachádza úplne nová 5" obrazovka bez rámikov. Automatická klimatizácia či navigácia Connected Navigation Plus je štandardom.</p>
      <figure>
        <img src="https://i.refresher.sk/public/martinzmartina/dec12/P90376690_highRes_mini-john-cooper-wor.jpg"/>
        <figcaption>
          <cite>https://www.press.bmwgroup.com/slovak/article/detail/T0302765SK/nové-mini-john-cooper-works-gp</cite>
        </figcaption>
      </figure>
      <p>To, že John Cooper Works GP poháňa preplňovaný <b>2-liter MINI TwinPower Turbo</b> je jasné, čo je však pozoruhodné je jeho výsledný výkon, ktorý medzigeneračne narástol o závratných 75 koní. S výkonom <b>až 225 kW / 306 koní a 450 Nm</b> <b>ide tak o najultimatívnejšie sériové MINI v histórii značky</b>, ktoré je navyše aj tým doposiaľ najrýchlejším – na stovku dokáže akcelerovať za 5,2 sekundy, zatiaľ čo maximálna rýchlosť je 265 km/h.</p>
      <p>Výhradne na predné kolesá posiela silu <b>8-stupňová športová prevodovka Steptronic</b> s integrovaným mechanickým <b>samosvorným diferenciálom</b>. Úpravami prešiel zosilnený kľukový hriadeľ, ložiska, piesty, ojnice a nový tlmič torzných kmitov s upraveným chladením. Nové vstrekovače sa nachádzajú v strede medzi ventilmi a dodávajú palivo do valcov pod tlakom až do 350 barov. </p>
      <p>Exkluzívny počin vznikne v obmedzenom počte <b>len 3000 kusov</b>, k prvým zákazníkom sa novinka dostane v marci budúceho roka. Cenu zatiaľ nepoznáme. Zaujímavosťou je pritom fakt, že novinka absolvovala <b>okruh na Severnej slučke za menej ako osem minút</b>, čo je takmer o pol minúty lepší čas, ako dosiahol jeho predchodca. </p>
      <figure>
        <a href="https://refresher.sk/77557-MINI-ukazalo-svetu-svoj-doposial-najultimatnejsi-seriovy-pocin-3000kusovu-specialitku/gallery/1">
          <img src="https://i.refresher.sk/public/martinzmartina/dec12/P90376700_highRes_mini-john-cooper-wor.jpg"/>
        </a>
        <figcaption>
          <a href="https://refresher.sk/77557-MINI-ukazalo-svetu-svoj-doposial-najultimatnejsi-seriovy-pocin-3000kusovu-specialitku/gallery/1">Zobraziť galériu 9</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/26991-MINI-Clubman-2016-Ked-MINI-uz-nie-je-mini-stylovost-a-svojskost-mu-vsak-stale-nechyba"/>
        <a href="https://refresher.sk/27369-German-Cars-Meeting-Jedinecne-stretnutie-priaznivcov-nemeckych-aut-sa-blizi-Na-co-sa-mozeme-tesit"/>
        <a href="https://refresher.sk/46819-MINI-vypusta-do-sveta-pekelny-koncept-okruhovy-John-Cooper-Works-GP-s-masivnym-bodykitom"/>
        <a href="https://refresher.sk/37945-10-najstylovejsich-automobilov-sucasnosti-ktore-su-ozdobou-ciest"/>
        <a href="https://refresher.sk/77670-Ked-kovova-gula-znicila-okno-Cybertrucku-Elon-Musk-prisiel-o-necelu-miliardu-Teraz-zverejnil-video-ktore-dokazuje-nerozbitnost"/>
        <a href="https://refresher.sk/77638-Internet-si-utahuje-z-Tesly-Cybertruck-Elon-Musk-ju-vraj-vymyslel-pocas-slavneho-fajcenia-marihuany"/>
        <a href="https://refresher.sk/77616-Tesla-Cybertruck-ma-mat-nerozbitne-skla-Rozbili-ich-uz-na-zivej-prezentacii"/>
        <a href="https://refresher.sk/77612-Elon-Musk-predstavil-Tesla-Cybertruck-s-dizajnom-obrneneho-vozidla-Ma-tri-motory-a-jazdi-na-elektrinu"/>
      </related>
    </article>
  </body>
</html>