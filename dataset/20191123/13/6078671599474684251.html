<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/rezhim-voda-selo-1618641.html"/>
    <meta property="og:site_name" content="Cross"/>
    <meta property="article:published_time" content="2019-11-23T13:25:00+00:00"/>
    <meta property="og:title" content="Пернишки села протестират срещу водния режим"/>
    <meta property="og:description" content="/КРОСС/ Жители на пернишките села Големо Бучино и Мещица недоволстват срещу въведения воден режим в община Перник, съобщава БНР. Двете села са сред най-потърпевшите, тъй като водата почти не достига до тях."/>
  </head>
  <body>
    <article>
      <h1>Пернишки села протестират срещу водния режим</h1>
      <address>
        <time datetime="2019-11-23T13:25:00+00:00">23 Nov 2019, 13:25</time>
      </address>
      <p>/КРОСС/ Жители на пернишките села Големо Бучино и Мещица недоволстват срещу въведения воден режим в община Перник, съобщава БНР. Двете села са сред най-потърпевшите, тъй като водата почти не достига до тях.</p>
      <p>Проблемът и в двете села се е появил още в началото на въведения режим. Водата не достига до високите части и живеещите там са обречени изцяло на безводие. Шести ден Бачова махала в село Големо Бучино няма вода, каза кметът Александър Александров.</p>
      <p>Резервоарът трябва да ни е поне наполовина пълен, за да има достъп до тия две махали. В момента резервоарът е около 30-40 процента и този график на подаване на вода не ни устройва, заяви кметът.</p>
      <p>Хората са гневни, отчаяни и искат поне да има някакъв режим, който да им гарантира два-три-четири часа или през ден, но да знаят откога - докога няма да имат вода, за да се изперат, да си налеят.</p>
      <p>Вълнуваме се, защото сме се върнали в пещерите, казаха протестиращите.</p>
      <p>Подобна е ситуацията и в село Мещица.</p>
      <p>Имам въпроси към отстранения директор на ВиК. Цяло лято тече по улицата над полицията. Поправят на едно място, избива над него. Това кадърност ли е? След това той обвини природата. Питам аз природата само над язовир „Студена" ли е? Какъв е този режим? В това село хората на геноцид ли са подложени? Повечето са възрастни хора, каза жителка на селото.</p>
      <p>Според действащия в момента график за село Мещица вода се пуска веднъж на 48 часа - от 18 до 5 часа сутрин. Кметът Деян Станимиров е настоял този график да бъде коригиран.</p>
      <p>Проблемът е още от месец септември, т. н. скрит воден режим в Мещица и то страдат високите части, поради причина, че не се пълни напорният резервоар, който е 500-кубиков и го пуснахме преди три години. В момента имат вода само равните части в селото, защото нашият местен водоизточник от Извор работи, каза кметът.</p>
    </article>
  </body>
</html>