<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3363001/maturant-14-o-kradji-testa-iz-matematike-resenja-mi-je-poslao-drug-sin-radnika-stamparije-prosledio-sam-ih-dalje"/>
    <meta property="og:site_name" content="kurir.rs"/>
    <meta property="article:published_time" content="2019-11-23T13:26:00+00:00"/>
    <meta property="og:title" content="MATURANT (14) O KRAĐI TESTA IZ MATEMATIKE: Rešenja mi je poslao drug, sin radnika štamparije, prosledio sam ih dalje"/>
    <meta property="og:description" content="Saslušanjem svedoka juče je u Višem sudu u Beogradu nastavljeno suđenje Igoru Stamenkoviću, mašinisti rotoštampe u Politici a.d. , koji je optužen da je u junu ove godine ukrao test iz matematike za malu maturu, a koji se inače brani sa slobode.Na prošlom ..."/>
  </head>
  <body>
    <article>
      <h6 class="kicker">pomereno polaganje zbog afere</h6>
      <h1>MATURANT (14) O KRAĐI TESTA IZ MATEMATIKE: Rešenja mi je poslao drug, sin radnika štamparije, prosledio sam ih dalje</h1>
      <address>
        <time datetime="2019-11-23T13:26:00+00:00">23 Nov 2019, 13:26</time>
      </address>
      <p>Saslušanjem svedoka juče je u Višem sudu u Beogradu nastavljeno suđenje Igoru Stamenkoviću, mašinisti rotoštampe u "Politici a.d." , koji je optužen da je u junu ove godine ukrao test iz matematike za malu maturu, a koji se inače brani sa slobode.</p>
      <p>Na prošlom pretresu Stamenković se nije pojavio zbog zdravstvenih problema, a juče je došao u sud, gde je rekao da je sposoban da prati suđenje i da je otpušten iz bolnice posle šest dana ležanja. Sud je juče saslušao četrnaestogodišnjeg L. V. koji je u sudnicu došao sa ocem M. V.</p>
      <p>- Test sam dobio preko društvenih mreža od druga, koji je sin optuženog. On mi je kazao da je to test iz matematike i ja sam ga proširio dalje. Ali, već ujutro, video sam u novinama da je test "provaljen" i da je matura otkazana, što nam je kasnije potvrđeno i u školi - rekao je svedok.</p>
      <p>Na pitanje tužioca kakav je test dobio od Stamenkovićevog sina, svedok je odgovorio da je pisan rukom.</p>
      <p>- Bio je pisan rukom, na običnom papiru. Bili su tu zadaci i mislim i rešenja - dodao je on.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3344485/sokantna-odbrana-optuzenog-kradljivca-testova-za-malu-maturu-u-wc-sam-otisao-da-povracam-i-sa-sobom-poneo-prazan-papir"/>
      </related>
      <p>Svedok kaže da, kada je dobio test, nije ga shvatio ozbiljno, jer je i pre toga, društvenim mrežama "protutnjalo" mnogo testova za polaganje male mature.</p>
      <p>- Svi učenici u školi pričali su kako mogu da nađu testove za maturu. Dobijali smo ih i širili po društvenim mrežama, ali ne znam da li su bili pravi ili lažni - rekao je on.</p>
      <p>Suđenje se nastavlja u decembru saslušanjem Stamenkovićeve supruge, sina, kao i dvojice kolega sa posla.</p>
      <p>Podsetimo, Stamenković, inače, otac tadašnjeg osmaka iz Osnovne škole "Karađorđe" u svojoj odbrani je rekao da nije kriv i da odbija optužbu u celosti. Prilikom saslušanja je priznao policiji da je tokom procesa štampanja testova za malu maturu iskoristio zastoj u radu štamparske mašine.</p>
      <p>Stamenković je, dok su drugi popravljali mašinu uzeo test iz matematike, otišao u toalet i tamo ga slikao mobilnim telefonom. U svojoj odbrani je tvrdio da iz štamparije nije uzeo test, već je izneo prazan papir kako bi ga upotrebio umesto toalet-papira.</p>
      <p>(Kurir.rs/Novosti)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3323707/pocinje-sudjenje-kradljivcu-testova-za-malu-maturu"/>
        <a href="https://www.kurir.rs/crna-hronika/3322015/kradja-testova-za-malu-maturu-sudjenje-igoru-stamenkovicu-pocinje-u-sredu"/>
        <a href="https://www.kurir.rs/crna-hronika/3292595/usvojena-zalba-branioca-osumnjicenom-za-kradju-testa-iz-matematike-ukinut-pritvor"/>
        <a href="https://www.kurir.rs/vesti/drustvo/3286515/verenik-nislijke-nevene-margetic-26-koja-je-preminula-od-gripa-ne-odustaje-od-potrage-za-istinom-necu-se-smiriti-dok-sve-ne-isteram-na-cistinu-pokrenut-disciplinski-postupak-u-hitnoj-pomoci"/>
      </related>
    </article>
  </body>
</html>