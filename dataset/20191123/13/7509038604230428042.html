<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naiz.eus/eu/actualidad/noticia/20191123/satorralaiak-donostiako-metroa-eraikitzeko-obrak-gelditzea-eskatu-du"/>
    <meta property="og:site_name" content="naiz:"/>
    <meta property="article:published_time" content="2019-11-23T13:14:00+00:00"/>
    <meta property="og:title" content="Satorralaiak Donostiako metroaren pasantea eraikitzeko obrak gelditzea eskatu du"/>
    <meta property="og:description" content="Bizilagunek behin eta berriz esan dute Donostia bezalako hiri batek ez duela metroaren beharrik, eta orain obrak hasita dauden arren ideia berberarekin jarra..."/>
  </head>
  <body>
    <article>
      <h1>Satorralaiak Donostiako metroaren pasantea eraikitzeko obrak gelditzea eskatu du</h1>
      <address><time datetime="2019-11-23T13:14:00+00:00">23 Nov 2019, 13:14</time> by <a rel="author">Nagore BELASTEGI</a></address>
      <p>
        <b>Bizilagunek behin eta berriz esan dute Donostia bezalako hiri batek ez duela metroaren beharrik, eta orain obrak hasita dauden arren ideia berberarekin jarraitzen dute. Hori dela eta, lanak gelditzea eskatu dute onuragarria baino, kaltegarria izango dela uste dutelako.</b>
      </p>
      <figure>
        <img src="https://www.naiz.eus/media/asset_publics/resources/000/657/072/news_landscape/Satorralaia.jpg"/>
        <figcaption>Satorralaia mugimenduko hamarnaka kidek elkarretaratzea egin dute. (NAIZ)</figcaption>
      </figure>
      <p>Donostiako metroaren pasantea eraikitzeko lanak duela hilabete batzuk hasi zituzten eta jada nabaritzen hasiak dira arazoak. Trafiko motela egoteaz gain, Zarautz hiribidean lubizi bat izan da eta bizilagunek uste dute obren ondorioz gertatu dela.</p>
      <p>Proiektua oraindik amaitu ez dutenez, Satorralaia bizilagunen mugimenduak elkarretaratzea egin du gaur eguerdian Artzain Onaren plazan, San Martin kaleko obren alboan, lanak eteteko eskatuz. «Gogoratu nahi dugu ere Donostian metro bat eraikitzea ez dela beharrezkoa, hiriari eragiten dioten ekintza urbanistiko erasokonerretako bat dela, ez duela justifikaziorik garraio publikoaren hobekuntzaren ikuspegitik. Aitzitik, proiektu honek Dbus –Donostiako autobusen konpainia– kaltetuko luke autoen trafikoa apenas gutxitu gabe», esan du Mikel Alvarez mugimenduko bozeramaileak.</p>
      <p>Horrekin batera azpiegitura honek bultzatzen duen hiri eredua ere zalantzan jarri dute. «Helburua da Amara-Eason, hemendik minutu gutxira oinez dagoen geltokia ezabatzea eta metro gisako azpiegitura bat hiriaren azpitik sartu, erdigunean sortzen ari diren kalte oso larriekin, eta horrekin, beraiek esaten duten bezala, 'Donostiako bihotz turistikoko garapen komertzialari euskarria' eman nahi diote». Satorralaiaren ustez, hiriak sufritzen dituen «espekulazioa eta erabateko merkantilizazioa» areagotu egingo direla.</p>
      <p>Hala, salatu dute Lakuako gobernuak abian jarri duen propaganda kanpaina. «'Topo gehiago, hiri hobea' diote. Norentzat hobea? Metroaren pasantea ez du inork eskatu, herritarren inolako parte hartzerik gabe inposatu duen egitasmo bat da», azpimarratu du Alvarezek.</p>
      <p>Lanak gelditzeko ahaleginak egiten jarraituko dute Satorralaiako kideek. Hori dela eta, euren mobilizazioetan parte hartu nahi dutenei datorren asteazkenean, azaroaren 27an, 19.00etan Amarako eskoletan egingo duten batzarrera gerturatzeko deia luzatu die bozeramaileak, bertan aurrera begira egingo dituzten ekimenen inguruan mintzatuko baitira.</p>
    </article>
  </body>
</html>