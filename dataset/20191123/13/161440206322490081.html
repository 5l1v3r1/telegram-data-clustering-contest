<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/23/arcelormittal-con-il-governo-incontro-costruttivo-2-956202.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T13:46:51+00:00"/>
    <meta property="og:title" content="Ex Ilva, ArcelorMittal: &quot;Con il governo incontro costruttivo&quot;"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">la trattativa</h6>
      <h1>Ex Ilva, ArcelorMittal: "Con il governo incontro costruttivo"</h1>
      <h2>"L'obiettivo è quello di raggiungere al più presto un accordo per una produzione sostenibile di acciaio a Taranto", fa sapere il colosso franco-indiano</h2>
      <address>
        <time datetime="2019-11-23T13:46:51+00:00">23 Nov 2019, 13:46</time>
      </address>
      <p>"L'incontro tenutosi ieri con il Presidente del Consiglio Giuseppe Conte e altri membri del Governo per discutere possibili soluzioni per gli impianti <a href="https://www.unionesarda.it/articolo/notizie_economia/2018/09/06/ilva-ok-all-assunzione-di-1-700-lavoratori-di-maio-il-miglior-acc-2-767610.html">ex Ilva</a> è stato costruttivo".</p>
      <p>Lo riporta ArcelorMittal in una nota, dopo il <a href="https://www.unionesarda.it/articolo/economia/2019/11/22/ex-ilva-faccia-a-faccia-tra-governo-e-arcelor-mittal-2-955900.html">vertice</a> di ieri con il premier sul futuro incerto degli stabilimenti, dopo l'annuncio della multinazionale di voler <a href="https://www.unionesarda.it/articolo/economia/2019/11/12/ilva-arcelormittal-deposita-l-atto-di-citazione-per-il-recesso-da-2-951774.html">recedere dal contratto di affitto</a>, preliminare alla vendita.</p>
      <p>"Le discussioni - si legge ancora nel comunicato del colosso franco-indiano - continueranno con l'obiettivo di raggiungere al più presto un accordo per una produzione sostenibile di acciaio a Taranto".</p>
      <p>Il nuovo avvio della trattativa potrebbe "congelare" le due indagini aperte nei giorni scorsi sul caso dell'ex Ilva da parte delle procure di Taranto e Milano.</p>
      <p>La prima, a carico di contro ignoti, riguarda presunte condotte illecite relative alle ipotesi di reato di distruzione di mezzi di produzione e di appropriazione indebita.</p>
      <p>Tra le accuse su cui indaga invece la procura del capoluogo lombardo ci sono quelle di distrazione di beni da fallimento, aggiotaggio informativo e omessa dichiarazione dei redditi.</p>
      <p><b>LANDINI: "L'ACCORDO NON PUO' ESSERE MODIFICATO" </b>- A commentare l'esito dell'incontro tra la società e gli esponenti del governo Conte Maurizio Landini, segretario generale della Cgil.</p>
      <p>"Il mio giudizio su ArcelorMittal - ha dichiarato il sindacalista - parte dal fatto che sta mettendo in discussione un accordo che ha firmato un anno fa e quell'accordo ha impegni ben precisi: prevede investimenti, prevede che al 2023 si mettano a posto impianti con tecnologie avanzate per arrivare a produrre prima 6 poi 8 milioni di tonnellate, non prevede licenziamenti perché alla fine di quel periodo tutti tornano a lavoro. Quello di ora é un passaggio decisivo, ognuno faccia la sua parte, ma non abbiamo intenzione di modificare un accordo che abbiamo fatto un anno fa".</p>
      <p>(Unioneonline/F)</p>
    </article>
  </body>
</html>