<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824092-na-rivnensini-zatrimali-zlodia-u-zakoni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T13:32:00+00:00"/>
    <meta property="og:title" content="На Рівненщині затримали &quot;злодія у законі&quot;"/>
    <meta property="og:description" content="Правоохоронці затримали на Рівненщині &quot;злодія в законі&quot; у кримінальному світі відомого як &quot;Тенго Пітерський&quot;."/>
  </head>
  <body>
    <article>
      <h1>На Рівненщині затримали "злодія у законі"</h1>
      <h2>Правоохоронці затримали на Рівненщині "злодія в законі" у кримінальному світі відомого як "Тенго Пітерський".</h2>
      <address>
        <time datetime="2019-11-23T13:32:00+00:00">23 Nov 2019, 13:32</time>
      </address>
      <p>Про це інформує <a href="https://mvs.gov.ua/ua/news/26264_Na_Rivnenshchini_policeyski_zatrimali_zlodiya_v_zakoni_Tengo_Piterskogo.htm">пресслужба МВС.</a></p>
      <p>"На <a href="https://www.ukrinform.ua/tag-rivnensina">Рівненщині</a> поліцейські затримали «злодія в законі» "Тенго Пітерського", - йдеться у повідомленні.</p>
      <p>За даними правоохоронців, раніше до них надійшла інформація про те, що на території України незаконно перебуває "злодій в законі", який найближчим часом збирається їхати до столиці. Встановивши ймовірний маршрут поїздки, була проведена операція для його затримання.</p>
      <figure>
        <img src="https://static.ukrinform.com/photos/2019_11/1574519224-350.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2813505-zatrimanij-u-borispoli-rosijskij-zlocinec-vtik-zpid-varti.html">Затриманий у "Борисполі" російський злочинець втік з-під варти</a>
      </blockquote>
      <p>Так, вночі 22 листопада на трасі "Київ - Чоп", неподалік міста Корець, співробітники управління стратегічних розслідувань в Рівненській області Нацполіції спільно з облуправлінням патрульної поліції та ГВ БКОЗ СБУ в Києві та Київській області затримали «злодія в законі», у кримінальному світі відомого як "Тенго Пітерський" та "Тенго Гальський".</p>
      <p>Наголошується, що надати документи 37-річний грузин не зміг, мав при собі лише підроблене водійське посвідчення. Крім того, авто, на якому пересувався Тенгіз Чарай, також мало явні ознаки підроблених номерних агрегатів.</p>
      <p>Чоловік своє перебування в Україні та поїздку до Києва охарактеризував дружнім візитом до старих друзів.</p>
      <p>За даними МВС, затриманий - 37-річний громадянин Грузії, був коронований у 2014 році в Санкт-Петербурзі. За його плечима кілька судимостей за вчинення тяжких та особливо тяжких злочинів, у тому числі за замах на вбивство.</p>
      <p>Як зазначається, упродовж останніх трьох років "Тенго Пітерський" кілька разів незаконно перетинав кордон України, за що його затримували правоохоронці з подальшим видворенням до Туреччини; останнього разу це було у жовтні 2019 року.</p>
      <p>"Попри заборону в’їзду, він вкотре незаконно потрапив до країни та був затриманий. За даними оперативників, Тенгіз Чарай мав намір налагодити контроль та перерозподіл грошових потоків, отриманих від вчинення майнових злочинів", - уточнюється у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2760404-u-kievi-zatrimali-cergovogo-zlodia-v-zakoni.html">У Києві затримали чергового "злодія в законі"</a>
      </blockquote>
      <p>Наразі співробітники управління ДМСУ в Рівненській області склали адмінпротокол за фактом порушення правил перебування в Україні і транзитного проїзду через територію України. Найближчим часом його буде видворено за межі України.</p>
      <p>Як повідомлялося, 2 жовтня в Україні вчергове було затримано кримінального авторитета "Тенго Гальського".</p>
    </article>
  </body>
</html>