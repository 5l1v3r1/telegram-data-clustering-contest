<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709485"/>
    <meta property="og:site_name" content="ישראל היום"/>
    <meta property="article:published_time" content="2019-11-23T13:56:07+00:00"/>
    <meta property="og:title" content="הכסף הקטארי חוזר לעזה"/>
    <meta property="og:description" content="ביטחוני"/>
  </head>
  <body>
    <article>
      <h1>הכסף הקטארי חוזר לעזה</h1>
      <h2>המחלוקות בין חמאס לקטארים נפתרו, לפחות זמנית, ומיליוני הדולרים יגיעו לרצועת עזה בתחילת השבוע הבא ויופנו בעיקר לפרויקטים הומניטריים של האו"ם</h2>
      <address><time datetime="2019-11-23T13:56:07+00:00">23 Nov 2019, 13:56</time> by <a rel="author" href="https://www.israelhayom.co.il/writer_articles?tid=70071" target="_blank">דין שמואל אלמס</a></address>
      <p>המחלוקות בין <a href="https://www.israelhayom.co.il/article/685121">קטאר </a>לבין <a href="https://www.israelhayom.co.il/article/709445">חמאס</a> הוצבו, בשלב זה, בצד – והכסף הקטארי צפוי לחזור לרצועת עזה בשבוע הקרוב. לפי דיווחים פלשתיניים מהימנים שפורסמו היום (שבת), סגן השגריר הקטארי, חאלד אל-חרדאן, צפוי להיכנס לרצועת עזה מחר ולהתחיל בחלוקת הכסף ביום שני.</p>
      <p>כניסתו הצפויה של אל-חרדאן תתרחש על רקע <a href="https://www.israelhayom.co.il/article/709449">סכסוכים</a> לא פשוטים בין השגריר הקטארי מוחמד אל-עמאדי לבין הנהגת חמאס ברצועת עזה, בעקבות התנהלותם. מוקדם יותר החודש, העיתון הלבנוני "אל-אח'בר" אף דיווח כי אל-עמאדי אמר לחמאס: "יהיה לנו קשה להמשיך את המענקים בשנה הבאה", אך נראה שבשלב זה נמצא הפתרון עם כניסתו של אל-חרדאן.</p>
      <p>המענק השגרתי כולל 15 מיליון דולר, שמתוכו מיליונים רבים מופנים למיזמים תעסוקתיים של האו"ם – Cash For Work, 150-100 אלף דולר למשפחות נזקקות, כספים נוספים לשירותים ציבוריים נוספים ברצועה, וחלק משמעותי לצורך רכישת דלקים לבתי החולים. את חלוקת ה-100 דולר למשפחות נזקקות צפוי אל-חרדאן לבצע באמצע השבוע.</p>
      <figure>
        <img src="https://www.israelhayom.co.il/sites/default/files/u55079/WhatsApp%20Image%202019-11-23%20at%2013.17.45%20%281%29.jpeg"/>
      </figure>
      <p>
        <b>בכירי החמאס בטקס הנחת אבן הפינה לבית החולים ברפיח</b>
      </p>
      <p>הבוקר הגיעה הנהגת חמאס, בהובלת ראש הלשכה המדינית אסמעיל הנייה, לטקס הנחת אבן הפינה של בית חולים חדש שבנייתו החלה ברפיח. "אני רוצה לברך מכל הלב את אזרחי רפיח עם תחילתה של הגשמת החלום בדמות בית החולים", אמר הנייה בטקס, "אני מעוניין להודות לכל מי שתרם לתחילת ההישג הרפואי הזה עבור רפיח בפרט ורצועת עזה ככלל. בעבר קיבלנו כל מיני הבטחות לבניית בית החולים ברפיח, אך ההתפתחויות בשטח מנעו זאת".</p>
      <p>עלות השלב הראשון של הבנייה צפויה לעמוד על 7-5 מיליון דולר. "אני מבטיח לתושבי רפיח שלא נחסוך כל מאמץ כדי להשלים את בניית בית החולים", הוסיף הנייה, "אני מקווה שהבנייה תושלם ברמה הגבוהה ביותר". עם השלמת בנייתו, בית החולים החדש יצטרף לבית החולים אבו יוסף אל-נג'אר בעיר ומיועד לתת מענה רפואי למצב הבעייתי בדרום הרצועה, כשמרבית בתי החולים הקרובים מרוכזים בחאן-יונס. "אני מברך את אנשי משרד הבריאות על ההישג", סיכם הנייה את דבריו.</p>
    </article>
  </body>
</html>