<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ble-advart/71853291"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T13:59:48+00:00"/>
    <meta property="og:title" content="Ble advart!"/>
    <meta property="og:description" content="Få er røffere mot seg selv på trening enn Didrik Tønseth. Det gir Norge enda en vinnerkandidat. I hvert fall i langrenn."/>
  </head>
  <body>
    <article>
      <h1>Ble advart!</h1>
      <h2>Få er røffere mot seg selv på trening enn Didrik Tønseth. Det gir Norge enda en vinnerkandidat. I hvert fall i langrenn.</h2>
      <address><time datetime="2019-11-23T13:59:48+00:00">23 Nov 2019, 13:59</time> by <a rel="author">Esten O. Sæther KOMMENTAR</a></address>
      <p><b>BARE</b> for noen uker siden <a href="https://www.dagbladet.no/sport/ingebrigtsen-vant-stjerneduellen-mot-tonseth/71703261">imponerte</a> Didrik Tønseth i joggesko under terreng-NM med å følge Henrik Ingebrigtsen nesten til mål. Etterpå ble han <a href="https://www.dagbladet.no/sport/ingebrigtsen-advarer-tonseth/71704850">advart </a>av eldstebror Ingebrigtsen om at nivået i terrengløp var så høyt at det for en langrennsløper ikke bare var å stille opp i <a href="https://www.nrk.no/sport/ingebrigtsen-brodrene-dropper-em-i-terrenglop-1.14748494">EM</a> om to uker med store ambisjoner. Så tok kondisjonssterke Didrik i stedet fram skiene igjen og <a href="https://www.dagbladet.no/sport/tonseth-slo-klaebo-sundby-over-to-minutter-bak/71853024">utklasset</a> et svært sterkt felt på 15 km klassisk på Beitostølen.</p>
      <p>Seieren hans i dag er en prestasjon i verdensklasse, og det er der han hører hjemme.</p>
      <p>I langrenn; altså.</p>
      <p><b>EN</b> uke før fredagens Verdenscup-start i finske Ruka, var det bare fem kandidater til sammenlagtseieren i vinterens viktigste konkurranse: tittelforsvarer Johannes Høsflot Klæbo, en enda sterkere Emil Iversen, de formidable russerne Aleksandr Bolsjunov og Sergej Ustjugov , samt Iivo Niskanen; det finske kondisjonsfenomenet som de siste sesongene har skaffet seg betraktelig bedre friteknikk. Nå kan du plusse på <i>en</i> til:</p>
      <figure>
        <img src="https://dbstatic.no/71853465.jpg?imageId=71853465&amp;width=512&amp;height=308"/>
        <figcaption><b>RETT BAK:</b> Didrik Tønseth fulgte Henrik Kristoffersen helt inn under NM i terrengløp sist måned. Foto: Tore Meek / NTB scanpix Vis mer</figcaption>
      </figure>
      <ul>
        <li>28-åringe Didrik Tønseth går mot sin beste sesong noensinne.</li>
      </ul>
      <p>Og treningen bak framgangen er helt rå.</p>
      <p><b>DIDRIK</b> utvider tilsynelatende standardbegrepet «flink jente» for de som med disiplin får til det meste. Han er landslagets flinke gutt; alltid forberedt, topp konsentret og nøyaktig i gjennomføringen av de ekstreme treningsoppgavene:</p>
      <ul>
        <li>Med Martin Johnsrud Sundby ute som fast deltaker på landslagssamlingene, er det ingen som har lengre arbeidsdager og hardere økter enn Tønseth.</li>
      </ul>
      <p>Men der stopper inntrykket av en pliktoppfyllende utøver som gjør som han får beskjed om. Didrik Tønseth er den i gruppa som utfordrer trener Eirik Myhr Nossum mest i treningsarbeidet; som krever faglig innsikt, troverdige forklaringer og stadig fornyelse.</p>
      <p><b>DET</b> trykket gir resultater. Utviklingen hans i fristil og i staking, har vært sensasjonell. Den engang spinkle løperen har jobbet seg fram til å bli en effektiv fartsmaskin uansett stilart. Han mangler fortsatt noen kilo til å hevde seg i sprint, men har uansett skaffet seg allsidighet til å kunne vinne mini-tourer,</p>
      <p>Da Didrik før sist sesong endelig fikk orden på de ernæringsproblemene som lenge ødela stabiliteten, kom den første jevne vinteren. Det ga et flott VM og <a href="https://no.wikipedia.org/wiki/Verdenscupen_i_langrenn_2018/19#Menn_2">5. plass sammenlagt</a> i verdenscupen.</p>
      <p>Nå er han i posisjon for enda et steg.</p>
      <p><b>DETTE</b> åpningsrennet var et godt eksempel på framgangen. Selv om Johannes Høsflot Klæbo slo flott tilbake etter <a href="https://www.dagbladet.no/sport/han-blir-aldri-raskere/71850317">missen</a> på fredagens sprint, viste avstanden på nesten tjue sekunder nivået til vinneren. Her var farten så høy at Tønseth ville ha vært i nærheten av de to vanligvis suverene klassikerene Iivo Niskanen og Aleksandr Bolsjunov.</p>
      <p>Det å utligne avstanden til de to beste, har vært målet for landslaget helt siden våre gutter ble fragått på 5-mila i OL 2018. VM-gullet på 15 km klassisk til Martin Johnsrud Sundby kom herlig overraskende i sluttfasen av en imponerende karriere , men var nok ikke representativt for det egentlige nivået på den tradisjonelle stilarten med de nye stakeforbudssoner.</p>
      <p>Med en enda bedre Tønseth, er det lov å tro at norsk herrelangrenn kan konkurrere jevnt med de to sterkeste klassikerne igjen. Og det før fem år yngre Klæbo har fått full effekt av den bevisste langsiktige <a href="https://www.dagbladet.no/sport/klaebo-overrasker---ekstraordinaert/71734635">satsingen</a> på å få større kapasitet.</p>
      <p><b>DET</b> er nettopp den stadige utviklingen av nye internasjonale toppløpere som viser styrken både i den norske bredden og den norske tenkningen om tålmodig utvikling.</p>
      <p>Med sprintvinner Erik Valnes (født 1996) på en flott 7. plass på 15 km, drar Norge med en svært spennende nyutviklet landslagsløper til Ruka. Like interessant er <a href="https://www.dagbladet.no/sport/supertalentet-far-ikke-ga-verdenscupapningen/71852959">strategien</a> med å la unge Helene Marie Fossesholm få lov til å bruke tid før hun satser på verdenscupen.</p>
      <p>18-åringens pallplass på dagens 10 km etter Therese Johaug og Heidi Weng, var helt forventet. Så solid er allerede denne juniorløperen, men så solid er også Norge som langrennsnasjon at hun får muligheten til å bli ferdig med <a href="https://www.dagbladet.no/sport/supertalentet-far-ikke-ga-verdenscupapningen/71852959">skole</a> før noen legger mer press på henne i sporet.</p>
      <p>Norsk langrenn har tid og talent nok til å tenke helhetlig.</p>
      <p>Det viser virkelig nivået.</p>
    </article>
  </body>
</html>