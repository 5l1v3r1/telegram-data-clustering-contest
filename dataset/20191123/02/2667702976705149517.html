<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-utile-23508698-utile-studiul-rmn-care-arata-cum-functioneaza-oamenii-doar-jumatate-creier-intampla-corpul-tau-daca-mananci-terci-ovaz-fiecare-utile-studiul-rmn-care-arata-cum-functioneaza-oamenii-doar-jumatate-creie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T02:44:00+00:00"/>
    <meta property="og:title" content="Utile: Studiul RMN care arată cum funcționează oamenii cu doar o jumătate de creier; Ce se întâmplă în corpul tău dacă mănânci terci de ovăz în fiecare zi?"/>
    <meta property="og:description" content="Vitamina esențială pentru lupta împotriva bolii Alzheimer. Menține sănătatea sistemului nervos și previne îmbătrânirea prematură a creierului... Primii pacienţi umani trataţi asupra"/>
  </head>
  <body>
    <article>
      <h1>Utile: Studiul RMN care arată cum funcționează oamenii cu doar o jumătate de creier; Ce se întâmplă în corpul tău dacă mănânci terci de ovăz în fiecare zi?</h1>
      <address><time datetime="2019-11-23T02:44:00+00:00">23 Nov 2019, 02:44</time> by <a rel="author">Lupu Vlad-Andrei</a></address>
      <p><b>Vitamina esențială pentru lupta împotriva bolii Alzheimer.</b> Menține sănătatea sistemului nervos și previne îmbătrânirea prematură a creierului. Un nivel ridicat de vitamina B12 încetinește procesele de îmbătrânire ale creierului, potrivit unui nou studiu. Dr. Babak Hooshmand, de la Centrul pentru Cercetarea Alzheimerului, Karolinska Institutet, Stockholm, Suedia, și colegii săi au descoperit că scăderea în volum a creierului s-a produs mai lent în cazul indivizilor cu un nivel mai crescut de B12. Vitamina B12 este esenţială în organismul uman. Ea ajută la dezvoltarea sistemului nervos şi la menţinerea sănătăţii lui, a producţiei de ADN şi a formării de celule roşii din sânge, conform <a href="https://www.doctorulzilei.ro/vitamina-esentiala-pentru-lupta-impotriva-bolii-alzheimer-mentine-sanatatea-sistemului-nervos-si-previne-imbatranirea-prematura-a-creierului/">DoctorulZilei.ro</a>. <br/><b><br/></b><b>Primii pacienţi umani trataţi asupra cărora s-a folosit CRISPR au o evoluţie pozitivă.</b> În primele studii clinice în care CRISPR a fost folosit au luat parte pacienţi cu boli de sânge. Oficialii Vertex Pharmaceuticals şi CRISPR Therapeutics au anunţat că acei pacienţi care fac parte din primele teste clinice în care tehnica de editare genetică CRISPR a fost folosită asupra oamenilor prezintă o evoluţie pozitivă. Cele două companii derulează două studii, în paralel, în care folosesc CRISPR. În primul studiu, desfăşurat în Germania, cercetătorii au editat genele unor pacienţi care sufereau de beta-talasemie, o maladie care influenţează tipul şi cantitatea de hemoglobină pe care organismul o produce. În cel de al doilea studiu clinic, desfăşurat în Statele Unite ale Americii, pacienţii au fost trataţi de scilemie, scrie <a href="https://www.descopera.ro/stiinta/18601100-primii-pacienti-umani-tratati-asupra-carora-s-a-folosit-crispr-au-o-evolutie-pozitiva">Descoperă.ro</a>. <br/><b><br/></b><b>Toate formele de tuse sunt chinuitoare, dar se calmează cu tinctură din ace de brad.</b> Iarna și-a făcut prezența în viața noastră și aerul său rece ne pătrunde nestingherit în plămâni. Toate formele de tuse sunt chinuitoare. Totuși, dintre diversele remedii folosite pentru calmarea acceselor de tuse s-a constatat că tinctura preparată din ace de brad este benefică, chiar și pentru tusea convulsivă. În lumea monahală, călugării folosesc o rețetă proprie de tinctură, preparată din ace de brad, iar acest remediu s-a constatat că liniștește accesele de tuse și este de mare ajutor chiar și pentru tusea convulsivă. Mai mult, tinctura din ace de brad este singurul leac ce tratează cu succes și tusea tabagică, se arată în articolul <a href="https://www.click.ro/utile/sanatate/toate-formele-de-tuse-sunt-chinuitoare-dar-se-calmeaza-cu-tinctura-din-ace-de-brad">Click.ro</a>. <br/><b><br/></b><b>Studiul RMN care arată cum funcționează oamenii cu doar o jumătate de creier.</b> Corpul uman poate funcționa în condiții extrem de dure, iar acum cercetătorii ne arată cum poate face asta cu doar jumătate de creier. Un nou studiu pe persoanele cărora le lipsesc jumătăți ale creierului ne arată cum este posibil acest lucru. Astfel, se poate observa capacitatea remarcabilă a creierului uman de a funcționa chiar și atunci când părți ale acestuia sunt absente. În primul rând, oamenii de știință au observat că activitatea cerebrală a pacienților care au suferit operația de hemisferectomie este extrem de similară cu cea a persoanelor cărora nu le lipsește nicio porțiune din creier, relatează <a href="https://playtech.ro/2019/studiul-rmn-care-arata-cum-functioneaza-oamenii-cu-doar-o-jumatate-de-creier/">Playtech.ro</a>. <br/><b><br/></b><b>Ce se întâmplă în corpul tău dacă mănânci terci de ovăz în fiecare zi?</b> Efectele sunt nebănuite. Ovăzul are un conţinut foarte ridicat de fibre, care favorizează digestia optimă. După cum se combină rapid cu lichidele din tractul intestinal, fibrele îşi cresc şi volumul până la dublul mărimii iniţiale. Astfel, după ce consumi terci de ovăz fulgii vor începe să-şi mărească volumul în stomac, lăsând mult mai puţin spaţiu pentru alte alimente. Dacă vei decide să mănânci terci de ovăz în fiecare zi vei observa că numărul de gustări pe care le iei între mese se va reduce şi în acest mod vei diminua şi totalul de calorii la nivel de zi. Nu vei mai acumula kilograme în plus în permanenţă, notează <a href="https://clickpentrufemei.ro/ce-se-intampla-in-corpul-tau-daca-mananci-terci-de-ovaz-in-fiecare-zi-efectele-sunt-nebanuite/a19177028">Click pentru Femei.ro</a>.</p>
    </article>
  </body>
</html>