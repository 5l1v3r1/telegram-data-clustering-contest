<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914844"/>
    <meta property="og:site_name" content="Dnevnik"/>
    <meta property="article:published_time" content="2019-11-23T02:45:00+00:00"/>
    <meta property="og:title" content="Toyota C-HR: Najatraktivnejši in najdolgočasnejši hkrati"/>
    <meta property="og:description" content="Po treh (uspešnih) letih je atraktivni Toyotin športni terenec C-HR doživel prenovo, ki se je bolj kot zunanje oblike dotaknila njegovega jedra. Pri nas bo naprodaj že decembra."/>
  </head>
  <body>
    <article>
      <h1>Toyota C-HR: Najatraktivnejši in najdolgočasnejši hkrati</h1>
      <address><time datetime="2019-11-23T02:45:00+00:00">23 Nov 2019, 02:45</time> by <a rel="author">Matjaž Terzič</a></address>
      <p>
        <b>Po treh (uspešnih) letih je atraktivni Toyotin športni terenec C-HR doživel prenovo, ki se je bolj kot zunanje oblike dotaknila njegovega jedra. Pri nas bo naprodaj že decembra.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/22/1222393.jpg"/>
        </figure>
        <figure>
          <img src="https://www.dnevnik.si/i/ag/2019/11/22/1222395.jpg"/>
        </figure>
        <figure>
          <img src="https://www.dnevnik.si/i/ag/2019/11/22/1222396.jpg"/>
          <figcaption>Toyota C-HR je s prenovo na sredini življenjskega cikla na prvi pogled doživela malo sprememb, te pa se bolj občutijo, ko se z avtomobilom bolje spoznate.<cite>Foto: Toyota</cite></figcaption>
        </figure>
        <figure>
          <img src="https://www.dnevnik.si/i/ag/2019/11/22/1222397.jpg"/>
        </figure>
        <figure>
          <img src="https://www.dnevnik.si/i/ag/2019/11/22/1222398.jpg"/>
          <figcaption>C-HR tudi pri zadku ostaja domala enak predhodniku, v notranjosti pa je več mehkih materialov in predvsem uporabniku prijaznejši info-zabavni sistem.<cite>Foto: Matjaž Terzič</cite></figcaption>
        </figure>
        <figure>
          <img src="https://www.dnevnik.si/i/ag/2019/11/22/1222399.jpg"/>
        </figure>
      </slideshow>
      <p>Toyota je ena tistih znamk, ki svojim štirikolesnikom najpogosteje namenijo lepa, besedna, »prava« imena. Z redkimi izjemami. Ki jih je včasih na prvi pogled kar težko razumeti. Na primer: C-HR. Ker je številne svoje avtomobile s kombinacijo treh črk večkrat poimenovala tudi Honda (denimo CR-V, HR-V, FR-V, CR-Z), niti ni bilo čudno, ko nas je znanec ob omembi, da odhajamo na predstavitev prenovljenega C-HR, pobaral, češ, katera honda je že to. No, pa se nato vendarle spomnil, da gre za toyoto, in ji že naslednji hip za nameček nadel celo naziv »najlepše toyote 'ever'«. Torej najlepše toyote sploh, kadarkoli! No, sami ne bi sodili tako na hitro, je pa z izjemo morda supre C-HR trenutno tudi za naš okus najatraktivnejša toyota v prodajni ponudbi te japonske znamke.</p>
      <p>Kar je neke vrste paradoks – najatraktivnejši avto ima najdolgočasnejše ime. Pri čemer pa ima tudi slednje nekaj »olajševalnih« okoliščin. Prva je, da črke C-HR predstavljajo kratico za »coupe high rider«, ki dobro opiše njegovo zunanjo podobo, druga pa denimo, da to pri kupcih ni igralo kakšne bistvene vloge, kar je klofuta tistim, ki trdijo, da je ime ključnega pomena za uspešnost avtomobila. C-HR je namreč v vseh pogledih prodajna uspešnica, ob tem pa je kar 68 odstotkov strank, ki jih je privabil, z njim tudi prvič poseglo po Toyotinem štirikolesniku. Pri čemer ne preseneča, da je bila atraktivna oblika glavni razlog nakupa pri 43 odstotkih kupcev. Kakorkoli, po treh uspešnih letih so C-HR namenili (manjšo) prenovo. Pri čemer se beseda v oklepaju nanaša na notranjo in zunanjo podobo, kar pa je povsem logično, saj potrebe po kakšnih večjih posegih tam res ni bilo. Še najopaznejša razlika na zunaj je ta, da so meglenke prestavili na skrajni rob odbijača, s čimer avto deluje širši, nov je tudi dizajn platišč, v notranjosti pa je malce več kakovostnih mehkih materialov, ki pa jih že doslej ni manjkalo. No, večje pa so spremembe pri, recimo temu, vsebini vozila.</p>
      <p>C-HR bo tako poleg z znanima 1,2-litrskim bencinskim motorjem s 85 kilovati (116 KM), s katerim je na voljo z dvo- ali štirikolesnim pogonom, in hibridnim sklopom 1,8-litrskega bencinarja in elektromotorja s sistemsko močjo 90 kW (122 KM), s katerim je na voljo samo s pogonom na prednji kolesi, po novem naprodaj tudi z močnejšim hibridnim sistemom, ki ga sestavljata 2-litrski bencinar in elektromotor s sistemsko močjo 135 kW (184 KM). In ta avtomobilu dejansko vdahne novo življenje, z njim je C-HR dobil še tisto, kar mu je doslej manjkalo. Resda je tudi z močnejšim hibridom na voljo zgolj s pogonom na prednji kolesi, a velika večina kupcev tudi v tem segmentu štirikolesnega že dolgo ne išče več. Skratka, testne vožnje na precej razgibanih cestah okoli portugalske prestolnice so dokazale, da je z omenjenim motorjem C-HR avto, ki se lahko kosa tudi s prestižnejšimi tekmeci. Tudi z večkrat kritiziranim, a vedno boljšim brezstopenjskim menjalnikom je namreč odziven, dinamičen in zdaj resnično že zelo tih in uglajen. Volanski mehanizem je, tako kot pri vseh novejših toyotah, precej odziven in neposreden, tisto, kar se C-HR v primerjavi s sorodniki novejših generacij vseeno pozna in hkrati dokazuje, da je šlo vendarle »zgolj« za prenovo, pa je položaj za volanom. Če si namreč v novejših corolli, camryju in RAV4 zdaj tudi z našimi 190 centimetri višine nemudoma nastavimo idealnega, v C-HR še naprej pogrešamo, da volanskega obroča ni mogoče premakniti višje niti voznikovega sedeža nižje ali pa kar oboje hkrati. Verjamemo pa, da že malce nižji teh težav nimajo.</p>
      <p>Manjše spremembe so avtu sicer dodale tri centimetre dolžine (zdaj 4,39 metra), medosna razdalja (2,64 metra) in z njo prostornost v kabini (zadaj je prostora več, kot bi si mislili na prvi pogled, a za glave nadpovprečno visokih vseeno premalo) pa sta ostali na enaki ravni. Do litra enako zmogljiv je tudi prtljažnik (377 litrov), ko smo že omenjali voznike, pa dodajmo, da bodo ti znali ceniti precej bolj odziven zaslon info-zabavnega sistema, ki so mu namesto integriranih »na dotik« dodali nekaj pravih, fizičnih gumbov. In priznali, da je z njimi upravljanje vseh mogočih funkcij enostavnejše, hitrejše in predvsem varnejše. Kar uporabniki poudarjamo že vseskozi, zato lahko Toyoti, ki je po našem vedenju prva, ki je storila tovrsten korak nazaj, rečemo le klobuk dol. In izrazimo prepričanje, da ji bodo sledili tudi številni drugi…</p>
      <p>Prenovljeni C-HR bo k nam zapeljal v začetku decembra, najugodnejši pa bo stal 19.990 evrov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914153/magazin/svet-vozil/zapletena-mesanica-brez-prevoda"/>
        <a href="https://www.dnevnik.si/1042914151/magazin/svet-vozil/rdecesiva-futuristicna-posast"/>
      </related>
    </article>
  </body>
</html>