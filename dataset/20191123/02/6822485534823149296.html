<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901131.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T02:29:00+00:00"/>
    <meta property="og:title" content="متقاضیان گازسوز کردن خودروها بخوانند"/>
    <meta property="og:description" content="به گزارش ایسنا، متقاضیان برای گازسوز کردن خودروها می‌توانند به سامانه جامع اطلاعات خودروهای دوگانه‌سوز (NGVI.IR) مراجعه کنند و از طریق زبانه تبدیل خودروها، برای ثبت‌نام تبدیل خودروی خود اقدام کنند. در مدت یک هفته از طرف این اتحادیه پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند."/>
  </head>
  <body>
    <article>
      <h1>متقاضیان گازسوز کردن خودروها بخوانند</h1>
      <address>
        <time datetime="2019-11-23T02:29:00+00:00">23 Nov 2019, 02:29</time>
      </address>
      <p>متقاضیان گازسوز کردن خودروها برای ثبت‌نام باید به سامانه NGVI.IR مراجعه کنند و طبق اعلام، حداکثر ظرف مدت دو ماه آینده به همه درخواست‌ها رسیدگی می‌شود.</p>
      <p>به گزارش ایسنا، متقاضیان برای گازسوز کردن خودروها می‌توانند به سامانه جامع اطلاعات خودروهای دوگانه‌سوز (NGVI.IR) مراجعه کنند و از طریق زبانه تبدیل خودروها، برای ثبت‌نام تبدیل خودروی خود اقدام کنند. در مدت یک هفته از طرف این اتحادیه پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند.</p>
      <p>طبق اعلام رئیس اتحادیه سوخت‌های جایگزین روزانه ۳۰ هزار تقاضا برای گازسوز کردن خودروها هم‌زمان با اجرای طرح سهمیه‌بندی بنزین دریافت می‌شود.</p>
      <p>بنا بر اعلام وزارت نفت، علی محمودیان با اشاره به افزایش گسترده حجم تقاضا برای گازسوز کردن خودروها هم‌زمان با اجرای طرح سهمیه‌بندی بنزین تا مرز دریافت روزانه ۳۰ هزار تقاضا در سامانه گفته است: اولویت تبدیل خودروها با افرادی است که زودتر در سامانه ثبت‌نام کرده‌اند و لازم است متقاضیان تبدیل هرچه زودتر درخواست خود را ثبت کنند.</p>
      <p>
        <b>قیمت تجهیزات سی‌ان‌جی و هزینه تبدیل افزایش نمی‌یابد</b>
      </p>
      <p>محمودیان هزینه تبدیل خودروها به دوگانه‌سوز را بسته به کیفیت کیت، نوع خودرو و سایز مخزن به‌صورت میانگین ۲.۵ تا ۴.۵ میلیون تومان اعلام کرد و اطمینان خاطر داد: این رقم ثابت است و به هیچ وجه در روزهای آینده شاهد افزایش قیمت تجهیزات و هزینه نصب نخواهیم بود.</p>
      <p>
        <b>فقط به مراکز مجاز مراجعه کنید</b>
      </p>
      <p>وی همچنین با اشاره به لزوم گازسوز کردن خودروها از طریق سامانه جامع اطلاعات خودروهای دوگانه‌سوز (NGVI.IR) و مراکز مجاز تبدیل تاکید کرد: مردم به‌منظور دریافت خدمات و محصولات با کیفیت و قیمت مناسب و نیز تامین ایمنی خود و خانواده از مراجعه به مراکز و کارگاه‌های غیرمجاز تبدیل خودروها خودداری کنند.</p>
      <p>بنا بر اعلام، قطعات و تجهیزات موردنیاز این صنعت کاملا بومی‌سازی شده و با توجه به افزایش تعداد تقاضاها، هم‌اکنون کارخانجات تولید تجهیزات موردنیاز این صنعت ظرفیت تولید خود را افزایش داده است و به‌صورت شبانه‌روزی و دو شیفته کار می‌کنند.</p>
      <p>تبدیل خودروها به گازسوز تحت نظارت وزارت صنعت، معدن و تجارت (صمت) و سازمان استاندارد انجام می‌شود، هم‌اکنون ۲۵۰ واحد کارگاهی مجاز در کشور آماده خدمات‌رسانی به هم‌وطنان هستند که با احتساب ۱۳۰ واحد در حال ساخت، تا یک ماه آینده این تعداد به ۳۸۰ واحد افزایش خواهد یافت.</p>
      <p>
        <b>مصرف سی‌ان‌جی در کشور روزانه ۲ میلیون مترمکعب افزایش یافت</b>
      </p>
      <p>تاکنون به‌طور میانگین روزانه ۱۹ میلیون مترمکعب گاز طبیعی فشرده (سی‌ان‌جی) در جایگاه‌های عرضه سی‌ان‌جی کشور توزیع می‌شد که این رقم با اعلام طرح سهمیه‌بندی بنزین و هم‌زمان با اجرای این طرح به‌طور میانگین به روزانه ۲۱ میلیون مترمکعب رسیده است.</p>
      <p>در این باره همچنین مدیر طرح سی‌ان‌جی شرکت ملی پخش فرآورده‌های نفتی از افزایش روزانه ۲ میلیون مترمکعبی مصرف سی‌ان‌جی در کشور هم‌زمان با اجرای طرح مدیریت مصرف سوخت خبر داده و گفته است: پیش‌بینی می‌کنیم مصرف سی‌ان‌جی در کشور با اجرای این طرح به روزانه ۲۴ میلیون مترمکعب برسد.</p>
      <p>حسن قلی‌پور  با اشاره به اینکه خودروهای دوگانه‌سوز اکنون امکان استفاده از سهمیه بنزین خود را هم دارند، افزود: پیش‌بینی ما این است که با اتمام سهمیه بنزین ماهانه، مقدار مصرف سی‌ان‌جی در کشور، حدود ۲ میلیون مترمکعب دیگر افزایش یابد.</p>
      <p>مدیر طرح سی‌ان‌جی شرکت ملی پخش فرآورده‌های نفتی با اشاره به اینکه زمان فعلی برای پیش‌بینی دقیق زود است و امیدواریم تا پایان آذرماه بتوانیم مقدار دقیق این افزایش را اعلام کنیم، گفت: پیش‌بینی ما این است که میزان مصرف سی‌ان‌جی در کشور به حدود روزانه ۲۴ میلیون مترمکعب برسد.</p>
      <p>طبق اعلام وزارت نفت، با افزایش تعداد جایگاه‌های عرضه سی‌ان‌جی در سطح کشور، هم‌اکنون ظرفیت مناسبی به لحاظ عرضه سی‌ان‌جی به خودروها در کشور وجود دارد.</p>
      <p>هم اکنون ۲ هزار و ۴۷۲ جایگاه عرضه سی‌ان‌جی در سطح کشور فعال‌ هستند که از این تعداد ۲۳ جایگاه در استان تهران آماده خدمات‌رسانی به هموطنان است.</p>
      <p>بر پایه طرح مدیریت مصرف سوخت کشور، قیمت بنزین سهمیه‌بندی برای وسایل نقلیه لیتری ۱۵۰۰ تومان و قیمت آزاد آن لیتری ۳ هزار تومان است. کنترل مصرف سوخت با توجه به میانگین بالای مصرف سوخت در کشور، افزایش توان صادرات، مبارزه با قاچاق سوخت و اختصاص منابع حاصل از مدیریت مصرف به مردم به ویژه اقشار ضعیف و کم‌درآمد به‌صورت مستقیم و نیز کاهش آلودگی هوا در کلانشهرها و شهرها  از جمله اهداف  اجرای این طرح اعلام شده است.</p>
    </article>
  </body>
</html>