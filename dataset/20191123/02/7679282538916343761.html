<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-shiv-sena-leader-sanjay-raut-tweet-on-the-politics-of-maharashtra-the-person-on-whom-world-is-laughing-how-create-history-2863915.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T02:15:33+00:00"/>
    <meta property="og:title" content="महाराष्ट्र की राजनीति पर संजय राउत का ट्वीट, जिस-जिस पर जग हंसा है, उसी ने..."/>
    <meta property="og:description" content="शिवसेना-राष्ट्रवादी कांग्रेस पार्टी (एनसीपी)-कांग्रेस की दो घंटे लंबी चली महत्वपूर्ण बैठक शुक्रवार शाम को समाप्त हुई, जिसमें शिवसेना अध्यक्ष उद्धव ठाकरे से महाराष्ट्र के मुख्यमंत्री पद को स्वीकार..."/>
  </head>
  <body>
    <article>
      <h1>महाराष्ट्र की राजनीति पर संजय राउत का ट्वीट, जिस-जिस पर जग हंसा है, उसी ने...</h1>
      <address><time datetime="2019-11-23T02:15:33+00:00">23 Nov 2019, 02:15</time> by <a rel="author">नई दिल्ली, लाइव हिन्दुस्तान टीम</a></address>
      <p>शिवसेना-राष्ट्रवादी कांग्रेस पार्टी (एनसीपी)-कांग्रेस की दो घंटे लंबी चली महत्वपूर्ण बैठक शुक्रवार शाम को समाप्त हुई, जिसमें शिवसेना अध्यक्ष उद्धव ठाकरे से महाराष्ट्र के मुख्यमंत्री पद को स्वीकार करने का आग्रह किया गया। शनिवार को तीन दलों के बीच दोबारा बैठक होगी जिसमें कई और मुद्दों पर बातचीत होने की संभावना है। वहीं संजय राउत ने महाराष्ट्र के राजनीति के बदले स्वरूप को लेकर ट्वीट किया है। </p>
      <p>शिवसेना प्रवक्ता संजय राउत ने ट्वीट करके कहा है कि जिस-जिस पर ये जग हंसा है, उसी ने इतिहास रचा है। संजय राउत ने शुक्रवार को कहा कि शिवसेना को भगवान इंद्र के सिंहासन का प्रस्ताव मिले तब भी वह भाजपा के साथ नहीं आएगी। राउत ने संवाददाताओं से कहा कि कांग्रेस और राकांपा के साथ वाला त्रिदलीय गठबंधन जब सत्ता में आएगा तब महाराष्ट्र के मुख्यमंत्री का पद उनकी पार्टी को ही मिलेगा। अटकलें थी कि भाजपा मुख्यमंत्री पद शिवसेना के साथ साझा करने को तैयार है। इस बारे में सवाल पर राउत ने कहा, ''प्रस्तावों के लिए वक्त अब खत्म हो चुका है। महाराष्ट्र की जनता शिवसेना प्रमुख उद्धव ठाकरे को मुख्यमंत्री बनते देखना चाहती है। </p>
      <p><b>शिवसेना का सफर</b><br/>19 जून 1966 को बाला साहेब ठाकरे ने शिवसेना की स्थापना की<br/>1989 लोकसभा-विधानसभा चुनाव भाजपा के साथ मिलकर लड़ा<br/>1995 के बीच शिवसेना-भाजपा की महाराष्ट्र में सरकार रही<br/>1998 में भाजपा के साथ मिलकर गठबंधन बनाया<br/>1999 से 2014 तक दोनों दल विपक्ष में रहे<br/>2004 उद्धव ठाकरे को शिवसेना की कमान<br/>2005 राज ठाकरे ने शिवसेना को अलविदा कहा<br/>2012 बाला साहेब ठाकरे का निधन<br/>2014 सीट बंटवारे को लेकर गठबंधन टूटा, बाद में मिलकर सरकार बनाई<br/>2018 जनवरी में शिवसेना ने भाजपा से रिश्ता तोड़ा<br/>2019 फरवरी में फिर दोनों दल एक साथ आए<br/>2019 अक्तूबर में दोनों ने साथ मिलकर चुनाव लड़ा<br/>2019 नवंबर में शिवसेना भाजपा से फिर अलग हुई</p>
      <p>
        <b>उद्धव ठाकरे की जीवन यात्रा    </b>
      </p>
      <p>महाराष्ट्र की राजनीति के शिखर पुरूष रहे शिवसेना संस्थापक बाल केशव (बालासाहेब) ठाकरे के घर 27 जुलाई, 1960 को जन्में उद्धव ठाकरे महाराष्ट्र के नए मुख्यमंत्री बनने जा रहे हैं। </p>
      <p><b>उद्धव ठाकरे का पारिवारिक जीवन :</b><br/>जन्म- 27 जुलाई, 1960<br/>पत्नी- रश्मि ठाकरे<br/>बेटा - आदित्य ठाकरे, तेजस ठाकरे<br/>कुल संपत्ति- लगभग 40 करोड़ रूपये <br/>पिता - बाल केशव ठाकरे<br/>माता - मीणा ठाकरे<br/>भाई - बिंदुमाधव ठाकरे, जयदेव ठाकरे<br/>शौक- बैडमिंटन खेलना, पुस्तकें पढ़ना और फ़ोटोग्राफ़ी करना<br/>स्कूल- बाल मोहन विद्या मंदिर स्कूल, दादर, मुंबई<br/>कॉलेज- सर जमशेदजी जीजीभाय स्कूल ऑफ आर्ट, मुंबई विश्वविद्यालय</p>
      <p><b>राजनीतिक यात्रा :</b> <br/>- 1985 के मुंबई महानगरपालिका के चुनावों में भूमिका निभाई। <br/>- 1991 में शिवसेना के एक कार्यक्रम से राजनीति में औपचारिक पदार्पण हुआ। <br/>- 1997 के मुंबई महानगरपालिका के चुनावों में सक्रिय भूमिका निभाई। <br/>- 2002 में उनके नेतृत्व में शिवसेना ने बीएमसी चुनाव में बेहतरीन प्रदर्शन किया था।<br/>- 2003 में शिवसेना के कार्यकारी अध्यक्ष नियुक्त हुए।<br/>- 2004 में शिवसेना के अध्यक्ष बने। <br/>- 2006 से वह शिवसेना के मुख्य पत्र सामना के संपादक।<br/>- 2014 में मोदी लहर होने के बावजूद विधानसभा चुनाव में शिवसेना ने 63 सीटें जीतीं थी। </p>
    </article>
  </body>
</html>