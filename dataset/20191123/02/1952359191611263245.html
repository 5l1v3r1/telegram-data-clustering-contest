<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04731029?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Al jaren een speelbos, maar nu wil eigenaar zijn bomen, zonder succes: houtbedrijf verliest kapvergunning na buurtprotest"/>
    <meta property="og:description" content="Jarenlang mocht iedereen het Ravottersbos in om te spelen en te fietsen. De eigenaar van het lapje grond in de Vlaamse Ardennen zag daar absoluut geen grat..."/>
  </head>
  <body>
    <article>
      <h1>Al jaren een speelbos, maar nu wil eigenaar zijn bomen, zonder succes: houtbedrijf verliest kapvergunning na buurtprotest</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>Zottegem / Brakel - <b>Jarenlang mocht iedereen het Ravottersbos in om te spelen en te fietsen. De eigenaar van het lapje grond in de Vlaamse Ardennen zag daar absoluut geen graten in. Maar toen die eigenaar – een houtbedrijf – besloot zijn bomen te rooien, kwam er burenprotest en verloor hij zijn kapvergunning. De buren – onder wie Vlaams minister Matthias Diependaele (N-VA) – zijn blij. De eigenaar is sprakeloos.</b></p>
      <p>De term ‘bos’ is volgens sommigen wat overdreven voor het ‘Ravottersbos’ in het Oost-Vlaamse Zottegem. Er staan op net geen twee hectare zo’n 150 bomen, aangeplant kort na de Eerste Wereldoorlog. Toch is het lapje grond al jaren een populaire uitvalsbasis voor spelende kinderen en mountainbikers. Dat was ook nooit een probleem voor de eigenaar.</p>
      <p>Maar die eigenaar is een bosontginningsbedrijf uit Brakel, gekend van de politieke dynastie De Croo (Open VLD). En sinds vorig jaar heeft het bedrijf een kapmachtiging op zak van het Agentschap Natuur en Bos (ANB). Begin vorige week gingen de rooiwerken ook effectief starten, maar toen gutste de regen naar beneden en werden de werken opgeschoven.</p>
      <p>Het werd het uitstel te veel, mede omdat de voorbereidende werken – onder meer het nummeren van de bomen – de buren hadden gealarmeerd. Die organiseerden nog snel een protest, mét succes. “Ik heb onmiddellijk de kapmachtiging laten intrekken”, zo schreef Zuhal Demir vrijdagochtend op haar Facebookpagina. Volgens de minister van Omgeving had het Agentschap Natuur en Bos – dat de bomenkap goedkeurde– onder meer te weinig stilgestaan bij “de mogelijk schadelijke gevolgen voor de natuur in deze Speciale Beschermingszone”.</p>
      <p>“Onwezenlijk”</p>
      <p>De buurtbewoners reageerden vrijdag opgelucht, net als Zottegemnaar en Vlaams minister van Begroting Matthias Diependaele (N-VA), die de actievoerende buren had beloofd het dossier bij collega Demir aan te kaarten.</p>
      <p>Bij het betrokken bosontginningsbedrijf heerst allesbehalve een hoerastemming. Het bedrijf wilde vrijdag weinig commentaar kwijt over wat het een “onwezenlijke beslissing” noemt. Ook collega’s zijn verbijsterd over de gang van zaken. “Het gaat hier nog altijd over een privaat terrein, dat voor houtontginning wordt gebruikt. Wanneer de bomen kaprijp zijn, rooi je die en plant je nieuwe aan”, zegt de collega. “Iedereen wist ook dat het zo zou gaan. Wat toch ook kan tellen als geste: de eigenaar liet omwonenden het bos al die jaren gebruiken om te spelen en te fietsen. Maar nu wordt die plots van zijn broodwinning beroofd, schijnbaar ook zonder enige schadevergoeding. Als dit allemaal kan, rest er in Vlaanderen geen sprankeltje rechtszekerheid meer.”</p>
      <p>Hoe het nu verder loopt, moet nog blijken. Volgens schepen voor Leefmilieu Leen Goossens (CD&amp;V) hoopt het gemeentebestuur om het bos te kunnen overkopen. Volgens haar is er zelfs al een eerste bod uitgebracht.</p>
    </article>
  </body>
</html>