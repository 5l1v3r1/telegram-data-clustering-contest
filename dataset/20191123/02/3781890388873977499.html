<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743128"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T02:09:00+00:00"/>
    <meta property="og:title" content="ศาลฮ่องกงฟื้นคำสั่งห้ามสวมหน้ากาก &quot;เป็นการชั่วคราว&quot;"/>
    <meta property="og:description" content="ศาลไฮคอร์ตของฮ่องกงอนุญาตให้ภาครัฐและตำรวจปฏิบัติตามอำนาจพิเศษ ห้ามผู้ประท้วง 'สวมหน้ากาก' เป็นเวลา 7 วัน คาบเกี่ยวกับการเลือกตั้งท้องถิ่นที่จะมีขึ้นในวันอาทิตย์นี้ ขณะที่ปฏิบัติการปิดล้อมมหาวิทยาลัยฮ่องกงโพลีเทคนิคดำเนินต่อไป และเจ้าหน้าที่เผยว่า 'ไม่มีเส้นตาย'"/>
  </head>
  <body>
    <article>
      <h1>ศาลฮ่องกงฟื้นคำสั่งห้ามสวมหน้ากาก "เป็นการชั่วคราว"</h1>
      <address>
        <time datetime="2019-11-23T02:09:00+00:00">23 Nov 2019, 02:09</time>
      </address>
      <p>
        <b>ศาลไฮคอร์ตของฮ่องกงอนุญาตให้ภาครัฐและตำรวจปฏิบัติตามอำนาจพิเศษ ห้ามผู้ประท้วง "สวมหน้ากาก" เป็นเวลา 7 วัน คาบเกี่ยวกับการเลือกตั้งท้องถิ่นที่จะมีขึ้นในวันอาทิตย์นี้ ขณะที่ปฏิบัติการปิดล้อมมหาวิทยาลัยฮ่องกงโพลีเทคนิคดำเนินต่อไป และเจ้าหน้าที่เผยว่า "ไม่มีเส้นตาย"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 23 พ.ย. ว่าศาลไฮคอร์ตของฮ่องกงมีคำพิพากษาเมื่อวันศุกร์ อนุมัติคำร้องของคณะผู้บริหารซึ่งขอขยายระยะเวลาการบังคับใช้คำสั่งพิเศษห้ามผู้ประท้วงต่อต้านรัฐบาลสวมหน้ากากและเครื่องอำพรางใบหน้าอื่นทุกประเภท แต่กำหนดระยะเวลาให้สูงสุด 7 วัน โดยอ้างถึง "สถานการณ์ปัจจุบัน" และหากภาครัฐประสงค์ให้ศาลเพิ่มระยะเวลานั้น ให้ยื่นคำร้องต่อศาลอุทธรณ์อีกครั้ง ทั้งนี้ นับตั้งแต่มาตรการห้ามสวมหน้ากากร่วมการประท้วงต่อต้านรัฐบาลมีผลบังคับใช้ในฮ่องกง ตำรวจจับกุมผู้ฝ่าฝืนอย่างน้อย 632 คน ในจำนวนนี้มีการสั่งฟ้องโดยอัยการแล้ว 61 คน<br/> </p>
      <figure>
        <iframe data-src="https://twitter.com/SCMPHongKong/status/1197834795050524672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191123/news_wnEWVvNcSz092450_533.jpg?v=201911231311?v=2105"/>
      </figure>
      <p>
        <b>หนึ่งในจุดตรวจของตำรวจปราบจลาจลที่โพลียู</b>
      </p>
      <figure>
        <iframe data-src="https://twitter.com/trtworld/status/1197228117124890624?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อนึ่ง ศาลไฮคอร์ตมีคำพิพากษาเมื่อวันจันทร์ที่ผ่านมา ว่าการที่นางแคร์รี แลม หัวหน้าคณะผู้บริหารฮ่องกง ใช้อำนาจพิเศษเมื่อวันที่ 5 ต.ค. ที่ผ่านมา กำหนดข้อห้ามสวมหน้ากาก และบทลงโทษที่เป็นการจำคุกนานสูงสุด 1 ปี พร้อมปรับเป็นเงินอีก 25,000 ดอลลาร์ฮ่องกง ( ราว 96,491.95 บาท ) "เป็นการกระทำเกินความจำเป็น" และ "ไม่เป็นไปตามพื้นฐานของเบสิกลอว์" หลังจากนั้นเพียงวันเดียว สภาประชาชนแห่งชาติในกรุงปักกิ่ง ( เอ็นพีซี ) ออกแถงการณ์ว่า "ศาลทุกแห่งในฮ่องกงไม่มีอำนาจตัดสินคดีใดก็ตามที่เกี่ยวข้องกับเบสิกลอว์ ซึ่งรวมถึงคำสั่งพิเศษห้ามผู้ประท้วงสวมหน้ากาก" เนื่องจาก "อำนาจชี้ขาด" ในเรื่องเบสิกลอว์เป็นของคณะกรรมการถาวรของเอ็นพีซีเท่านั้น</p>
      <figure>
        <img src="https://www.dailynews.co.th/admin/upload/20191123/news_gJLivVsVmL092119_533.jpg?v=201911231311?v=7416"/>
      </figure>
      <p><b>ผู้ประท้วงที่ยังอยู่ภายในโพลียู เรียงสิ่งของเป็นตัวอักษรภาษาอังกฤษ "เอสโอเอส" เพื่อขอความช่วยเหลือ ในขณะที่ตำรวจยืนกรานทุกคนต้องมอบตัว</b><br/> </p>
      <figure>
        <iframe data-src="https://twitter.com/SCMPHongKong/status/1197756279571275776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/TRTWorldNow/status/1197884941050101761?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ในอีกด้านหนึ่ง เจ้าหน้าที่คริส ถัง ผู้บัญชาการสำนักงานตำรวจฮ่องกง กล่าวว่าฝ่ายความมั่นคงพร้อมปฏิบัติการรักษาความปลอดภัยตามคูหาลงคะแนนทุกแห่ง สำหรับการเลือกตั้งสมาชิกสภาท้องถิ่นที่จะมีขึ้นในวันอาทิตย์ที่ 24 พ.ย. นี้ ส่วนปฏิบัติการปิดล้อมมหาวิทยาลัยฮ่องกงโพลีเทคนิค ( โพลียู ) นั้นยังคงดำเนินต่อไป และตำรวจ "ไม่มีเส้นตาย" ว่าผู้ประท้วงต้องออกจากพื้นที่ให้หมดเมื่อใด แต่มีรายงานผู้ประท้วงมอบตัวต่อเจ้าหน้าที่เพิ่มอีกอย่างน้อย 8 คน โดยเดินเรียงแถวออกทางจุดตรวจด้านหนึ่งของโพลียู เมื่อช่วงรุ่งสางของวันเสาร์ ในจำนวนนี้ 5 คนสวมเสื้อผ้าสีดำ.<br/><br/><b>เครดิตภาพ : AP</b></p>
    </article>
  </body>
</html>