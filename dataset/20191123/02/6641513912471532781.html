<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/soylu-pkk-yi-abd-kontrol-ediyor-turkiye-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Soylu: ‘PKK’yı ABD kontrol ediyor’"/>
    <meta property="og:description" content="Soylu: ‘PKK’yı ABD kontrol ediyor’ | aydinlik.com.tr"/>
  </head>
  <body>
    <article>
      <h1>Soylu: ‘PKK’yı ABD kontrol ediyor’</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>İçişleri Bakanı Süleyman Soylu, hem sınıriçinde hem de Irak ve Suriye’den Türkiye’ye saldıran terör örgütü PKK’nın Amerika tarafından kontrol edildiğini açık bir dille belirtti. İlk kez bir terör örgütünün, bir devletin kontrolüne girdiğini gördüklerini söyleyen Soylu “(PKK) ABD tarafından kontrol ediliyor” dedi. Soylu, Kandil’in Mazlum Kobani kod adlı Ferhat Abdi Şahin’i sevmediğini, yerine cezaevinde bulunan eski HDP Eş Genel Başkanı Selahattin Demirtaş’ı hazırladığını belirtti.</p>
      <p>
        <b>RUSYA VE ALMANYA SALDIRILARININ PLANLAYICISI YAKALANDI</b>
      </p>
      <p>Süleyman Soylu önceki gün Hürriyet gazetesinin Ankara temsilciğini ziyaret etti. Bakanın ziyaret sırasında söyledikleri dün gazetede haber olarak yayımlandı. Türkiye’nin Suriye Azez’de IŞİD yöneticilerinden Ebu Cihad El Din El Nasır Ubeyde kod adlı Yusuf Huba’yı yakaladığını duyuran Soylu şunları kaydetti: “DEAŞ’ın (IŞİD) etkin bir ismi. Bu adamın bomba yapma özelliği var, bombalı eğitim verme. Kendini patlatacak olanlar yani canlı bombalarla irtibat kuran kişi. Rusya’daki 2018 yılındaki bombalı saldırı, Almanya Hamburg kentinde alışveriş merkezindeki saldırıyı planlayan, talimat veren bu kişi. Dünyanın farklı bölgelerinde 20 bombalı saldırının talimatını veren kişi. Şu an Suriye’de kontrolümüzde olan bir bölgede sorgusu devam ediyor.”</p>
      <p>PKK’nın paravan örgütü Suriye Demokratik Güçleri’nin sözde komutanı Mazlum Kobani kod adlı terörist Ferhat Abdi Şahin ile Kandil arasında çekişme olduğunu belirten Soylu şöyle devam etti: “Kandil’in Selahattin’e (Demirtaş) yönelik bir koruması var. Suriye’de yapılan tüm operasyonlarda Ferhat Abdi Şahin, ABD ile görüştüğü için ona karşı duruşları var. ABD, Şahin’i legalleştirmeye çalışıyor. Kandil ve HDP ise hiç sahiplenmiyor, enteresan bir durum. Uluslararsı legalleştirilmeye çalışılan bir adamın üzerine atlamaları lazım ama sahiplenmiyorlar. Benim okumam bu. Afrin’de (Zeytin Dalı harekatında) Ferhat Abdi Şahin’i zor durumda bırakmak için Kandil unsurlarını hemen çekti, oradaki başarısızlığı Abdi’nin üzerine yıkıp YPG’yi yönetemediği, hem örgüt içinde hem de onların kamuoyunda böyle bir değerlendirmeyi ortaya koymaya çalıştılar. Bu iç çekişme ve çatışmanın ortasında Selahattin Demirtaş, Apo ve onun türevleri söz konusu. İlk kez bir terör örgütünün, bir devletin kontrolüne girdiğini görüyoruz. ABD tarafından kontrol ediliyorlar. (Ferhat Abdi Şahin’in yerine birini hazırlıyorlar mı?) Kandil’in yatırım yaptığı kişi Demirtaş. Demirtaş’ı hazırlıyorlar.”</p>
      <p>
        <b>‘TÜRKİYE’DE ADAMLARI KALMADI’</b>
      </p>
      <p>Örgüt içindeki çekişmelere dikkat çeken Soylu şöyle konuştu: “Normal şartlarda Suriye’yi daha iyi bilen kişi kim; Feyman Hüseyin. Peki Kandil, Feyman Hüseyin’i nereye çekti? Türkiye sorumusu yaptı. Oysa Türkiye’yi bilmez. Türkiye içinde PKK’da lider kadro kalmadı. Güçlü saha sorumluları vardı, tamamı öldürüldü, onlar gitti. Feyman Hüseyin ile birlikte Fehim Atalay’ı Türkiye sorumlusu yaptılar. İçeriye kimi gönderiyorsa öldürülüyor. PKK, her yıl 450-500 arasında teröristi Türkiye’ye aktarıyordu. Önlemler ve operasyonlarla bu yıl 240 teröristi aktarabildiler. Türkiye’ye artık terörist gönderemiyorlar, bir yıldır Amanos ve Karadeniz’e adam aktaramıyorlar. En son Karadeniz’e üç kişiye adam aktarmaya çalıştılar öldürüldü. Türkiye’deki teröristler büyük bir buhran içindeler. Telsizden konuşamıyorlar, hareket edemiyorlar. Şu an çocuğu örgütte olan 5 bin 183 aileyle görüşüyoruz. Son üç yılda 568 örgüt mensubu bu şekilde ikna edilerek teslim oldu.”</p>
      <related>
        <h4>Benzer Haberler</h4>
        <a href="https://www.aydinlik.com.tr/abd-nin-pkk/pyd-ye-askeri-yardimi-suruyor-turkiye-eylul-2017-1"/>
        <a href="https://www.aydinlik.com.tr/abd-nin-teror-ordusu-rusya-ve-iran-i-da-tehdit-ediyor-turkiye-ocak-2018"/>
        <a href="https://www.aydinlik.com.tr/pentagon-biz-pkk/pyd-ile-calismaya-devam-ediyoruz-cunku-dunya-kasim-2017"/>
        <a href="https://www.aydinlik.com.tr/pkk-alevileri-de-bolmek-istiyor-ozgurluk-meydani-agustos-2017-1"/>
      </related>
    </article>
  </body>
</html>