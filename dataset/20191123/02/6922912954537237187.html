<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/money/agores/article/fragogianis-poli-8etiko-to-klima-gia-ksenes-ependisis-stin-elada"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Φραγκογιάννης: Πολύ θετικό το κλίμα για ξένες επενδύσεις στην Ελλάδα"/>
    <meta property="og:description" content="Μεγάλο είναι το ενδιαφέρον από αμερικανικές, κεντροευρωπαϊκές και κινεζικές επιχειρήσεις, και πολύ θετικό το κλίμα για επενδύσεις στην Ελλάδα, τονίζει ο υφυπουργός Εξωτερικών Κωνσταντίνος Φραγκογιάννης. «Ο ούριος άνεμος πνέει παντού. Όλοι ενδιαφέρονται να έρθουν στην Ελλάδα, οι Κινέζοι λίγο περισσότερο. Το ίδιο ενδιαφέρον υπάρχει και από τις αγορές της Ιαπωνίας αλλά και της νοτιοανατολικής Ασίας» σημείωσε ο υφυπουργός που είναι αρμόδιος για την οικονομική διπλωματία."/>
  </head>
  <body>
    <article>
      <h1>Φραγκογιάννης: Πολύ θετικό το κλίμα για ξένες επενδύσεις στην Ελλάδα</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>Μεγάλο είναι το ενδιαφέρον από αμερικανικές, κεντροευρωπαϊκές και κινεζικές επιχειρήσεις, και πολύ θετικό το κλίμα για επενδύσεις στην Ελλάδα, τονίζει ο υφυπουργός Εξωτερικών Κωνσταντίνος Φραγκογιάννης. «Ο ούριος άνεμος πνέει παντού. Όλοι ενδιαφέρονται να έρθουν στην Ελλάδα, οι Κινέζοι λίγο περισσότερο. Το ίδιο ενδιαφέρον υπάρχει και από τις αγορές της Ιαπωνίας αλλά και της νοτιοανατολικής Ασίας» σημείωσε ο υφυπουργός που είναι αρμόδιος για την οικονομική διπλωματία.</p>
      <p>Με αφορμή τις πρόσφατες συναντήσεις του πρωθυπουργού Κυριάκου Μητσοτάκη με τον Πρόεδρο της Κίνας Σι Τζιπίνγκ σε Σαγκάη και Αθήνα, ο κ. Φραγκογιάννης έκανε ιδιαίτερη αναφορά στις ελληνοκινεζικές σχέσεις και στο κινεζικό ενδιαφέρον για επενδύσεις στη χώρα μας. Ειδικότερα, σε συνέντευξή του στον δημοσιογράφο Ηλία Κανέλλη για τον τηλεοπτικό σταθμό One, ο κ. Φραγκογιάννης αναφέρθηκε στη συμφωνία για τη λειτουργία της νέας απευθείας αεροπορικής γραμμής Αθήνας-Σαγκάης, η οποία θα λειτουργήσει το 2020 και στο άνοιγμα δύο υποκαταστημάτων στην Ελλάδα από κινεζικές τράπεζες, την ICBS και την Bank of China. Εστιάζοντας περαιτέρω στα αποτελέσματα της πρόσφατης μεγάλης ελληνικής επιχειρηματικής συμμετοχής στη διεθνή έκθεση της Σαγκάης (65 επιχειρήσεις), όπου η χώρα μας ήταν μία από τις τιμώμενες χώρες, ο κ. Φραγκογιάννης τη χαρακτήρισε επιτυχημένη και είπε πως έγιναν 315 συναντήσεις με 125 ελληνικές επιχειρήσεις και επισήμανε διαπίστωσε πολύ μεγάλο ενδιαφέρον από πολύ μεγάλες κινεζικές επιχειρήσεις να επενδύσουν στην Ελλάδα. Ενδεικτικά ανέφερε τον τεχνολογικό κολοσσό Alibaba και επισήμανε πως είναι χαρακτηριστικό, ότι μόλις είχαν ολοκληρωθεί οι συναντήσεις στην Κίνα, δέκα από τις 100 μεγαλύτερες κινεζικές εταιρείες ζήτησαν να τον δουν.</p>
      <p>Στη συνέχεια, ο υφυπουργός Εξωτερικών, μίλησε για τα κριτήρια με τα οποία μια επιχείρηση επιλέγει να επενδύσει σε μια χώρα, αναδεικνύοντας την ύπαρξη αγοράς για τα προϊόντα και τις υπηρεσίες, την πολιτική σταθερότητα και οικονομική ανάπτυξη, την κοινωνική συνοχή και τη λειτουργία των θεσμών.</p>
      <p>Σε αυτό το πλαίσιο, ο κ. Φραγκογιάννης έκανε ειδική αναφορά στην πρωτοβουλία «reposition in Greece». Η κεντρική ιδέα, εξήγησε ο κ. Φραγκογιάννης, είναι να δημιουργήσουμε την εικόνα της σύγχρονης Ελλάδας, η οποία θα κουβαλάει όλες τις αξίες από το παρελθόν, αλλά και θα έχει σχέση με τη σημερινή της υπόσταση, την υπόσταση της νέας Ελλάδας με άξονα το 2030.</p>
    </article>
  </body>
</html>