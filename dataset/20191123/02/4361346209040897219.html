<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/zalatnai-brigitta-konnyen-elengedtem-a-nevem/187214"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Zalatnai Brigitta: Könnyen elengedtem a nevem"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Zalatnai Brigitta: Könnyen elengedtem a nevem</mark>
      </h1>
      <address><time datetime="2019-11-23T02:00:00+00:00">23 Nov 2019, 02:00</time> by <a rel="author">Fái</a></address>
      <p>
        <b>Vannak, akik Palcsó Brigittaként jobban emlékeznek a bájos műsorvezetőre, aki spirituális műsoráról mesélt. És persze arról, hogy miért változtatott nevet háromszor. </b>
        <b>Vannak, akik Palcsó Brigittaként jobban emlékeznek a bájos műsorvezetőre, aki spirituális műsoráról mesélt. És persze arról, hogy miért változtatott nevet háromszor.</b>
      </p>
      <p>
        <b>A Life tévén láthatjuk keddenként, ahol egy spirituális műsort vezet, a Spiritet.</b>
      </p>
      <p>Szabadkezet kaptam, tulajdonképpen én találtam ki. A televízió vezetése kérte a műfajt, a szerkezetet pedig hoztam én. Bemutatok egy módszert, hívok egy hiteles szakértőt, mellé pedig egy művész vendéget. Én csinálok benne szinte mindent, de ez nekem öröm munka és szerelem.</p>
      <p>
        <b>Milyen spirituális módszert próbált ki?</b>
      </p>
      <p>Csak olyan módszert ajánlok a nézőknek, amit én is kipróbáltam, a Hellinger-féle családállítástól, a számmisztikán, az angyalterápián, a vezetett meditáción keresztül a Theta Healing technikáig. Mindnek az a célja, hogy visszavezessen minket önmagunkhoz. Húszéves önismeretei munkám eredménye ez a műsor. Húsz évvel ezelőtt a hasamban volt a fiam, és kíváncsi lettem, ki ez a kis lélek, aki hozzám csatlakozott? Feltettem azt a kérdést is, ki vagyok én? Megtanultam, hogy az életünk rajtunk múlik, nem másokon. Minden embernek felelősséget kell vállalnia az életéért, és nem másokat okolni, ítélkezni. A belső lélek vezeti az embert, amit sugallatnak hívunk. Ha jól érzem magam a bőrömben, akkor jó, ha nem, akkor befelé kell nézni, magammal kell foglalkozni. Az életemet csak én irányítom. Ha sodródom, az is az én döntésem. A fiam születésével megfordult a világ, elindultam ezen a belső úton. Többé nem nyomtam el magamban azt, ami bántott. A Magyar Televízióban a Lelki egészség sorozatban azokról az emberekről készítettem riportot, akik a kezükbe vették az életüket. A Spirit mintha erre épülne. Bemutatjuk, milyen út vezet lélektől, lélekig.</p>
      <figure>
        <img src="http://media.borsonline.hu/cikk/20/192828/gallery-picture/645w/2032566_zalatnai-brigitta-1-lifetv.jpg"/>
        <figcaption>Minden Spirit adásban bemutat egy spirituális módszert © life.tv</figcaption>
      </figure>
      <p>
        <b>Mi haszna az ezotériának?</b>
      </p>
      <p>A spirituálisan fejlett ember nem indít háborút, vigyáz a Földre, tiszteli magát és másokat. Erről beszél, eszerint él, példát mutat.</p>
      <p>
        <b>Ismert emberek nem változtatnak nevet, ön háromszor megtette. Spirituális oka volt?</b>
      </p>
      <p>Persze! Minden okkal történik. Elváltak a szüleim, és ahogy a legtöbb gyerek, én is magamra vettem, azt hittem, nem voltam elég jó. Anyukámmal maradtam, aztán lett egy csodás nevelőapám. Ezért könnyen engedtem el a nevem, amikor férjhez mentem, és azt kérte, hogy vegyem fel az övét. Palcsó Brigittaként ismertek meg. Amikor elváltam, nem akartam módosítani, féltem, hogy mit szólnának a nézők. A második férjem is szerette volna, hogy felvegyem a nevét, így lettem Knézyné Palcsó Brigitta. Amikor másodszor is elváltam, újra feltettem a kérdést: ki vagyok én? Így lettem újra Zalatnai Brigitta. Visszatértem önmagamhoz.</p>
      <figure>
        <img src="http://media.borsonline.hu/cikk/20/192828/gallery-picture/645w/2032568_zalatnai-brigitta-echo-tv.jpg"/>
        <figcaption>Palcsó Brigittaként ismerte meg az ország, ma már a Zalatnait viseli © echo tv</figcaption>
      </figure>
      <p>
        <b>Ritka név, csak egyet ismerek, Cinit. Rokonok?</b>
      </p>
      <p>Nem. Az apai nagyapám Erdélyből származik. Mindenét otthagyva huszonévesen költözött Magyarországra.</p>
      <p>
        <b>Az anyukája egyedül nevelte, az édesapja elment Svájcba. Tartják a kapcsolatot?</b>
      </p>
      <p>Negyvenévesen találkoztam vele újra. A férjeim össze akartak hozni vele, de én ellenálltam. Svájcban élnek barátaim, egyszer elmentünk a címére. Imádkoztam, hogy ne legyen otthon. Becsengettem, és tényleg nem volt. Kérték, hogy hagyjak neki egy névjegykártyát, akkor, ha akar, megtalál. Bedobtam a postaládájába. Hónapokkal később otthon vasaltam, amikor csörgött a telefon: „Itt Zalatnai Géza, Zalatnai Brigittát keresem”. Elejtettem a vasalót. Egy órán át beszéltünk, harminc év után. Igaz a mondás, a vér nem válik vízzé. Az édesanya, az édesapa kulcsfontosságú inden ember életében. Ha nem az önismeret útját járom, nem biztos, hogy ez sikerül. Akkor apa iránti vágyakozással, és eltolással élem le az életem, hiszen én voltam a sértett kislány. Az ego fél, a lélek tovább visz. Bocsáss meg, és szeress feltétel nélkül!</p>
    </article>
  </body>
</html>