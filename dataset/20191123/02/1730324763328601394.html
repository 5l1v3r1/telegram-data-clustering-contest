<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243278/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T02:00:34+00:00"/>
    <meta property="og:title" content="เศรษฐกิจซบไร้ผล บูมเที่ยว ‘เรือยอร์ช’ พัทยา เจาะเศรษฐีไทย-เทศ"/>
    <meta property="og:description" content="แม้ว่าเศรษฐกิจไทยปีนี้จะยังไม่ฟื้นตัว โดยล่าสุด คณะกรรมการพัฒนาการเศรษฐกิจและสังคมแห่งชาติ (สศช.) ประเมินว่า ปีนี้ตัวเลขผลิตภัณฑ์มวลรวมในประเทศ (จีดีพี) ของไทยจะเติบโตเพียง 2.6% แต่ดูเหมือนว่าจะไม่มีผลกับกลุ่มลูกค้าระดับบน เห็นได้จากการจัดงาน “โอเชี่ยน มารีน่า พัทยา โบ๊ท โชว์” ครั้งที่ 8 งานแสดงเรือยอช์ทนานาชาติระดับเอเชีย ที่ยังมีกลุ่มลูกค้ากระเป๋าหนักเข้ามาเยี่ยมชมกันอย่างคึกคัก"/>
  </head>
  <body>
    <article>
      <h1>เศรษฐกิจซบไร้ผล บูมเที่ยว ‘เรือยอร์ช’ พัทยา เจาะเศรษฐีไทย-เทศ</h1>
      <address><time datetime="2019-11-23T02:00:34+00:00">23 Nov 2019, 02:00</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>แม้ว่าเศรษฐกิจไทยปีนี้จะยังไม่ฟื้นตัว โดยล่าสุด คณะกรรมการพัฒนาการเศรษฐกิจและสังคมแห่งชาติ (สศช.) ประเมินว่า ปีนี้ตัวเลขผลิตภัณฑ์มวลรวมในประเทศ (จีดีพี) ของไทยจะเติบโตเพียง 2.6% แต่ดูเหมือนว่าจะไม่มีผลกับกลุ่มลูกค้าระดับบน เห็นได้จากการจัดงาน “โอเชี่ยน มารีน่า พัทยา โบ๊ท โชว์” ครั้งที่ 8 งานแสดงเรือยอช์ทนานาชาติระดับเอเชีย ที่ยังมีกลุ่มลูกค้ากระเป๋าหนักเข้ามาเยี่ยมชมกันอย่างคึกคัก</p>
      <p>นายสก็อต ฟินสเตน ผู้จัดการท่าเรือ โอเชี่ยน มารีน่า ยอช์ท คลับ และในฐานะผู้จัดงาน โอเชี่ยน มารีน่า พัทยา โบ๊ท โชว์ เปิดเผยว่า ปัจจุบันเมืองพัทยาต้อนรับนักท่องเที่ยวกว่า 14.8 ล้านคนในปีที่ผ่านมา และคาดว่าจำนวนนักท่องเที่ยวในปีนี้จะเพิ่มมากขึ้น โดยพัทยาเป็นหนึ่งในเมืองท่องเที่ยวที่ใหญ่ที่สุดของประเทศไทย และอยู่ในโครงการเขตพัฒนาพิเศษภาคตะวันออก (EEC) ที่กำลังดำเนินการอยู่ ทำให้สามารถคาดการณ์ได้ว่าเศรษฐกิจและการท่องเที่ยวของเมืองพัทยายังคงเติบโตอย่างมีศักยภาพ</p>
      <figure>
        <img src="https://www.thebangkokinsight.com/wp-content/uploads/2019/11/Copy-of-Ocean-Marina-Yacht-Club-4_resized_20191122_105357497.jpg"/>
      </figure>
      <p>นอกจากนี้ยังพบว่า นักท่องเที่ยวเรือยอช์ทแบบทริปรายวัน เติบโตขึ้นถึง 60% เมื่อเทียบกับปีที่ผ่านมา และคาดว่าจะเติบโตขึ้นอย่างต่อเนื่อง ส่วนนักท่องเที่ยวต่างชาติที่เดินทางเข้ามาท่องเที่ยวในพัทยาและนิยมล่องเรือยอช์ทแบบรายวัน ได้แก่ นักท่องเที่ยวจากประเทศจีน, รัสเซีย, เกาหลี, อินเดีย, และเยอรมัน</p>
      <p>ด้านนักท่องเที่ยวคนไทยที่ล่องเรือยอช์ทแบบรายวันมีจำนวนมากเป็นอันดับ 3 และเพิ่มขึ้นกว่า 90% เมื่อเทียบกับช่วง 5 ปีก่อนหน้า ซึ่งช่วยผลักดันให้พัทยาเป็นจุดศูนย์กลางของการท่องเที่ยวเรือยอช์ทในอ่าวไทยอีกด้วย</p>
      <figure>
        <img src="https://www.thebangkokinsight.com/wp-content/uploads/2019/11/Opening-OMPBS2019-8-1.jpg"/>
        <figcaption>OLYMPUS DIGITAL CAMERA</figcaption>
      </figure>
      <p>ปัจจุบัน ตลาดการท่องเที่ยวทางทะเลในพัทยาและบริเวณใกล้เคียงมีอัตราการเติบโตสูง โดยจำนวนนักท่องเที่ยวล่องเรือแบบรายวันมีการเติบโตมากขึ้นอย่างเห็นได้ชัด ซึ่งนักท่องเที่ยวกลุ่มนี้จะใช้จ่ายโดยเฉลี่ยอยู่ที่ 2,500 บาท ต่อคนต่อวัน และเรายังเห็นเทรนด์การเติบโตของเรือยอช์ทแบบเช่าเหมาลำเพิ่มมากขึ้น โดยนักท่องเที่ยวกลุ่มนี้จะใช้จ่ายโดยเฉลี่ยที่ 10,000 บาท ต่อคนต่อวัน</p>
      <p>นอกจากนั้นสิ่งที่น่าสนใจเป็นอย่างยิ่งคือ จำนวนนักท่องเที่ยวชาวไทยที่สนใจล่องเรือยอช์ทเพิ่มมากขึ้น ซึ่งเป็นแนวโน้มที่มีนัยยะสำคัญอย่างยิ่ง อีกทั้งยังเป็นเซกเมนต์ที่ได้รับการต่อยอดจากการจัดงาน โอเชี่ยน มารีน่า พัทยา โบ๊ท โชว์ มาตั้งแต่ปีแรก โดยในปีนี้คาดการณ์ว่า จะได้ต้อนรับผู้เข้าร่วมชมงานกว่า 6,000 คนจากทั่วโลก</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191122_155107_resized_20191122_112713590.jpg"/>
      </figure>
      <p>สำหรับงาน โอเชี่ยน มารีน่า พัทยา โบ๊ท โชว์ จัดขึ้นระหว่างวันที่ 21-24 พ.ย.นี้ ณ โอเชี่ยน มารีน่า ยอช์ท คลับ จ. ชลบุรี โดยปีนี้มีแบรนด์เรือยอช์ทชั้นนำระดับโลกกว่า 30 แบรนด์ และเรือยอช์ทที่ต่อโดยผู้ประกอบการชั้นนำจากท้องถิ่น พร้อมด้วยการพัฒนาเทคโนโลยีชั้นนำมาแสดงภายในงาน รวมถึงยังมีเรือหลากหลายประเภทและหลายขนาดตั้งแต่เรือดิงกี้ไปจนถึงเรือซูเปอร์ยอช์ท</p>
      <p>ขณะเดียวกัน ยังมีสินค้าเกี่ยวเนื่องเข้ามาร่วมจัดงาน อาทิ โซนสาธิตอุปกรณ์กีฬาทางน้ำ, กิจกรรมต่างๆ รวมถึงการแสดงสินค้าและบริการด้านไลฟ์สไตล์และการท่องเที่ยวทางทะเล สินค้าเทคโนโลยี อุปกรณ์กีฬาทางน้ำ อสังหาริมทรัพย์ระดับพรีเมี่ยม เฟอร์นิเจอร์และของแต่งบ้านและเรือยอช์ท โรงเรียนนานาชาติ และอื่นๆ อีกมากมาย</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243278%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243411/"/>
        <a href="https://www.thebangkokinsight.com/243400/"/>
        <a href="https://www.thebangkokinsight.com/243374/"/>
        <a href="https://www.thebangkokinsight.com/243348/"/>
      </related>
    </article>
  </body>
</html>