<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/koop-is-sendikasi-ndan-koton-a-yasalara-uy-emege-emekciye-saygili-ol-emek-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Koop-İş Sendikası’ndan Koton’a: Yasalara uy, emeğe emekçiye saygılı ol"/>
    <meta property="og:description" content="Koop-İş Sendikası’ndan Koton’a: Yasalara uy, emeğe emekçiye saygılı ol | aydinlik.com.tr"/>
  </head>
  <body>
    <article>
      <h1>Koop-İş Sendikası’ndan Koton’a: Yasalara uy, emeğe emekçiye saygılı ol</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>
        <b>Sendikalı oldukları ve çalışanların sorunlarının paylaşıldığı Instagram’daki ‘Kotoncalisanlari’ hesabını takip ettiği ve hesaptan yapılan paylaşımları beğendiği gerekçesiyle işten çıkartılan 59 Koton çalışanı için Koop-İş eylem yaptı. İşverene yaslara nuyması çağrısı yapıldı.</b>
      </p>
      <p>ERCAN KÜÇÜK</p>
      <p>Ünlü Türk giyim markası Koton’da yaşanan işçi kıyımına ilişkin Koop-İş Sendikası, ülke çapında başlattığı eylemlerin İstanbul ayağı dün Kadıköy ve Pendik’te yapıldı. Kadıköy Bahariye Koton Mağazası önünde basın açıklaması yapan Koop-İş Sendikası, işten atılan işçilerin geri alınması için mücadele edeceklerini vurguladı.</p>
      <p>Basın açıklamasını Koop-İş Sendikası İstanbul 1 nolu şube başkanı Aziz Hacısalihoğlu yaptı. Hacısalihoğlu, Koton’a çağrıda bulunarak “Ya yasalara uyarsın, emeğe, emekçiye saygılı olursun ya da Koop-İş Sendikası ve emekçiler sana bunu öğretir” dedi. Hacısalihoğlu, şunları söyledi: “Koton işvereni, çalışanların Anayasamızdan, yasalarımızdan ve ülkemizin imzaladığı uluslararası sözleşmelerden doğan sendikalaşma hakkını hiçe sayarak, işyerindeki sendikal örgütlenmeyi engelleme çabasına girmiştir. Ülkemiz çalışma yasalarını hiçe sayan, işçi hak ve özgürlüklerini ortadan kaldırma çabası içinde olan Koton işvereni, yazılı bildirim dahi olmaksızın, telefonla bildirim yapmak suretiyle, Sendikamız Koop-İş’te örgütlenen üyelerimizi işten çıkarmıştır.</p>
      <p>
        <b>‘BEĞENİ’ SUÇ SAYILDI</b>
      </p>
      <p>“Sosyal medyada, sendikal faaliyetler ile ilgili bir gönderiye ‘like (beğeni)’ yapmak ve Instagramdaki sosyal medya hesaplarını takip etmek bile, işverence suç sayılmış ve üyelerimizin iş sözleşmeleri, tazminatsız ve işsizlik maaşı dahi alamayacakları şekilde sonlandırılmıştır. Bunları yapan Koton işvereni diğer taraftan yönetim toplantısında kendi içlerinde 200 sorun tespit edildiğini iyileştirme yapacağını, şartları düzelteceğini beyan ederek çalışanların gözlerine boyamaya çalışmaktadır. İşverenin günü kurtarma çabaları sonuç vermeyecektir.</p>
      <p>“Koton işvereni halen üyelerimize baskı ve mobbing uygulayarak üyelikten istifaya zorlamakta ve buna itibar etmeyen üyelerimizi ise işten atmakla tehdit etmektedir. Emeğe ve emekçiye saygı duymayan Koton işverenine sesleniyoruz: Ya yasalara uyarsın, emeğe, emekçiye saygılı olursun ya da Koop-İş Sendikası ve emekçiler sana bunu öğretir.</p>
      <p>“Bilinmelidir ki Koop-İş Sendikası mecbur bırakılmadıkça kavgadan yana değildir, Koop-İş Sendikası çalışma barışından yanadır. Sosyal diyalogdan yanadır. Emeğe saygı duyan işverene karşı saygılıdır. İşçinin ve işin güvencesidir. Koop-İş Sendikası’nın olduğu yerde iş barışı vardır, verimlilik vardır, huzur vardır.</p>
      <p>
        <b>BÜYÜMEDE EMEKÇİLERİN PAYI YOK MU?</b>
      </p>
      <p>“Koton işvereni web sayfasında yaptığı açıklamada ‘10 yılda ortalama yüzde 35 büyüme kaydedildi’ denilmektedir. Bu büyümede Koton emekçilerinin hiç mi payı yok? Sadece anayasal haklarını kullanarak, sendikamıza üye olan emekçileri tazminatsız olarak ve bir telefonla iş akitlerine son vererek mi büyüyorsunuz? İşten atarak veya mobbing uygulayarak mı yükselme olanağı sağlıyorsunuz?</p>
      <p>“Sendikal örgütlenme hakkımıza saygı duyulana ve işten atılan arkadaşlarımız tekrar işe alınana kadar mücadelemiz sürecektir. Koop-İş Sendikası, Türk işçi hareketinin bir bütün olarak vereceği büyük destekle İşverenin bu uzlaşmaz tavrına karşı tüketimden gelen gücünü de sonuna kadar kullanacaktır. Mücadelemiz haklıdır, meşrudur. Üyelerimizin insan onuruna yakışır bir yaşam mücadelesi içindir. Sendikamız bu mücadeleden asla vazgeçmeyecektir.”</p>
      <related>
        <h4>Benzer Haberler</h4>
        <a href="https://www.aydinlik.com.tr/is-dunyasi/2017-mart/koton-un-kurumsalina-altuner-atandi"/>
        <a href="https://www.aydinlik.com.tr/sendika-koton-isverenini-uyardi-yasalara-uymazsan-isciye-saygiyi-ogretiriz-emek-kasim-2019"/>
        <a href="https://www.aydinlik.com.tr/tez-koop-is-ten-real-aciklamasi-emek-agustos-2017"/>
        <a href="https://www.aydinlik.com.tr/emek/2016-aralik/tez-koop-is-baskani-gursu-hayatini-kaybetti"/>
      </related>
    </article>
  </body>
</html>