<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823867-tureccina-namagaetsa-poednati-zrk-s400-i-vinisuvaci-f35.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T02:44:00+00:00"/>
    <meta property="og:title" content="Туреччина намагається поєднати ЗРК С-400 і винищувачі F-35"/>
    <meta property="og:description" content="Туреччина проробляє питання взаємодії російських комплексів С-400 і американських літаків п'ятого покоління F-35."/>
  </head>
  <body>
    <article>
      <h1>Туреччина намагається поєднати ЗРК С-400 і винищувачі F-35</h1>
      <h2>Туреччина проробляє питання взаємодії російських комплексів С-400 і американських літаків п'ятого покоління F-35.</h2>
      <address>
        <time datetime="2019-11-23T02:44:00+00:00">23 Nov 2019, 02:44</time>
      </address>
      <p>Про це повідомляє <a href="https://www.aa.com.tr/ru/%D0%BC%D0%B8%D1%80/%D1%82%D1%83%D1%80%D1%86%D0%B8%D1%8F-%D0%B8%D0%B7%D1%83%D1%87%D0%B0%D0%B5%D1%82-%D0%B2%D0%BE%D0%B7%D0%BC%D0%BE%D0%B6%D0%BD%D0%BE%D1%81%D1%82%D1%8C-%D1%81%D0%BE%D0%B2%D0%BC%D0%B5%D1%81%D1%82%D0%B8%D0%BC%D0%BE%D1%81%D1%82%D0%B8-%D1%81-400-%D0%B8-f-35-/1652543">Анадолу</a> з посиланням на міністра національної оборони Туреччини Хулусі Акара.</p>
      <p>«Я сподіваюся, що ці зусилля принесуть позитивний результат. Анкара не відмовиться від одного на користь іншого. Якщо навіть російські комплекси не зможуть працювати паралельно з F-35, ми знайдемо максимально зручну формулу дій», - наводить агентство слова міністра.</p>
      <p>Акар зазначив, що триває процес розгортання ЗРК С-400 на турецькій території та підготовка військових фахівців у Росії. Він також уточнив, що Анкарі фактично передані чотири <a href="https://www.ukrinform.ua/tag-litak">літаки</a> F-35.</p>
      <p>При цьому глава військового відомства підкреслив, що Туреччина не має наміру переглядати контракт щодо С-400 з Росією.</p>
      <p>«Ці комплекси заступлять на бойове чергування. Все йде згідно з наміченим планом. Хай ніхто в цьому не сумнівається», - резюмував Акар.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2817778-tramp-vvazae-serjoznim-viklikom-namir-tureccini-zakupovuvati-rosijski-pro.html">Трамп вважає серйозним викликом намір Туреччини закуповувати російські С-400</a>
      </blockquote>
      <p>Як повідомлялося, Туреччина і Росія у 2017 році уклали контракт на постачання систем С-400 на суму 2,5 млрд доларів. У липні 2019-го до Туреччини надійшли перші компоненти ЗРК. У середині вересня стало відомо про постачання останніх компонентів другої батареї. Введення комплексів в експлуатацію заплановано на квітень 2020 року.</p>
      <p>11 листопада радник Дональда Трампа з національної безпеки Роберт О’Браєн заявив, що <a href="https://www.ukrinform.ua/rubric-world/2815558-u-trampa-poperedili-ankaru-pro-sankcii-cerez-kupivlu-rosijskih-s400.html">США можуть запровадити  проти Туреччини санкції через угоду про купівлю у Росії С-400</a>.</p>
      <p>
        <i>Фото: AA</i>
      </p>
    </article>
  </body>
</html>