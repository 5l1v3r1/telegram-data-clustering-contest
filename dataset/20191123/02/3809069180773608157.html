<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/other-sports/stivos/article/1417615/gkroyp-papadimitrioy-me-vlemma-stoys-olympiakoys-kai-eyropaiko-protathlima"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T02:11:22+00:00"/>
    <meta property="og:title" content="Το γκρουπ Παπαδημητρίου με το βλέμμα στους Ολυμπιακούς και το Ευρωπαϊκό Πρωτάθλημα"/>
    <meta property="og:description" content="Οι Ολυμπιακοί Αγώνες του Τόκιο και το Ευρωπαϊκό Πρωτάθλημα του Παρισιού είναι δύο διοργανώσεις που βρίσκονται στο στόχαστρο των αθλητών και αθλητριών του Αλέξανδρου Παπαδημητριου και για τους οποίους ο έμπειρος προπονητής έχει ήδη κάνει τον βασικό του προγραμματισμό.  "/>
  </head>
  <body>
    <article>
      <h1>Το γκρουπ Παπαδημητρίου με το βλέμμα στους Ολυμπιακούς και το Ευρωπαϊκό Πρωτάθλημα</h1>
      <h2>Οι Ολυμπιακοί Αγώνες του Τόκιο και το Ευρωπαϊκό Πρωτάθλημα του Παρισιού είναι δύο διοργανώσεις που βρίσκονται στο στόχαστρο των αθλητών και αθλητριών του Αλέξανδρου Παπαδημητριου και για τους οποίους ο έμπειρος προπονητής έχει ήδη κάνει τον βασικό του προγραμματισμό.  </h2>
      <address><time datetime="2019-11-23T02:11:22+00:00">23 Nov 2019, 02:11</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο Μιχάλης Αναστασάκης, η Χρυσούλα Αναγνωστοπούλου, αλλά και η Σταματία Σκαρβέλη, που είναι στην Αμερική, διανύουν το βασικό στάδιο της προετοιμασίας τους με στόχο αρχικά να εξασφαλίσουν τη συμμετοχή στους Ολυμπιακούς Αγώνες κι εκεί να βρεθούν στην καλύτερη δυνατή κατάσταση. "Πάμε βήμα, βήμα. Αρχικά μας ενδιαφέρει τα παιδιά να εξασφαλίσουν τη συμμετοχή στο κορυφαίο γεγονός και φυσικά εκεί να παρουσιάσουν εμφανίσεις ανάλογες με τις δυνατότητες τους. Η σεζόν είναι αρκετά μικρή και αυτό σημαίνει πως πρέπει να είμαστε επιλεκτικοί στους αγώνες, που θα κάνουμε. Θεωρώ πως και οι τρεις είναι σε θέση να κάνουν καλές παρουσίες στη σεζόν, τόσο στους Ολυμπιακούς όσο και στο Ευρωπαϊκό Πρωτάθλημα που επίσης είναι ψηλά στις προτεραιότητες μας", εξήγησε ο ομοσπονδιακός τεχνικός Αλέξανδρος Παπαδημητρίου και συμπλήρωσε: "Θεωρώ πως θα κάνουμε την πρώτη μας προετοιμασία αρχές Μαρτίου στη Λεϊρία, λίγο πριν το Ευρωπαϊκό Κύπελλο Ρίψεων, το οποίο θα φιλοξενηθεί στην ίδια πόλη στις 21-22/3. Μέχρι τώρα η προπόνηση μας εξελίσσεται πολύ καλά, χωρίς προβλήματα και με μεγάλη όρεξη για δουλειά τόσο από τον Μιχάλη όσο και από την Κρίστυ. Η Σταματία αναμένεται να έρθει στην Ελλάδα τον Φεβρουάριο προκειμένου τον Μάρτιο να είναι μαζί μας για τους πρώτους αγώνες".</p>
      <p>Ο Αναστασάκης κατάφερε το 2019 να σταθεροποιηθεί σε βολές στα 76,00 μ. και πλέον κυνηγάει τη σταθερότητα στα 77,00 μ., αλλά και βολές πάνω τα 78,00 μέτρα, ενώ βρέθηκε πολύ κοντά σε συμμετοχή στον τελικό του Παγκοσμίου, όπου ήταν 13ος στον προκριματικό κι έμεινε για μία θέση έξω από τον τελικό του αγωνίσματος. Το όριο για τους Ολυμπιακούς Αγώνες είναι 77,50 μ., ενώ το ρεκόρ του αθλητή μας 77,72 μέτρα.</p>
      <p>Με φετινό ρεκόρ στο Παγκόσμιο Πρωτάθλημα της Ντόχα και μετάλλιο στο Παγκόσμιο Στρατιωτικό πρωτάθλημα έκλεισε τη σεζόν η Χρυσούλα Αναγνωστοπούλου, που το 2020 θέλει να επιστρέψει σε βολές πάνω από τα 60 μέτρα, ενώ το όριο για τους Ολυμπιακούς είναι 63,50 μέτρα. Με υψηλές προσδοκίες θα μπει στη σεζόν και η Σταματία Σκαρβέλη, που το καλοκαίρι έστειλε τη σφύρα στα 71,33 μ. με το όριο για τους Ολυμπιακούς να έχει οριστεί στα 72,50 μέτρα.<br/>Η πρόκριση για τους Ολυμπιακούς Αγώνες θα επιτευχθεί με δύο τρόπους είτε μέσω των ορίων, είτε μέσω του ranking της World Athletics.</p>
    </article>
  </body>
</html>