<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914798"/>
    <meta property="og:site_name" content="Dnevnik"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Obglavljen debatni krožek"/>
    <meta property="og:description" content="Impresivna zgodovina neodvisnega debatnega krožka oxfordske univerze &amp;#187;The Oxford Union Society&amp;#171;, ki je od ustanovitve leta 1823 gostil mnoge znane osebnosti, od politikov in znanstvenikov do estradnikov, je na preizkušnji."/>
  </head>
  <body>
    <article>
      <h1>Obglavljen debatni krožek</h1>
      <address><time datetime="2019-11-23T02:00:00+00:00">23 Nov 2019, 02:00</time> by <a rel="author">Dejan Kovač</a></address>
      <p>
        <b>Impresivna zgodovina neodvisnega debatnega krožka oxfordske univerze »The Oxford Union Society«, ki je od ustanovitve leta 1823 gostil mnoge znane osebnosti, od politikov in znanstvenikov do estradnikov, je na preizkušnji.</b>
      </p>
      <p>Njegov predsednik Brendan McGrath je bil po incidentu sredi prejšnjega meseca, ko je varnostnik iz dvorane nasilno odstranil afriškega podiplomskega študenta mednarodnih odnosov iz Gane Ebenezerja Azamatija, prisiljen odstopiti. Petindvajsetletni Azamati si je, kar sicer ni navada, s knjigo rezerviral prostor za udeležbo na debatnem krožku o britanski vladi, odšel na kosilo in se vrnil v dvorano tik pred začetkom razprave. Rezervacija ni vzdržala velikega zanimanja, a se je našel nekdo, ki je Azamatiju odstopil sedež, kar pa je zmotilo organizatorje, ki so zahtevali, da vseeno zapusti sicer zasedeno klop. Ugovor z rezervacijo ni zalegel, njegovo prerivanje z dospelim varnostnikom pa se je po manj kot minuti končalo z zmago slednjega, ki ga je za noge zvlekel s sedeža in vrgel iz dvorane. Zadeva je prišla na mizo Brendanu, ki je sklical disciplinsko komisijo in na koncu sklenil, da je bil zaradi »nasilnega vedenja« Azamati upravičeno pospremljen iz zgradbe, saj je agresivno opletal z rokami proti varnostniku. Zgodba je imela tudi drugo plat, ki jo je po Azamatijevi pritožbi predstavil njegov študentski kolega Henry Hatwell: »Trideset sekund zatem, ko je (Azamati) sedel, je prišel varnostnik. Čez pet sekund je začel vleči Azamatija, ki se je oklenil klopi. Trideset sekund kasneje ga je vlekel za njegove gležnje.« Izkazalo se je, da se Azamati ni nasilno upiral, ampak le prestrašeno branil, kot bi se vsak slep človek v strahu, da bo podrt na tla. Natanko tako. Ebenezer Azamati je slep, sedež si je rezerviral zato, ker sicer častitljiv debatni krožek pač ni pomislil, da bi na njem sodelovali tudi ljudje s hibami, ki se ne morejo enakopravno boriti za sedeže, ko zanimanje za razprave preseže zmogljivost dvorane. In tako rekoč nihče ni podvomil o tem, da posredovanja varnostnika ne bi bilo, če bi si sedež rezerviral slepi belec. Brendan McGrath, ki je prevzel objektivno odgovornost in odstopil kot predsednik Oxford Uniona, je predlagal »celovit javni pregled« politike debatnega krožka do ljudi s posebnimi potrebami ter izobraževanja osebja in delovanja varnostnega sistema, kar naj bi popravilo blamažo. Azamati pa je že dejal, da se grenkega priokusa nezaželenosti v Oxfordu in Britaniji nasploh ne bo zlahka znebil.</p>
    </article>
  </body>
</html>