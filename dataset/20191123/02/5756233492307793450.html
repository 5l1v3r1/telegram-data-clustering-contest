<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622845/%D8%AF%D8%A7%D9%86%D8%B3%D8%AA%D9%86%DB%8C%E2%80%8C%D9%87%D8%A7%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%B2%D8%B1%DB%8C%D9%82-%DA%98%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T02:03:00+00:00"/>
    <meta property="og:title" content="دانستنی‌هایی درباره تزریق ژل"/>
    <meta property="og:description" content="یک متخصص پوست گفت: نباید در تزریق از ژل‌های دائم که ماندگاری طولانی دارند استفاده شود و توصیه می‌شود از ژل‌هایی که بین ۶ ماه تا ۲ سال عمر دارند استفاده شود."/>
  </head>
  <body>
    <article>
      <h1>دانستنی‌هایی درباره تزریق ژل</h1>
      <address>
        <time datetime="2019-11-23T02:03:00+00:00">23 Nov 2019, 02:03</time>
      </address>
      <p>
        <i>یک متخصص پوست گفت: نباید در تزریق از ژل‌های دائم که ماندگاری طولانی دارند استفاده شود و توصیه می‌شود از ژل‌هایی که بین ۶ ماه تا ۲ سال عمر دارند استفاده شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر حمید رشنو اظهار کرد: یکی از اتفاقاتی که در میانسالی باعث رنجیده خاطر شدن بسیاری بخصوص بانوان می‌شود، ایجاد خطوط عمیق در قسمت‌های مختلف صورت است. معمولاً برای پرکردن این خطوط خالی و حتی افتادگی گونه‌ها از filler ها یا همان پرکننده‌ها استفاده می‌شود.</p>
      <p>وی ادامه داد: فیلرها مواد مصنوعی هستند که تحت عنوان ژل استفاده می‌شوند و یکسری از فیلرها از چربی بدن مورد استفاده قرار می‌گیرد که هرکدام معایب و محاسن خود را دارند.</p>
      <figure>
        <img src="https://aftabnews.ir/files/fa/news/1398/9/2/362279_854.jpg"/>
      </figure>
      <p>این متخصص پوست با بیان اینکه مقدار تزریق ژل کنترل شده تر است و برای حجم‌های کوچک صورت مناسب‌تر هستند بطوریکه حجم دهی آن دقیق‌تر و تنظیم آن راحت‌تر بوده و کاملا قابلیت جذب دارد، بیان کرد: این مواد به مرور زمان جذب خواهد شد و یا داروهای ضد ژلی وجود دارد که آنها را از بین می‌برد.</p>
      <p>رشنو با بیان اینکه برای حجم دهی بالا(سینه وباسن) باید از روش تزریق چربی استفاده کرد که این چربی از بافت خود فرد بوده، آلودگی ندارد و واکنش و آلرژی ایجاد نمی‌کند، گفت: همچنین برای حجم‌های کوچک نظیر صورت استفاده می‌شود و احتمال عفونت در آن کم است.</p>
      <p>وی با اشاره به اینکه جذب شدن چربی قابل پیش بینی نیست و چنانچه بخواهیم به نتیجه مورد نظر خود برسیم باید چندین بار تزریق شود و چون جزو بافت اصلی بدن بوده ماندگار تر است، گفت: پس از حجم دهی عضو مورد نظر بدن امکان تخلیه چربی و کوچک تر کردن آن بسیار سخت است.</p>
      <p>این متخصص پوست بیان کرد: نباید در تزریق از ژل‌های دائم که ماندگاری طولانی دارند استفاده شود و توصیه می‌شود از ژل‌هایی که بین ۶ ماه تا ۲ سال عمر دارند استفاده شود.</p>
      <p>رشنو با بیان اینکه در تزریق ژل، تکنیک تزریق، محل تزریق و استریل بودن محل خیلی تاثیردارد، افزود: عمر ژل‌ها بین شش ماه تا دو سال است و عموماً با تغییر آناتومی سالانه صورت هماهنگ هستند، که مشکلی برای فرد پیش نخواهند آورد.</p>
      <p>وی عنوان کرد: افراد برای تزریق ژل باید به پزشک مراجعه کنند نه آرایشگاه‌ها، چون این افراد تخصص لازم را در شناخت نوع فیلرها و ژل‌ها ندارند و عموما از مواد غیرمرغوب با قیمت پایین استفاده می‌کنند که می‌تواند مشکلات و عوارضی برای متقاضیان ایجاد کند.</p>
      <p>این متخصص پوست یادآور شد: برخی از این عوارض شامل از بین رفتن قسمتی از بافت صورت (لب، بینی و یا چشم) است.</p>
    </article>
  </body>
</html>