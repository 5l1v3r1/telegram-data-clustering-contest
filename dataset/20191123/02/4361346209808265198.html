<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/isten-eltesse-a-kocsmaban-hagyjak-torocsik-mari-ajandekait/187193"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-23T02:10:00+00:00"/>
    <meta property="og:title" content="Isten éltesse! A kocsmában hagyják Törőcsik Mari ajándékait"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Isten éltesse! A kocsmában hagyják Törőcsik Mari ajándékait</mark>
      </h1>
      <address><time datetime="2019-11-23T02:10:00+00:00">23 Nov 2019, 02:10</time> by <a rel="author">K. Sz.</a></address>
      <p>
        <b>Velemi otthonában ünnepli ma 84. születésnapját Törőcsik Mari, akit a széltől is óv a környezete. Bejutni hozzá már csak a kiváltságosaknak lehet, így rajongói az ajándékokat a helyi kocsmában hagyják, amiért a művésznő egyik segítője megy el, s adja át az ünnepeltnek. </b>
        <b>Velemi otthonában ünnepli ma 84. születésnapját Törőcsik Mari, akit a széltől is óv a környezete. Bejutni hozzá már csak a kiváltságosaknak lehet, így rajongói az ajándékokat a helyi kocsmában hagyják, amiért a művésznő egyik segítője megy el, s adja át az ünnepeltnek.</b>
      </p>
      <p>Már a tegnapi nap folyamán megszámlálhatatlan üdvözletet, ajándékot kapott születésnapja alkalmából Törőcsik Mari. A Nemzet Színésze ma ünnepli 84. életévét velemi otthonában, ahova hosszú évekkel ezelőtt vonult vissza a fővárosból. A Bors legutóbb márciusban látogatta meg a Körhinta sztárját, aki akkor kitörő lelkesedéssel fogadta munkatársunkat. A Kossuth-díjas színésznő több alkalommal is kihangsúlyozta, igazán kedveli a lapunkat, ezért indultunk péntek reggel is útra, hogy egy nagy csokor virággal megörvendeztessük. Ám ezúttal hiába kopogtattunk az ajtaján, sajnos nem mehettünk be. A színművészre vigyázó hölgy kedvesen elvette a virágot, s megígérte, hogy átadja jókívánságainkat, de arra kérte lapunk munkatársát, hogy ezúttal távozzon.</p>
      <figure>
        <img src="http://media.borsonline.hu/cikk/20/192807/gallery-picture/645w/2032306_torocsik-mari-07-bs.jpg"/>
        <figcaption>Törőcsik Marit boldogsággal tölti el a felé áradó szeretet © Bánkúti Sándor</figcaption>
      </figure>
      <p>Attól tartottunk, hogy az elutasítás azért történhetett, mert a legenda egészségi állapota rosszabbra fordult, ezért feltárcsáztuk a színésznő lányát, aki nem kívánt nyilatkozni, de megnyugtatott minket, hogy minden rendben, s informálisan megtudtuk: két embert alkalmaz egy ideje, akik folyamatosan az édesanyja körül vannak, és kontrollálják, ki léphet be a színésznőhöz.</p>
      <p>Amíg ott voltunk, elvétve egy-egy látogatót fogadott csak a művésznő, többek között Bakos László polgármestert, aki elmesélte, hogy zajlott a rövid látogatása.</p>
      <figure>
        <img src="http://media.borsonline.hu/cikk/20/192807/gallery-picture/645w/2032308_torocsik-mari-002-cz.jpg"/>
        <figcaption>A helyi kocsmáros gyűjti össze a rajongók ajándékait © Czerkl Gábor</figcaption>
      </figure>
      <p>– Nem volt sok időm, de nagyon jó kedélyű volt a drága művésznő. Mondta, hogy jöhetnék gyakrabban, hogy mindig ilyen jó kedve legyen – mesélte a Borsnak a polgármester, aki azt is elmondta, hogy az egész falu egy emberként szereti és óvja Törőcsik Marit.</p>
      <p>Nyilvánvaló, hogy egy 84 éves betegeskedő ember nincs mindig olyan erős, hogy órákon át vendégeket fogadjon, de a rajongók lelkesedése is érhető, akik bármit megadnának azért, hogy akár csak egy szót is váltsanak a páratlan tehetséggel. Ám az ajtó legtöbbször zárva van, így ezért sokan Törőcsik Mari otthonától pár háznyira található Pittyes kocsmában rakják le ajándékaikat.</p>
      <figure>
        <img src="http://media.borsonline.hu/cikk/20/192807/gallery-picture/645w/2032304_torocsik-mari-001-cz.jpg"/>
        <figcaption>A művésznő otthonába csak a közeli ismerősök mehetnek be © Czerkl Gábor</figcaption>
      </figure>
      <p>– Csokoládét, virágot vagy kisebb csomagokat hoznak be, volt, aki az egész országot át­utazta, ugyanis Miskolcról hozott ajándékot, amit valamelyik gondozója juttat el innen neki. Itt utoljára három hónapja járt Marika, nagyon kedvesen elbeszélgetett a helyiekkel, hiányolják is, de most nincs annyira jól, úgy tudom. Azért is mondtam, hogy Marika, mert itt mindenki tegezheti. Azt mondta, aki velemi lakos, az ne művésznőzzön, és ne magázzon – mesélte a tulajdonos.</p>
      <p>A Bors ezúton is boldog születésnapot és jó egészséget kíván Törőcsik Marinak, és reméljük, hamarosan újra találkozhatunk vele személyesen is.</p>
    </article>
  </body>
</html>