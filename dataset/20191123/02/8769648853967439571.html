<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/standard-and-poors-mante-el-rating-del-pais-valencia-en-bb-i-adverteix-sobre-el-problema-de-linfrafinancament"/>
    <meta property="og:site_name" content="Diari La Veu"/>
    <meta property="article:published_time" content="2019-11-23T02:47:00+00:00"/>
    <meta property="og:title" content="Standard and Poor's manté el ràting del País Valencià en BB i adverteix sobre el problema de l'infrafinançament"/>
    <meta property="og:description" content="L'agència de qualificació de riscs també ha subratllat la necessitat de contindre la despesa."/>
  </head>
  <body>
    <article>
      <h1>Standard and Poor's manté el ràting del País Valencià en BB i adverteix sobre el problema de l'infrafinançament</h1>
      <h2>L'agència de qualificació de riscs també ha subratllat la necessitat de contindre la despesa</h2>
      <address><time datetime="2019-11-23T02:47:00+00:00">23 Nov 2019, 02:47</time> by <a rel="author">DLV</a></address>
      <p>VALÈNCIA. L'agència de qualificació de riscs Standard and Poor's ha mantingut el ràting que atorga al País Valencià en BB, perspectiva estable per a aquest exercici 2019, al mateix temps que ha destacat la situació d'infrafinançament que sofreix en comparació amb altres territoris respecte de la riquesa.<br/><br/>"A més de mantenir la nostra qualificació, S&amp;P ha posat en relleu una realitat que nombrosos organismes econòmics i financers han evidenciat: l'infrafinançament que sofreix la Comunitat Valenciana. Malgrat ser una regió amb un PIB per capita per davall de la mitjana, les balances fiscals mostren que aportem més recursos al sistema dels que rebem", ha assenyalat el director general de Model Econòmic, Finançament Autonòmic i Política Financera, Juan Pérez.<br/><br/>"El manteniment del ràting de la Comunitat Valenciana posa de manifest que tot continua estable. Malgrat les expectatives de millora en els ingressos del 2020 i una despesa per capita igual a la mitjana del conjunt d'administracions autonòmiques, el dèficit de la Comunitat Valenciana continua sent elevat com a conseqüència d'un sistema de finançament autonòmic insuficient en el qual la Comunitat Valenciana continua rebent un 10% menys de recursos per habitant que la mitjana de les comunitats autònomes", ha afegit. <br/><br/>El director econòmic també ha manifestat que el País Valencià "requereix mesures urgents en el curt termini que eliminen l'infrafinançament que sofreix any rere any i que es materialitza en una acumulació de deute".<br/><br/>Així, ha considerat que el nou model que s'aprove haurà de complir dues condicions: que garantisca al conjunt d'autonomies els recursos necessaris per a desenvolupar les seues competències i que els recursos del sistema es repartisquen entre elles mitjançant criteris de necessitat, i no "utilitzant paràmetres poc objectius que generen diferències de finançament per capita impossibles d'explicar". <br/><br/>S&amp;P també detalla en el seu informe fet públic aquest divendres que el sistema de finançament autonòmic no garanteix un equilibri entre ingressos i despeses en les èpoques baixes del cicle econòmic.<br/><br/><b>Contenció de la despesa<br/></b><br/>Així mateix, l'agència de qualificació destaca que l'increment de la despesa podria portar a un augment del dèficit que qüestionaria el compromís de consolidació pressupostària. En aquest sentit, Pérez ha destacat les "retencions de crèdit sobre partides inexecutables del pressupost de 2019 amb l'objectiu de contenir el nivell de despesa".<br/><br/><b>Previsió de millora per a 2020<br/></b><br/>Per a l'any 2020 l'agència preveu una lleugera millora del ràting a causa de l'increment dels ingressos, a la previsió d'un moderat creixement del PIB i a la contenció de la despesa.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/viva-franco-retor-altea-la-vella-apologia-franquisme"/>
        <a href="https://www.diarilaveu.com/viure-sota-sospita-color-de-la-pell-unic-motiu-identificat-per-la-policia"/>
        <a href="https://www.diarilaveu.com/una-baralla-amb-gas-pebre-obliga-a-desallotjar-una-estacio-de-metro-a-valencia"/>
        <a href="https://www.diarilaveu.com/les-projeccions-de-migmetratges-dificils-de-classificar-de-la-cabina-comencen-aquest-dilluns"/>
        <a href="https://www.diarilaveu.com/foc-amic"/>
      </related>
    </article>
  </body>
</html>