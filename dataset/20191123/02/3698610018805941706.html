<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/dubilet-rozpoviv-u-kogo-zalishatsya-trudovi-knizhki-pislya-yih-skasuvannya-330651_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T02:50:00+00:00"/>
    <meta property="og:title" content="Дубілет розповів, у кого залишаться трудові книжки після їх скасування"/>
    <meta property="og:description" content="Кабмін планує перевести в електронну форму"/>
  </head>
  <body>
    <article>
      <h1>Дубілет розповів, у кого залишаться трудові книжки після їх скасування</h1>
      <h2>Кабмін планує перевести в електронну форму</h2>
      <address>
        <time datetime="2019-11-23T02:50:00+00:00">23 Nov 2019, 02:50</time>
      </address>
      <p>Міністр Кабінету міністрів Дмитро Дубілет пояснив, кому потрібно залишити трудові книжки, а хто вже не буде ними користуватися після того, як їх скасують. А це настане досить скоро: <a href="https://dt.ua/UKRAINE/v-ukrayini-skasuyut-obov-yazkovist-vedennya-trudovih-knizhok-kabmin-325765_.html"><b>в уряді написали законопроект і постанову </b></a>про скасування обов'язкових трудових книжок, і документи вже в роботі.</p>
      <p>Про це він розповів під час інтерв'ю на телеканалі ZIK.</p>
      <p>"Зараз ситуація яка. У держави є електронні дані про ваш трудовий стаж після 2000 року. Якщо у вас стаж до 2000 року, то вам потрібно залишити трудову книжку. А після 2000 року держава навіть не дивиться в вашу трудову. Всі ці відомості уже в електронній формі. Наша ініціатива полягає не в тому, щоб відмовитися, скасувати трудові книжки. Ми говоримо, що вони є опціональними. Насправді багато людей кажуть, що мені ця трудова книжка не потрібна. У мене трудовий стаж з 2000 року. Я довіряю, щоб все було в електронній формі", – сказав міністр.</p>
      <p>Для скасування трудових книжок необхідно змінити існуючий закон, що і мають намір спільно зробити Кабмін і Верховна Рада.</p>
      <p>Скасування трудових книжок анонсувало в 2015 році Мінекономіки під керівництвом Айвараса Абромавичуса.</p>
      <p>У<b> <a href="https://dt.ua/UKRAINE/rada-pochala-dekomunizaciyu-ta-pereymenuvala-selo-na-ternopilschini-192131_.html">Верховній Раді</a></b>  був зареєстрований урядовий законопроект № 3507 про скасування трудових книжок, який згодом був відмінений.</p>
      <p>Відповідно до законопроекту, облік трудової діяльності працівника повинен був здійснюватися в електронній формі в реєстрі застрахованих осіб Державного реєстру загальнообов'язкового державного соціального страхування. Законопроект передбачав розширення списку даних про працівника, які вносяться до реєстру.</p>
      <p>Як зазначалося у пояснювальній записці до законопроекту, "трудові книжки дісталися Україні у спадок від СРСР, у той час як в економічно розвинених країнах практика їх використання відсутня".</p>
      <p>В 2019 році скасування трудових книжок ініціював Дмитро Дубілет.</p>
      <footer>За матеріалами: <a href="https://dt.ua/go/aHR0cDovL3ppay51YS8=">Телеканал ZIK</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>