<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kalousek-czernin-a-pekarova-adamova-by-meli-vytvorit-tandem/1824283?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T02:05:00+00:00"/>
    <meta property="og:title" content="Kalousek: Czernin a Pekarová Adamová by měli vytvořit tandem"/>
    <meta property="og:description" content="Praha - Kandidáti na předsedu TOP 09 senátor Tomáš Czernin a poslankyně Markéta Pekarová Adamová by měli podle jednoho ze zakladatelů strany Miroslava Kalouska vytvořit ve vedení TOP 09 tandem, který by tuto stranu pozvedl. Kalousek to řekl ČTK před volebním sněmem TOP 09, který začal dnes Praze českou hymnou symbolicky v 09:09. Končící předseda TOP 09 Jiří Pospíšil se vyslovil pro spolupráci pravicových opozičních stran, jeho nástupce by měl v těchto snahách pokračovat."/>
  </head>
  <body>
    <article>
      <h1>Kalousek: Czernin a Pekarová Adamová by měli vytvořit tandem</h1>
      <address><time datetime="2019-11-23T02:05:00+00:00">23 Nov 2019, 02:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kandidáti na předsedu TOP 09 senátor Tomáš Czernin a poslankyně Markéta Pekarová Adamová by měli podle jednoho ze zakladatelů strany Miroslava Kalouska vytvořit ve vedení TOP 09 tandem, který by tuto stranu pozvedl. Kalousek to řekl ČTK před volebním sněmem TOP 09, který začal dnes Praze českou hymnou symbolicky v 09:09. Končící předseda TOP 09 Jiří Pospíšil se vyslovil pro spolupráci pravicových opozičních stran, jeho nástupce by měl v těchto snahách pokračovat.</p>
      <p>Konzervativnější nynější řadový místopředseda TOP 09 Czernin, nebo liberálnější první místopředsedky strany Pekarová Adamová nahradí dosluhujícího předsedu Jiřího Pospíšila. Pod jeho dvouletým vedením TOP 09 uspěla v pražských komunálních volbách a ve volbách do Evropského parlamentu. Pospíšil po zahájení sněmu vyslovil přání, aby z něj delegáti odcházeli s pocitem, že je TOP 09 jednotná a silná. "Tato země potřebuje silnou TOP 09," zdůraznil.</p>
      <p>"Já myslím, že je potřeba mu (Pospíšilovi) poděkovat za tu dvouletou práci. Myslím, že to, co tu zaznělo před dvěma lety, kdy sliboval, že stranu takzvaně restartuje a učiní ji přitažlivější pro voliče, tak to se úplně nepovedlo," zhodnotil Pospíšilovo vedení strany Kalousek, který TOP 09 založil před deseti lety spolu s Karlem Schwarzenbergem a byl jejím druhým předsedou.</p>
      <p>Ve volbě předsedy Kalousek podporuje Czernina. "Byl bych o něco klidnější ohledně budoucnosti strany, kdyby byl zvolen on," uvedl. Za nejdůležitější ale pokládá to, aby Czernin a Pekarová Adamová vytvořili tandem na pozici předsedy a prvního místopředsedy a snažili se stranu učinit čitelnější a atraktivnější.</p>
      <p>
        <b>Pospíšil se vyslovil pro spolupráci stran s cílem porazit Babiše</b>
      </p>
      <p>Končící předseda TOP 09 Jiří Pospíšil se vyslovil pro spolupráci pravicových opozičních stran, jeho nástupce by měl v těchto snahách pokračovat. Pospíšil uvedl, že TOP 09 mohou vést dobře oba kandidáti do jejího čela, tedy senátor Tomáš Czernin i poslankyně Markéta Pekarová Adamová. Poslední dva roky, po které TOP 09 Pospíšil vedl, označil za úspěšné.</p>
      <p>"Jsme povinni udělat maximum pro to, aby se demokratické politické síly spojovaly a byly schopné porazit oligarchu," řekl. Hlavním cílem pro TOP 09 musí být podle europoslance Pospíšila to, aby premiér a předseda ANO Andrej Babiš skončil po příštích sněmovních volbách v opozici.</p>
      <p>Poslední dva roky byly podle Pospíšila pro TOP 09 úspěšné. "Volby v posledních dvou letech ukázaly, že TOP 09 je dál výrazná politická síla na naší scéně," uvedl.</p>
      <p>Zmínil také vztahy ze zakladateli TOP 09, prvním a druhým předsedou této strany Karlem Schwarzenbergem a Miroslavem Kalouskem. Pospíšil zdůraznil že se vždy byli schopni domluvit a táhnout za jeden provaz. "Nejsme hnutí jednoho muže," podotkl v narážce na Babiše a ANO.</p>
      <p>V nedělní volbě předsedy se podle Pospíšila utkají dva viditelní politici. "Oba mohou vést TOP 09 dobře," řekl. Ze sněmu TOP 09 by měl podle Pospíšila odejít vzkaz, že je silná. "Jen sebevědomou stranu je volič ochoten volit," podotkl.</p>
      <p>Čestný předseda TOP 09 Karel Schwarzenberg ve stručném projevu ocenil, že strana má dva kvalitní kandidáty na předsedu. Podle něj to svědčí o tom, že TOP 09 je skutečně demokratická. Delegáty vyzval, aby lídra nevolili podle osobních sympatií, ale aby zodpovědně přemýšleli, kdo bude tuto práci dělat lépe a kdo stranu povede úspěšněji. Stejně jako předtím Pospíšil ani Schwarzenberg ve své řeči výslovně nepodpořil žádného z kandidátů.</p>
      <p>"V poslaneckém klubu můžu sledovat práci Markéty Pekarové, je výborná a jedna z nejčinorodějších poslanců naší Poslanecké sněmovny vůbec. Co tam dělá, obdivuju," řekl. "Tomáše Czernina znám dlouhá léta. Vím, co dělá v Senátě. Pro něho svědčí, že je oceněn ve vlastním kraji. Pořadí si udělejte vy sami," pokračoval. Dodal, že kdokoliv bude zvolen do čela strany, bude mít jeho stoprocentní podporu.</p>
      <p>Delegáti sněmu ocenili Pospíšilovo i Schwarzenbergovo vystoupení potleskem ve stoje.</p>
      <p>Volba nového stranického vedení je na programu až v neděli. Dnes odpoledne se budou delegáti věnovat mimo jiné úpravám stanov, na programu je také diskuse. Ráno se sněmu účastnilo 158 ze 181 pozvaných delegátů.</p>
    </article>
  </body>
</html>