<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/takipteki-krediler-buyumeye-engel-ekonomi-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-23T02:00:00+00:00"/>
    <meta property="og:title" content="Takipteki krediler büyümeye engel"/>
    <meta property="og:description" content="Takipteki krediler büyümeye engel | aydinlik.com.tr"/>
  </head>
  <body>
    <article>
      <h1>Takipteki krediler büyümeye engel</h1>
      <address>
        <time datetime="2019-11-23T02:00:00+00:00">23 Nov 2019, 02:00</time>
      </address>
      <p>
        <b>Takipteki kredilerin, büyümeyi engellediğini belirten TÜSİAD Yönetim Kurulu Üyesi Önder Sezgi, güven ortamı sağlanması ve uzun vadeli yatırımlara yönelinmesi çağrısı yaptı.</b>
      </p>
      <p>ZEYNEP SILA KEMAHLI</p>
      <p>TÜSİAD-Koç Üniversitesi işbirliğinde kurulan Ekonomik Araştırma Forumu (EAF)’ın düzenlediği “Takipteki Krediler ve Ekonomik Büyüme” başlıklı panelde, ekonomiye dair gelişmeler, güncel görünüm ve sorunlar ele alındı, öneriler sıralandı. Takipteki kredilerin, büyümeyi engellediğini belirtildi. Güven ortamı sağlanması ve uzun vadeli yatırımlara yönelinmesi çağrısı yapıldı. Kısa zamanda finansal istikrarı sağlayacak reformların yapılması gerektiği belirtildi.</p>
      <p>Bankacılık Düzenleme ve Denetleme Kurumu (BDDK), verilerine göre bankacılık sektöründe takip hesaplarına aktarılması gereken, ağırlıklı olarak inşaat ve enerji sektörlerine kullandırılmış, toplam 46 milyar lira büyüklüğünde kredi var.</p>
      <p>
        <b>YATIRIM İKLİMİ SAĞLANMALI</b>
      </p>
      <p>TÜSİAD Yönetim Kurulu Üyesi Önder Sezgi, ekonomik büyümenin sürdürülebilir yüksek seviyelere çıkabilmesi ve işsizlik oranlarının hızla aşağıya çekilebilmesi için yatırımlara ihtiyaç duyulduğunu söyledi. Sezgi, “Yatırım için de öngörülebilirliği olan, güvene dayanan bir yatırım ikliminin sağlanması ve bu sayede de ihtiyaç duyduğumuz uzun vadeli ve uygun maliyetli kaynaklara ulaşılabilmesi gerekmektedir” diye konuştu.</p>
      <p>
        <b>YAPISAL REFORMLAR GEREKİYOR</b>
      </p>
      <p>Kısa ve orta vadeli ekonomik sorunlarla mücadele ederken uzun dönemli stratejileri ihmal etmemenin kritik olduğuna işaret eden Sezgi, şöyle konuştu:</p>
      <p>“Geçici parasal genişlemeler bugüne kadar ülkemizde de küresel anlamda da iyi sonuçlar doğurmadı. Genişlemeci politikalar kriz dönemlerinde ekonomiye destek vermek için sınırlı ölçüde kullanıldığında işlevsel olabilirler. Ancak ekonominin rekabet gücünün artırılması için uzun dönemli önlemlere ve yapısal reformlar gerekiyor.”</p>
      <p>
        <b>ŞEFFAFLIK VURGUSU</b>
      </p>
      <p>Sorunların çözümünde umutlu olduklarını belirten Sezgi, “Girişimcilere güvenli ve öngörülebilir bir yatırım ortamı sağlanabilmesi için güçlü bir hukuk sistemine sahip olmanın önemi açıktır. Şeffaflık ve hesap verilebilirlik esaslarına dayalı bir demokratik sistem de konunun vazgeçilemez diğer boyutudur” diye konuştu.</p>
      <related>
        <h4>Benzer Haberler</h4>
        <a href="https://www.aydinlik.com.tr/turk-bankalarinin-batik-kredi-orani-artti-ekonomi-mart-2019"/>
        <a href="https://www.aydinlik.com.tr/konut-kredilerindeki-batak-buyuyor-ekonomi-haziran-2018"/>
        <a href="https://www.aydinlik.com.tr/kgf-nin-buyumeye-etkisi-yuzde-1-ekonomi-agustos-2017"/>
        <a href="https://www.aydinlik.com.tr/ekonomi/2017-haziran/kobi-kredileri-yarim-trilyon-liraya-dayandi"/>
      </related>
    </article>
  </body>
</html>