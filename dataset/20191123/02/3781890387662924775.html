<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743129"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T02:14:00+00:00"/>
    <meta property="og:title" content="เฮเต็มเสียง!'ส.บอล'ยัน 'สุพรรณ-นาวี-อยุธยา'ไม่ตกชั้น"/>
    <meta property="og:description" content="รอดอย่างเป็นทางการแล้ว สมาคมบอล ยัน “สุพรรณบุรี” ไม่ต้องตกชั้น อยู่ต่อไทยลีก รับส้มหล่นจากที่ “พลังเพลิง” พักทีม ส่วน ไทยลีก 2 “ไทยฮอนด้า” ขอลา, “อุบล” สอบไม่ผ่าน ทำให้ “ราชนาวี, อยุธยา” ได้อยู่ต่อ"/>
  </head>
  <body>
    <article>
      <h1>เฮเต็มเสียง!'ส.บอล'ยัน 'สุพรรณ-นาวี-อยุธยา'ไม่ตกชั้น</h1>
      <address>
        <time datetime="2019-11-23T02:14:00+00:00">23 Nov 2019, 02:14</time>
      </address>
      <p>
        <b>รอดอย่างเป็นทางการแล้ว สมาคมบอล ยัน “สุพรรณบุรี” ไม่ต้องตกชั้น อยู่ต่อไทยลีก รับส้มหล่นจากที่ “พลังเพลิง” พักทีม ส่วน ไทยลีก 2 “ไทยฮอนด้า” ขอลา, “อุบล” สอบไม่ผ่าน ทำให้ “ราชนาวี, อยุธยา” ได้อยู่ต่อ</b>
      </p>
      <p>สมาคมกีฬาฟุตบอลแห่งประเทศไทยฯ ประกาศรายชื่อสโมสร ที่จะเข้าร่วมการแข่งขันฟุตบอลลีกอาชีพรายการ โตโยต้า ไทยลีก (ไทยลีก 1) และ M-150 แชมเปี้ยนชิพ (ไทยลีก 2) ในฤดูกาล 2563<br/>.<br/>สืบเนื่องจากกรณีพักทีมของสโมสร พีทีที ระยอง ตามระเบียบข้อบังคับว่าด้วยการจัดการแข่งขัน กีฬาฟุตบอลลีกอาชีพ “ไทยลีก 1” ข้อที่ 17.2.1. กรณีที่ทีมจาก “ไทยลีก 1” ถอนทีม หรือไม่ได้รับใบอนุญาต (Club Licensing) และทีมดังกล่าวไม่ได้อยู่ในเงื่อนไขของการตกชั้น ให้พิจารณาเสริมทีมจากทีมที่มีคะแนนสะสมใน 3 อันดับสุดท้ายของ “ไทยลีก 1” ตามลำดับคะแนนที่ดีที่สุด ที่มีคุณสมบัติครบตามเกณฑ์ที่กำหนด ให้ครบตามจำนวนทีมที่สมาคมหรือฝ่ายจัดการแข่งขันกำหนด<br/>.<br/>ด้วยเหตุนี้ สุพรรณบุรี เอฟซี ซึ่งจบอันดับ 14 ในรายการแข่งขันฟุตบอลลีกอาชีพไทยลีก 1 ฤดูกาล 2562 จะยังได้สิทธิ์ร่วมแข่งขันไทยลีก 1 ในฤดูกาล 2563<br/>.<br/>โดย 16 สโมสร ที่ได้เข้าร่วมแข่งขันฟุตบอลลีกอาชีพ รายการโตโยต้า ไทยลีก (ไทยลีก 1) ฤดูกาล 2563 มีดังต่อไปนี้;<br/>.<br/>บีจี ปทุม ยูไนเต็ด, บุรีรัมย์ ยูไนเต็ด, ชลบุรี เอฟซี, นครราชสีมา มาสด้า เอฟซี, โปลิศ เทโร เอฟซี, การท่าเรือ เอฟซี, พีที ประจวบ เอฟซี, ราชบุรี มิตรผล เอฟซี, ระยอง เอฟซี, สมุทรปราการ ซิตี้, เอสซีจี เมืองทอง ยูไนเต็ด, สิงห์ เชียงราย ยูไนเต็ด, สุโขทัย เอฟซี, สุพรรณบุรี เอฟซี, ตราด เอฟซี, ทรู แบงค็อก ยูไนเต็ด<br/>.<br/>ขณะที่ การแข่งขันฟุตบอลลีกอาชีพรายการ M-150 แชมเปี้ยนชิพ (ไทยลีก 2) ได้มีสโมสรไทยฮอนด้า เอฟซี ประกาศพักทีม ไม่ส่งเข้าร่วมการแข่งขันต่อในฤดูกาล 2563 ซึ่งตามระเบียบข้อบังคับว่าด้วยการจัดการแข่งขัน กีฬาฟุตบอลลีกอาชีพ “ไทยลีก 2” ข้อที่ 17.2.1. กรณีที่ทีมจาก “ไทยลีก 2” ถอนทีม หรือไม่ได้รับใบอนุญาต (Club Licensing) และทีมดังกล่าวไม่ได้อยู่ในเงื่อนไขของการลดชั้น ให้พิจารณาเสริมทีมจากทีมที่มีคะแนนสะสมใน 3 อันดับสุดท้ายของ “ไทยลีก 2” ตามลำดับคะแนนที่ดีที่สุด ที่มีคุณสมบัติครบตามเกณฑ์ที่กำหนด ให้ครบตามจำนวนทีมที่สมาคมหรือฝ่ายจัดการแข่งขันกำหนด<br/>.<br/>ด้วยเหตุนี้ สโมสรฟุตบอลราชนาวี ซึ่งจบอันดับ 16 ในรายการแข่งขันฟุตบอลลีกอาชีพไทยลีก 2 ฤดูกาล 2562 จะยังได้สิทธิ์ร่วมแข่งขันไทยลีก 2 ในฤดูกาล 2563 นั่นทำให้มีสโมสรที่ถูกลดชั้นมี 2 ทีม ได้แก่ อุบล ยูไนเต็ด และ อยุธยา ยูไนเต็ด ที่จบฤดูกาลด้วยอันดับ 17 และ 18 ตามลำดับ<br/>.<br/>อย่างไรก็ตาม เพื่อความสมดุล และเกิดความเหมาะสมในการจัดแข่งขันฟุตบอลอาชีพ ประกอบกับเหตุผลด้านลิขสิทธิ์ถ่ายทอด ที่จำเป็นต้องคงจำนวนทีมไว้ นอกเสียจากเกิดเหตุสุดวิสัยในช่วงระหว่างฤดูกาล สมาคมฯ จึงพิจารณาให้ รายการแข่งขันไทยลีก 2 ฤดูกาล 2563 มีจำนวน 18 ทีมเท่าเดิม<br/>.<br/>และเนื่องจาก อุบล ยูไนเต็ด ทีมอันดับ 17 ไม่ผ่านใบอนุญาตสโมสร ทำให้ถูกลดชั้นไปยังไทยลีก 4 เพราะฉะนั้น อยุธยา ยูไนเต็ด ที่อยู่ลำดับถัดมา ซึ่งมีคุณสมบัติครบถ้วน ยังคงได้สิทธิ์ร่วมแข่งขันไทยลีก 2 ในฤดูกาล 2563<br/>.<br/>โดย 18 สโมสร ที่ได้เข้าร่วมแข่งขันฟุตบอลลีกอาชีพ รายการ M-150 แชมเปี้ยนชิพ (ไทยลีก 2) ฤดูกาล 2563 มีดังต่อไปนี้;<br/>.<br/>แอร์ฟอร์ซ ยูไนเต็ด, อาร์มี่ ยูไนเต็ด, อยุธยา ยูไนเต็ด, ชัยนาท ฮอร์นบิล, เชียงใหม่ เอฟซี, เชียงใหม่ ยูไนเต็ด, เกษตรศาสตร์ เอฟซี, ขอนแก่น เอฟซี, ขอนแก่น ยูไนเต็ด, ลำปาง เอฟซี, เอ็มโอเอฟ ศุลกากร ยูไนเต็ด, นครปฐม ยูไนเต็ด, สโมสรฟุตบอลราชนาวี, หนองบัว พิชญ เอฟซี, แพร่ ยูไนเต็ด, ศรีสะเกษ เอฟซี, ไทยยูเนี่ยน สมุทรสาคร เอฟซี, อุดรธานี เอฟซี</p>
    </article>
  </body>
</html>