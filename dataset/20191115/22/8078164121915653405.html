<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/formula-1/notizie/formula-1-qualifiche-gp-brasile-verstappen-pole-a-vettel-c9011342-08a0-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="F1, qualifiche Gp Brasile: Verstappen in pole davanti a Vettel."/>
    <meta property="og:description" content="L’olandese della Red Bull primo nel sabato di Interlagos. Il ferrarista è staccato di 123 millesimi"/>
  </head>
  <body>
    <article>
      <h1>F1, qualifiche Gp Brasile: Verstappen in pole davanti a Vettel.</h1>
      <h2>L’olandese della Red Bull primo nel sabato di Interlagos. Il ferrarista è staccato di 123 millesimi, Charles Leclerc parte 14° per avere montato il nuovo motore</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Daniele Sparisci</a></address>
      <p>L’uomo delle polemiche tiene la bocca chiusa e spalanca il gas. Max Verstappen, genio e autogol, stavolta segna nella porta giusta. Seconda pole in carriera, in Brasile. Davanti a Sebastian Vettel e a un Lewis Hamilton mai in vacanza, su un circuito che ha sempre amato: nel 2016 mago sotto l’acqua salì sul podio e l’anno scorso anche. Ha la virtù di guidare divinamente quando la macchina glielo consente ma anche il brutto vizio di parlare troppo, e a sproposito.</p>
      <p><b>In meno di un mese ne ha combinati di pasticci</b>: ha perso un’altra pole conquistata sul campo in Messico per un errore banale in pista (il mancato rispetto delle bandiere gialle) e per una clamorosa ingenuità davanti alle telecamere ammettendo di non aver rallentato, e anche con una certa arroganza. Quel sabato ancora non gli va giù e l’ha rivendicato: «Ne ho fatte tre di pole, non due. Quella la sento mia». Ha accusato (senza prove) la Ferrari di barare sul motore, dichiarazioni gravi: l’ha passata liscia, per ora. A Interlagos era il monellaccio olandese «on fire» perché «la Red Bull volava». Nel mirino ha messo l’ottava vittoria personale e il terzo posto nel Mondiale, un obiettivo che in genere conta solo per il gran galà della Fia di fine anno. Ma in questo caso è diverso, è una questione personale finire davanti a Charles Leclerc (che ha 14 lunghezze in più), vecchio rivale dai tempi dei kart. Il monegasco deve difendersi partendo dal fondo, è stato retrocesso di dieci posizioni per aver sostituito il motore rotto ad Austin e avrà un’unità più fresca a disposizione per la rimonta. In questa volata conclusiva è arrivato con il fiato corto, come se pagasse la fatica delle splendide vittorie di Spa e Monza e delle cinque pole raccolte dalla ripresa dopo la pausa estiva. Ma sono peccati di gioventù, erano prevedibili. Si autoaccusa: «Sono molto deluso da me stesso, uno sbaglio nel primo tentativo mi è costato tre decimi».</p>
      <p><b>In compenso Vettel ha ritrovato smalto e fiducia,</b> i 134 millesimi dal numero 33 sono la sintesi di una battaglia tirata. La Rossa è calata per le nuove direttive tecniche sui motori? Pare proprio di no, sembra semplicemente che la Red Bull sia cresciuta di più. Da Sebastian arrivano i complimenti, conditi da una presa in giro: «È stata una sorpresa vedere quanto andavano forte. Tutta quella velocità sui rettilinei forse era un po’ sospetta...». Max ha persino sorriso alla battuta, ma non più di tanto perché teme l’accelerazione della power unit Ferrari allo start. Per il tedesco mettersi al comando e dettare il ritmo potrebbe essere l’unica occasione per vincere dal momento che sia Red Bull che Mercedes hanno evidenziato nelle prove del venerdì una gestione migliore delle gomme. Serve un Cavallino che sappia ballare il samba.</p>
    </article>
  </body>
</html>