<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_16/vivevamo-insiemeora-siamo-sardinenati-un-sms-fdee5000-08ab-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="«Vivevamo insieme ora siamo le Sardine. Siamo nati con un messaggino»"/>
    <meta property="og:description" content="Mattia Sartori, l’ideatore del flash mod di Piazza Maggiore a Bologna: ora registriamo il logo per evitare usi impropri. Non vogliamo fare gli eroi»"/>
  </head>
  <body>
    <article>
      <h1>«Vivevamo insieme ora siamo le Sardine. Siamo nati con un messaggino»</h1>
      <h2>Mattia Sartori, l’ideatore del flash mod di Piazza Maggiore a Bologna: ora registriamo il logo per evitare usi impropri. Non vogliamo fare gli eroi»</h2>
      <address>
        <time datetime="2019-11-15T22:00:00+00:00">15 Nov 2019, 22:00</time>
      </address>
      <p><b>Dopo il successo di Bologna tutti vi vogliono. </b><br/>«Siamo subissati di richieste — spiega Mattia Santori, 32 anni, il portavoce dei quattro ragazzi che hanno lanciato il flash mob delle «sardine» —. Come prima cosa, abbiamo deciso di registrare il marchio e depositare il dominio per evitare che altri se ne approprino a nostra insaputa».</p>
      <p><b>Le «sardine» tornano già domani sera a Modena.</b><br/>«Sì, e le previsioni di afflusso sono tali che si sta pensando di passare da piazza Mazzini a piazza Matteotti, un luogo molto più ampio. Domani faremo un altro passo avanti».</p>
      <p><b>In che senso?</b><br/>«Non ripeteremo le ingenuità di Bologna. L’altra sera, per esempio, avevamo preparato 500 “sardine” che in tre minuti sono andate a ruba. Ne avessimo preparate 5.000 sai che immagine avremmo dato... Poi ci sarà un palco, una organizzazione più strutturata. Siamo più pronti».</p>
      <p><b>Ci saranno altri appuntamenti?</b><br/>«Sì, a Firenze il 30 novembre, ma si sta lavorando per flash mob nelle altre città dell’Emilia-Romagna».</p>
      <p><b>Perché qui è il vostro terreno d’azione, per ora?</b><br/>«Le “sardine” sono l’argine alla deriva populista che in questo momento cerca di conquistare la nostra regione. Il nostro orizzonte per ora non va oltre».</p>
      <p><b>Ma come vi è venuto in mente di impegnarvi?</b><br/>«Io, Andrea, Roberto e Giulia abbiamo convissuto a Bologna per tre anni. Siamo diventati molto amici e continuiamo a frequentarci. Una sera di una decina di giorni fa, ho mandato loro un sms: “devo parlarvi”. Il giorno dopo ho spiegato cosa avevo in testa e ho chiesto se ci stavano. Così siamo partiti».</p>
      <p><b>Il simbolo delle «sardine» come nasce?</b><br/>«Volevamo battere Salvini in un luogo simbolo. Abbiamo scelto il Crescentone di Piazza Maggiore. Fossimo stati in tanti, avremmo dovuto stare stretti stretti. Come le sardine, appunto».</p>
      <p><b>Siete i nuovi «girotondi»?</b><br/>«Un amico mi ha detto: sei come Nanni Moretti ma in positivo. Non siamo contro nessuno, abbiamo provato a risvegliare un popolo che è stanco di vedere calpestati i propri valori».</p>
      <p><b>Siete di centrosinistra?</b><br/>«Non so cosa votano i miei amici ma in piazza l’altra sera c’era un pezzo di sinistra».</p>
      <p><b>Lei sembra già stanco.</b><br/>«Ci è caduta addosso un’enorme responsabilità. Ora dobbiamo dare continuità senza però diventare personaggi. Volevamo lanciare un messaggio, non fare gli eroi».</p>
      <p>© RIPRODUZIONE RISERVATA</p>
    </article>
  </body>
</html>