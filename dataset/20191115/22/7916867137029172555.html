<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134672-pratesimo-prireikusioje-dramoje-pirmoji-asvel-isvykos-pergale.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-15T22:33:00+00:00"/>
    <meta property="og:title" content="Pratęsimo prireikusioje dramoje – pirmoji ASVEL išvykos pergalė"/>
    <meta property="og:description" content="Vilerbano ASVEL (5-3) iškovojo jau penktąją pergalę Eurolygoje. Zvezdano Mitrovičiaus auklėtiniai išvykoje per pratęsimą 74:72 (14:16, 18:20, 15:18, 18:11, 9:7) palaužė Belgrado „Crvena zvezda“ (2-6) krepšininkus ir iškovojo pirmąją pergalę svečiuose šį sezoną. Rungtynių nugalėtojo klausimas sprendėsi ketvirtojo kėlinio pabaigoje, kai likus žaisti minutę „Crvena zvezda“ pirmavo 65:63. Abi komandos keitėsi netiksliomis atakomis, kol likus ..."/>
  </head>
  <body>
    <article>
      <h1>Pratęsimo prireikusioje dramoje – pirmoji ASVEL išvykos pergalė</h1>
      <address>
        <time datetime="2019-11-15T22:33:00+00:00">15 Nov 2019, 22:33</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205941-any1000x1000.jpg">
          <img src="https://www.basketnews.lt/paveikslelis-205941-any630x500.jpg"/>
        </a>
      </figure>
      <p>Nuotr. BNS</p>
      <p>Vilerbano ASVEL (5-3) iškovojo jau penktąją pergalę Eurolygoje. Zvezdano Mitrovičiaus auklėtiniai išvykoje per pratęsimą <a href="https://www.basketnews.lt/rungtynes/ziureti/84574-belgrado-crvena-zvezda-vilerbano-asvel.html"><b>74:72</b> (14:16, 18:20, 15:18, 18:11, 9:7)</a> palaužė Belgrado „Crvena zvezda“ (2-6) krepšininkus ir iškovojo pirmąją pergalę svečiuose šį sezoną.</p>
      <p>Rungtynių nugalėtojo klausimas sprendėsi ketvirtojo kėlinio pabaigoje, kai likus žaisti minutę „Crvena zvezda“ pirmavo 65:63.</p>
      <p>Abi komandos keitėsi netiksliomis atakomis, kol likus rungtyniauti 15 sekundžių ASVEL ekipos puolėjas Livio Jeanas-Charlesas gavo šansą rezultatą išlyginti baudų metimais, kuriuos abu realizavo, tačiau paliko šeimininkams galimybę išplėšti pergalę.</p>
      <p>Vis dėlto Dejano Davidovaco dvitaškis skriejo pro šalį, o per likusią sekundę ASVEL mestas tritaškis tikslo taip pat nepasiekė ir abi komandos išėjo žaisti pratęsimą.</p>
      <p>Likus rungtyniauti 49 sekundes, Dejanas Davidovacas dvitaškiu išvedė šeimininkus į priekį (72:71), tačiau jau netrukus taikliu metimu atsakė įspūdingas rungtynes sužaidęs Tonye Jekiri, taip persverdamas rezultatą.</p>
      <p>Šeimininkai kitoje atakoje suklydo, ir, nors Jekiri pataikė tik vieną baudą, paskutinis Jameso Gisto metimas skriejo pro šalį ir ASVEL šventė jau penktąją pergalę Eurolygoje.</p>
      <p>Įspūdingą individualų pasirodymą nugalėtojų gretose surengęs Jekiri per 32 aikštelėje praleistas minutes pelnė 18 taškų (8/10 dvit., 2/5 baud.), atkovojo 19 kamuolių, 5 kartus suklydo ir iš viso surinko 29 naudingumo balus.</p>
      <p>19 atkovotų kamuolių – Tonye Jekiri karjeros Eurolygoje rekordas.</p>
      <p>Jam puikiai talkino į pratęsimą savo ekipą išvedęs Livio Jeanas-Charlesas, kurio sąskaitoje 20 taškų (5/7 dvit., 1/1 trit., 7/9 baud.) ir 3 atkovoti kamuoliai.</p>
      <p>
        <i>„Crveza zvezda“: Billy Baronas 16, Lorenzo Brownas 15 (5 atk. kam., 4 rez. perd.), Dejanas Davidovacas 11 (7 atk. kam., 3 per. kam.), Branko Lažičius 8.</i>
      </p>
      <p>
        <i>ASVEL: Livio Jeanas-Charlesas 20, Tonye Jekiri 18 (19 atk. kam.), Edwinas Jacksonas 11.</i>
      </p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-149299-crop100x150.jpg"/>
      </figure>
      <p><a href="https://www.basketnews.lt/zaidejai/21217-tonye-jekiri.html">Tonye Jekiri</a> Taškai: 18 Naudingumas: 29 Atkovoti kamuoliai: 19 Baudų metimai: 40% 2/5</p>
    </article>
  </body>
</html>