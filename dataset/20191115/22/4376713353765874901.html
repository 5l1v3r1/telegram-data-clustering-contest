<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/politica/19_novembre_16/cosefatteit-sito-difesa-raggi-lanciato-beppe-grillo-dd356464-0880-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Cosefatte.it, il sito di Beppe Grillo a difesa di Raggi: dal no alle Olimpiadi alla tappa «fallita» del giro d’Italia"/>
    <meta property="og:description" content="La pagina, dedicata «ai detrattori romani», ospita un lungo elenco di quelli che secondo il cofondatore del Movimento 5 stelle sono gli obiettivi raggiunti dalla sindaca dal 2016 al 2019 nella Capitale"/>
  </head>
  <body>
    <article>
      <h1>Cosefatte.it, il sito di Beppe Grillo a difesa di Raggi: dal no alle Olimpiadi alla tappa «fallita» del giro d’Italia</h1>
      <h2>La pagina ospita un lungo elenco (214) di quelli che secondo il cofondatore del Movimento 5 stelle sono gli obiettivi centrati dalla sindaca dal 2016 al 2019 nella Capitale: restano fuori dalla lista l’emergenza rifiuti e il dossier sullo stadio della Roma</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Andrea Arzilli</a></address>
      <p>Dal <a href="https://roma.corriere.it/notizie/cronaca/18_dicembre_12/concordato-atac-14mila-creditori-poste-fs-avvocati-bar-fornai-9d965450-fe02-11e8-b61a-f85bb96fc14f.shtml">concordato Atac </a>al no alle <a href="https://www.corriere.it/sport/16_ottobre_12/olimpiadi-roma-2024-fine-giochi-milano-2028-piano-abbozzato-3ca482a2-8ff0-11e6-a48d-80f1fedf0a64.shtml">Olimpiadi 2024 </a>fino alla «rimozione ceppi alberi» e alla «tappa finale del giro d’Italia» del 27 maggio 2018, giornata che si ricorda per l’inedita decisione di neutralizzare la corsa dopo le proteste dei ciclisti sulle strade piene di buche della Capitale. Tra i 214 «obiettivi centrati» dall’amministrazione Raggi, tutti messi in ordine alfabetico da Beppe Grillo sul sito «cosefatte.it», non risulta però la questione rifiuti. Su quella il sito lanciato dal garante del M5S per sostenere la sindaca grillina, ammette il flop che — con la prossima <a href="https://roma.corriere.it/notizie/cronaca/18_ottobre_16/rifiuti-zingaretti-spegne-inceneritore-colleferro-si-costa-aa3dc83a-d16d-11e8-81a5-27b20bf95b8c.shtml">chiusura della discarica di Colleferro</a> (31 dicembre) — rischia di far precipitare (di nuovo) Roma nell’emergenza: «Conosciamo tutti le difficoltà che ci sono per i rifiuti urbani, ma questo problema ha bisogno di molto tempo per essere risolto», è scritto nel cappello che introduce la lista «in evoluzione fino alla fine del mandato» di opere realizzate da Raggi dall’insediamento (2016) a oggi.</p>
      <h4>Nessuna menzione per lo Stadio della Roma</h4>
      <p>Non c’è nemmeno lo <a href="https://roma.corriere.it/cronaca/cards/stadio-roma-che-punto-l-inchiesta-tutti-nomi-coinvolti-scandalo/ll-ruolo-luca-lanzalone.shtml">Stadio della Roma </a>tra le menzioni. Del resto, dopo le frenate per le inchieste giudiziarie, gli attacchi dall’esterno e i casi interni — arrestati sia il «facilitatore» <a href="https://roma.corriere.it/notizie/cronaca/18_giugno_13/nuovo-stadio-roma-nove-arresti-corruzione-36a117c4-6ec6-11e8-a02e-ff9bef420dad.shtml">Luca Lanzalone </a>sia il presidente dell’assemblea capitolina <a href="https://roma.corriere.it/notizie/cronaca/19_marzo_20/m5s-arrestato-marcello-de-vito-l-accusa-corruzione-c476019a-4ad5-11e9-84f1-6f7b19b096e5.shtml">Marcello De Vito</a> —, il progetto di Tor di Valle è ancora nella lista delle cose da fare nelle mani della sindaca. Per Grillo, comunque, l’elenco «certifica l’enorme lavoro che l’amministrazione di Virginia Raggi ha svolto da sola contro tutti», dice prima chiedere la partecipazione di «assessori, presidenti, consiglieri, simpatizzanti cittadini», e di spiegare che sono riportate «notizie che non troverete sulle prime pagine dei giornali» perché «si sa, i successi non fanno notizia…».</p>
      <h4>Dalla A di «Adotta un treno» alla Z di «Ztl»</h4>
      <p>Dalla A di «adotta un treno della metro», un contest di disegno riservato ai bambini, alla zeta di «ztl allargata e prolungata fino alle 19», ci sono tutte le cose. Alcune fatte, come il concordato dell’Atac (abbinato all’altro punto che celebra il «bilancio in utile dell’azienda», condizione imposta dai giudici fallimentari per concedere il nullaosta alla procedura), l’operazione di «<a href="https://roma.corriere.it/notizie/cronaca/18_novembre_21/ville-casamonica-ruspe-azioneil-clan-ne-voleva-costruire-altre-due-0786f76c-ed09-11e8-9cc0-d189758894d5.shtml">sgombero e abbattimento ville Casamonica</a>» e la «<a href="https://roma.corriere.it/notizie/cronaca/19_agosto_06/roma-rimossa-scritta-casapound-facciata-sede-movimento-7f39a74c-b86e-11e9-b2de-ac53be46e6c6.shtml">rimozione della scritta abusiva palazzo occupato da Casapound</a>». Talvolta rifatte, visto che, ad esempio, un punto riporta «colonnine elettriche per la città» e qualche riga sotto c’è «installazione colonnine per auto elettriche grazie alla formula E»: forse stessa cosa, ma ripetuta due volte. Come anche per le voci «ex depositi Atac abbandonati riqualificati» e «riqualificazione deposito Atac piazza Ragusa» sembra ci sia una sovrapposizione.</p>
      <h4>Tra le cose fatte finisce «tutti i bandi del Comune»</h4>
      <p>Altre cose, poi, nella migliore delle ipotesi sono in corso d’opera: «Copertura stadio del tennis», per esempio, ma anche «ristrutturazione Palazzetto dello sport». Ma serve che l’elenco sia lungo e carico di notizie. Così rientrano nella lista anche le cose evitate, come le Olimpiadi del 2024. O semplicemente avviate, come il «processo di superamento dei campi rom» e il «piano sanpietrini». E fanno numero anche le operazioni che vedono il Campidoglio M5S solo spettatore, tipo i «425 milioni per metro A e B» che sono stati stanziati a gennaio 2018 dal Mit di Graziano Delrio e non ancora spesi dalla giunta. Per finire con citazioni al limite della metafisica: tra le cose fatte anche «tutti i bandi del Comune», le «variazioni di bilancio con più soldi da investire» e pure la «premiazione per meriti sportivi alla ss Lazio».</p>
      <h4>Le reazioni: «Grillo veda Roma coi suoi occhi»</h4>
      <p>Abbastanza, insomma, per scatenare la reazione delle opposizioni. «Prima di esaltare via web la sua sindaca, Grillo venga a vedere con i propri occhi in che condizioni è ridotta Roma. Ci vuole un bel coraggio a promuovere un elenchino di cose fatte, quando la Capitale è diventata una discarica a cielo aperto e il trasporto pubblico cade a pezzi», dice Stefano Pedica, della direzione romana del Pd.</p>
    </article>
  </body>
</html>