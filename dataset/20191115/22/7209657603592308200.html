<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/rissa-tifosi-1.4888855"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-15T22:16:21+00:00"/>
    <meta property="og:title" content="Bologna, rissa tra tifosi fuori dal PalaDozza. Otto Daspo"/>
    <meta property="og:description" content="Dopo la partita del 29 settembre tra Fortitudo e Reyer Venezia. Denunce per rissa, lesioni e travisamento. L’indagine della Digos"/>
  </head>
  <body>
    <article>
      <h1>Bologna, rissa tra tifosi fuori dal PalaDozza. Otto Daspo</h1>
      <h2>Dopo la partita del 29 settembre tra Fortitudo e Reyer Venezia. Denunce per rissa, lesioni e travisamento. L’indagine della Digos</h2>
      <address><time datetime="2019-11-15T22:16:21+00:00">15 Nov 2019, 22:16</time> by <a rel="author">NICOLETTA TEMPERA</a></address>
      <p>Bologna, 16 novembre 2019 - Otto<b> Daspo</b>, altrettante denunce a vario titolo per<b> rissa</b> e per violazione delle normative dei luoghi sportivi, per<b> travisamento</b> e per <b>lesioni a pubblico ufficiale</b>. Sono l’esito della profonda attività d’indagine messa in campo dalla <b>Digos</b> a seguito degli scontri tra tifosi della <b>Fortitudo</b> e della <b>Reyer Venezia</b>, il <b>29 settembre</b> scorso al termine della partita di basket fuori dal <b>PalaDozza</b>, in <b>via Calori</b>.</p>
      <p>Le misure sono state notificate a cinque tifosi biancoblù del gruppo ‘<b>Since 1989</b>’ e a tre ultras ospiti. La rissa era avvenuta al termine della partita, quando una sessantina di supporter della Reyer stavano risalendo sui pullman per tornare a casa. In quel momento, dieci fortitudini si sono scagliati contro gli ospiti, innescando un’aggressione a calci e cinghiate. La situazione è stata bloccata, prima che degenerasse dall’intervento dei <b>carabinieri</b> del Battaglione, in quel momento in servizio d’ordine in via Calori. Nel corso del breve <b>tafferuglio</b>, anche un funzionario della Digos era stato colpito con un pugno al volto, riportando lesioni per 9 giorni di prognosi. Grazie alla pronta reazione degli agenti e dei militari dell’Arma, che hanno separato i due gruppi, non ci sono stati altri feriti. Nel parapiglia, uno dei tifosi fortitudini aveva anche afferrato una transenna, lanciandola contro gli avversari.</p>
      <p>La polizia, in queste settimane, ha lavorato analizzando video e fotografie scattate quella sera, riuscendo alla fine a individuare gli otto facinorosi. Per quanto riguarda i supporter della Fortitudo, la posizione più pesante è quella di un quarantanovenne con precedenti specifici a cui è stato notificato un Daspo della durata di 5 anni. Si tratta del più anziano del gruppo dei fortitudini ed è stato <b>denunciato </b>anche per le lesioni al poliziotto, assieme a un ragazzo di 25 anni. L’altro Daspo da 5 anni ha raggiunto invece il più giovane degli ultras biancoblù, un ventiduenne a cui già nel 2018 era già stato notificato un Daspo da un anno. Non ha fatto in tempo a ‘smaltire’ quella misura che ci è ricascato. In totale, ai bolognesi sono stati dati due Daspo da 5 anni, due da 4 anni e uno da un anno; ai veneziani, di età compresa tra i 49 e i 21 anni, sono stati notificati due Daspo da due anni e uno da un anno.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>