<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cultura/matsumoto_capitan_harlock_ictus_torino-6561445/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T22:43:00+00:00"/>
    <meta property="og:title" content="Il creatore di Capitan Harlock è stato colpito da un ictus a Torino"/>
    <meta property="og:description" content="La prima puntata del cartone animato che raccontava la battaglia di un pirata contro gli alieni che vogliono conquistare la Terra andò in onda 40 anni fa"/>
  </head>
  <body>
    <article>
      <h1>Il creatore di Capitan Harlock è stato colpito da un ictus a Torino</h1>
      <h2>La prima puntata del cartone animato che raccontava la battaglia di un pirata contro gli alieni che vogliono conquistare la Terra andò in onda 40 anni fa</h2>
      <address><time datetime="2019-11-15T22:43:00+00:00">15 Nov 2019, 22:43</time> by <a rel="author">AGI - Agenzia Giornalistica Italia</a></address>
      <p><b>Leiji Matsumoto</b>, il celebre fumettista ideatore di<b> Capitan Harlock</b>, è stato trasportato in gravi condizioni all'ospedale <b>Molinette</b> di Torino, città dove si trova per celebrare i 40 anni del noto pirata dello spazio. Da quanto si apprende dal 118, Matsumoto, 81 anni, sarebbe stato colpito da un ictus mentre si trovava nell'hotel Nh di piazza Carlina. </p>
      <p>Prima di Harlock, Matsumoto aveva disegnato un altro pirata: Capitan Kingston, un inglese segretamente agli ordini della regina di Spagna per la quale va alla ricerca del tesoro di Napoleone. Il suo campo d’azione non è l’Oceano Atlantico, bensì il Pacifico, mentre il suo aspetto è ispirato a quello dell’attore americano di origini australiane Errol Flynn.</p>
      <p>La prima puntata del cartone animato è andata in onda il 9 aprile 1979. Per il pubblico, abituato alle battaglie tra robot di <b>Goldrake</b>, non è solo un altro colpo di fulmine, ma anche la scoperta di un nuovo tipo di fantascienza, diversa, romantica, introspettiva e pregna di significati metaforici, come scrive il <a href="https://www.corriere.it/tecnologia/19_aprile_09/capitan-harlock-40-anni-italia-pirata-spaziale-331bced6-5a9e-11e9-a26f-7e2e79e4f044-bc_principale.shtml">Corriere</a>.</p>
      <p>La storia stessa di Capitan Harlock, ambientata nell’anno 2977, è qualcosa di inedito e ricco di spunti di riflessione anche per il pubblico più adulto. La Terra del futuro è sotto il controllo di un governo centralizzato a guida giapponese. In questo mondo, risultato di una globalizzazione giunta alle sue più estreme conseguenze le risorse, dopo decenni di sfruttamento sconsiderato, si sono ormai esaurite e per reperire i prodotti necessari alla sua sopravvivenza l’uomo ha iniziato a colonizzare altri pianeti.</p>
      <figure>
        <iframe src="https://www.youtube.com/embed/Yxo3soclk_A" width="640" height="360" data-service="Youtube" scrolling="no"/>
      </figure>
      <p>Grazie al vasto impiego di macchine gli uomini non hanno più necessità di lavorare e vivono un’esistenza svogliata e pigra. Non hanno più ideali, sogni, obbiettivi da perseguire, non hanno più niente o nessuno per cui combattere e lottare. Delle apposite onde ipnotiche diffuse attraverso i programmi radiotelevisivi li mantengono in una situazione di totale apatia. Chi non accetta questa situazione è visto come un pazzo o additato addirittura come un fuorilegge.</p>
      <p>I governanti corrotti e interessati solo al proprio tornaconto personale preferiscono divertirsi e non si rendono neppure conto che un terribile invasore alieno si appresta ad attaccare la Terra: le <b>Mazoniane</b>. Solo pochi scienziati cercano di dare l’allarme, ma nessuno li ascolta. Gli alieni hanno così gioco facile ad eliminarli. Uno di essi è il professor Daiba (Daio nella versione italiana). Suo figlio Tadashi, rimasto orfano, decide così di unirsi alla ciurma di Capitan Harlock sull’astronave <b>Arcadia</b> dove trova una nuova famiglia e dove, puntata dopo puntata, maturerà anche come uomo. Harlock è il simbolo vivente della libertà, è colui che vola nello spazio infinito e non accetta di vivere un’esistenza inutile sulla Terra pur amandola con tutte le sue forze.</p>
      <p>Con il suo volto imperscrutabile, segnato da una cicatrice e da un occhio bendato, il pirata spaziale incarna in sé l’ideale dell’eroe romantico riletto attraverso l’etica del <b>bushido</b> (il codice d’onore dei samurai) e per questo non può che affascinare e incantare. </p>
    </article>
  </body>
</html>