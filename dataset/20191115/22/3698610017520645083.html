<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/v-ukrayinu-priyide-prem-yer-ministr-chehiyi-andriy-babish-z-delegaciyeyu-promislovciv-329880_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T22:06:00+00:00"/>
    <meta property="og:title" content="В Україну приїде прем'єр-міністр Чехії Андрій Бабіш з делегацією промисловців"/>
    <meta property="og:description" content="Основною метою офіційного візиту є зближення України та Європейського Союзу"/>
  </head>
  <body>
    <article>
      <h1>В Україну приїде прем'єр-міністр Чехії Андрій Бабіш з делегацією промисловців</h1>
      <h2>Основною метою офіційного візиту є зближення України та Європейського Союзу</h2>
      <address>
        <time datetime="2019-11-15T22:06:00+00:00">15 Nov 2019, 22:06</time>
      </address>
      <p>В Україні наступного тижня очікують високу урядову делегацію з Чехії: нашу країну відвідає прем'єр-міністр Чехії Андрій Бабіш. Цей візит, крім іншого, має на меті згладити враження від поширених у ЗМІ матеріалів про підтримку Чехією окупації Криму, пов'язаних з участю представників окупаційної влади в державному заході Чехії.</p>
      <p>Прем'єр-міністр Чехії Андрій Бабіш разом з віце-прем'єр-міністром і міністром промисловості і торгівлі Карелом Гавлічеком та місією з 85 підприємців відвідає Київ під час дводенної поїздки - в понеділок і вівторок на наступному тижні. Про це <a href="https://www.ceskenoviny.cz/zpravy/babis-s-havlickem-navstivi-pristi-tyden-ukrajinu/1821370?fbclid=IwAR34kIHf-Y1elVagQliV-1WqUpSfF-wb6BPVfE9UJ2e87QuD6UO7MOEPlrE">повідомляє</a> місцеве видання Ceske Noviny у п'ятницю, 15 листопада, передає Кореспондент.</p>
      <p>"Частиною поїздки є зустріч з президентом України Володимиром Зеленським, а також підготовка до зустрічі з прем'єр-міністром Олексієм Гончаруком. Основною метою офіційного візиту є висловлення підтримки <b><a href="https://zn.ua/WORLD/prezident-chehii-priznal-okkupirovannyy-krym-chastyu-rossii-smi-334318_.html">територіальної цілісності, суверенітету та незалежності України</a></b>, а також зближення України і Європейського Союзу", - пише видання.</p>
      <p>Крім політичних зустрічей із Зеленським, Гончаруком і Дмитром Разумковим, Бабіш і Гавлічек візьмуть участь у чесько-українському бізнес-форумі. Ділову місію очолює президент Торгово-промислової палати Чехії Володимир Длоугі.   "Україна є 20-м найбільшим зовнішньоторговельним партнером Чеської Республіки. За даними Торгової палати, вона пропонує широкі можливості для чеських підприємців у сфері цивільної авіації, транспортної галузі та інфраструктури, енергетики, водного господарства, оборонної промисловості і машинобудування", - зазначає видання з посиланням на матеріали уряду.   Нагадаємо, що раніше ЗМІ повідомили, що президент Чехії Мілош Земан з нагоди 101-ої річниці створення Чехословаччини запросив на урочисті заходи в Празі представників лояльної до президента РФ кримськотатарської організації К'їрим бірлігі (Кримська єдність) і нібито визнав Крим частиною Росії. У зв'язку з цим посольство України в Чехії висловило рішучий протест.   Пізніше прес-секретар президента Чехії Іржі Овчачек заявив, що Земан не визнавав Крим частиною Росії. Він дотримується своєї колишньої позиції, що Росія незаконно позначила півострів своєю територією.</p>
      <p>Нагадаємо, 23 червня в Празі на <a href="https://dt.ua/WORLD/u-chehiyi-bilshe-sta-tisyach-lyudey-vimagayut-vidstavki-prem-yera-313570_.html"><b>акцію протесту проти Бабіша</b></a> вийшли близько 280 тисяч людей. Ця акція стала наймасовішою в Чехії з часів оксамитової революції 1989 року. Демонстранти вимагали негайної відставки прем'єра, якого звинувачують у корупції, а також проведення незалежного розслідування у його справі.</p>
      <p>Протести почалися ще в квітні, коли мультимільйонера Бабіша звинуватили в шахрайстві при розподілі субсидій Євросоюзу на користь належного йому холдингу Agrofert. ЄК може змусити компанію Бабіша повернути отримані близько 17,4 мільйона євро. Сам прем'єр відкидає всі звинувачення на свою адресу.</p>
      <p>При цьому спроба оголосити Бабишу вотум недовіри не вдалася.</p>
      <p>Пізніше прем'єр-міністр Чехії потрапив у скандал, пов'язаний з Україною, сфотографувавшись з колаборантками з Криму.</p>
      <p>Тим не менш,<b> <a href="https://dt.ua/WORLD/senat-chehiyi-hoche-vidpraviti-babisha-u-vidstavku-cherez-krimskiy-skandal-294191_.html">прем'єр-міністр Чехії Андрей Бабіш</a></b> дистанціювався від колаборантів з анексованого Криму, з якими він сфотографувався на прийомі у Празькому граді 28 жовтня. За словами голови уряду, до скандалу він не знав, хто така Таміла Безазієва, а також про існування прокремлівської структури "Къырым бирлиги", передає <a href="https://www.radiosvoboda.org/a/cheskyj-premjer-babis-dystantsiyuvavsia-vid-psevdotatar/30246705.html">"Радіо Свобода"</a>.</p>
      <p>В інтерв'ю чеському виданню <a href="https://denikn.cz/225113/ja-bych-je-nepozval-babis-se-distancoval-od-prokremelske-aktivistky-s-niz-se-na-hrade-fotil/">DeníkN</a> Бабиш поклав на офіс президента Мілоша Земана відповідальність за запрошення на офіційний прийом колаборантів із Криму. Прем'єр запевнив, що "сам би він таких людей не запросив".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3VhLmtvcnJlc3BvbmRlbnQubmV0Lw==">Корреспондент.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>