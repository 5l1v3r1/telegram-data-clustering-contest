<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819426-milovanov-poasniv-cogo-treba-boatisa-pri-vidkritti-rinku-zemli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T22:09:00+00:00"/>
    <meta property="og:title" content="Милованов пояснив, чого треба боятися при відкритті ринку землі"/>
    <meta property="og:description" content="При відкритті ринку землі треба боятися не того, що її куплять іноземці, а що земля дістанеться тим, хто не буде про неї дбати."/>
  </head>
  <body>
    <article>
      <h1>Милованов пояснив, чого треба боятися при відкритті ринку землі</h1>
      <h2>При відкритті ринку землі треба боятися не того, що її куплять іноземці, а що земля дістанеться тим, хто не буде про неї дбати.</h2>
      <address>
        <time datetime="2019-11-15T22:09:00+00:00">15 Nov 2019, 22:09</time>
      </address>
      <p>Про це в ефірі "Свободи слова Савіка Шустера" на каналі "Україна" сказав міністр розвитку економіки, торгівлі та сільського господарства Тимофій Милованов, повідомляє кореспондент Укрінформу.</p>
      <p>"Ми не боїмося, щоб купили іноземці, ми боїмося, щоб купили ті, які не будуть дбати про землю. Для нас найголовніше, щоб про землю дбали. В Європі Україну називають "гігант, який спить". Аграрний гігант, який потроху починає прокидатися. І є така небезпека для Європи, що коли цей гігант прокинеться, він  пройдеться по конкурентах. Ми бачимо кожен рік (і включно з цим роком), що у нас урожай рекордний… у нас з'являється інфраструктура", - зазначив Милованов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819422-urad-vidiliv-na-pidtrimku-fermeriv-majze-3-milardi-milovanov.html">Кабмін виділив на підтримку фермерів майже 3 мільярди - Милованов</a>
      </blockquote>
      <p>За його словами, питання продажу-купівлі землі - це не питання ринку.</p>
      <p>"Питання ринку, це щоб власник робив, що хоче, і робив це прозоро, а ми з цього ринку збирали <a href="https://www.ukrinform.ua/tag-podatki">податки</a> для місцевих громад", - наголосив міністр. </p>
      <p>Він зауважив, що  для контролю за державними землями створюється інтерактивна карта на підставі супутникових даних, на якій можна буде побачити, що де зростає і в якій кількості. </p>
      <p>Також, за словами Милованова, він запропонував поєднати базу даних сільськогосподарських земель із даними податкової служби.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818617-referendum-sodo-rinku-zemli-moze-vidbutisa-ranise-2024-roku-razumkov.html">Референдум щодо ринку землі може відбутися раніше 2024 року — Разумков</a>
      </blockquote>
      <p>"Ми говоримо про десятки законів і десятки постанов для того, щоб обіг землі був детінізований. Кредити на покупку землі  будуть під 3-5% річних у гривні, це нижче ніж інфляція. Для кого? Тільки для тих, хто буде купувати мало землі, не для середнього, не для великого бізнесу, тільки для тих, хто буде працювати на землі. А як ми переконаємося, що не буде корупції?  Через ту саму базу даних, де ми будемо знати що вирощується, і будемо знати, хто є кінцевим власником. Таким чином, якщо люди хочуть ховатися в тіні й не мати конкуренції, то ми все одно на них через супутники вийдемо", - підсумував Милованов. </p>
    </article>
  </body>
</html>