<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/vimatv/epestrepse-sto-fir-athinon-to-pakistaniko-aeroskafos-para-to-diavima/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T22:09:13+00:00"/>
    <meta property="og:title" content="Επέστρεψε στο FIR Αθηνών το πακιστανικό αεροσκάφος παρά το διάβημα"/>
    <meta property="og:description" content="Μπήκε, ανατολικά του Καστελόριζου, πέταξε νότια για κάμποση ώρα και κατόπιν έστρεψε ανατολικά μπαίνοντας στο FIR Λευκωσίας. Αφού έμεινε εκεί για λίγη ώρα επέστρεψε στον τουρκικό εναέριο χώρο ακολουθώντας την αρχική του πορεία αντίστροφα"/>
  </head>
  <body>
    <article>
      <h1>Επέστρεψε στο FIR Αθηνών το πακιστανικό αεροσκάφος παρά το διάβημα</h1>
      <h2>Μπήκε, ανατολικά του Καστελόριζου, πέταξε νότια για κάμποση ώρα και κατόπιν έστρεψε ανατολικά μπαίνοντας στο FIR Λευκωσίας. Αφού έμεινε εκεί για λίγη ώρα επέστρεψε στον τουρκικό εναέριο χώρο ακολουθώντας την αρχική του πορεία αντίστροφα</h2>
      <address><time datetime="2019-11-15T22:09:13+00:00">15 Nov 2019, 22:09</time> by <a rel="author">ΤοΒΗΜΑ Team</a></address>
      <p>Παρά το γεγονός ότι το υπουργείο Εξωτερικών της Ελλάδας επέδωσε τις προάλλες διάβημα διαμαρτυρίας σε αρκετά αυστηρό ύφος στον επιτετραμένο του Πακιστάν για τις, επί δύο διαδοχικές ημέρες, πτήσεις του αεροσκάφους P-3 Orion στο FIR Αθηνών χωρίς σχέδιο πτήσης, το πακιστανικό αεροσκάφος επέστρεψε στο FIR Αθηνών.</p>
      <p>Μπήκε, ανατολικά του Καστελόριζου, πέταξε νότια για κάμποση ώρα και κατόπιν έστρεψε ανατολικά μπαίνοντας στο FIR Λευκωσίας. Αφού έμεινε εκεί για λίγη ώρα επέστρεψε στον τουρκικό εναέριο χώρο ακολουθώντας την αρχική του πορεία αντίστροφα.</p>
      <p>
        <a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ</a>
      </p>
      <p>Πέταξε μαζί με 14 τουρκικά μαχητικά, 3 τουρκικά αεροσκάφη ναυτικής συνεργασίας CN-235 και 3 ελικόπτερα στο FIR Αθηνών χωρίς να υποβάλλουν σχέδιο πτήσης. Τα αεροσκάφη αυτά σημείωσαν 21 παραβάσεις των κανόνων εναέριας κυκλοφορίας. Τα τουρκικά μαχητικά σημείωσαν 22 παραβιάσεις του Εθνικού Εναέριου Χώρου ενώ σε 4 περιπτώσεις ενεπλάκησαν σε σκληρές αερομαχίες με τα ελληνικά μαχητικά.</p>
      <p>Την Παρασκευή έγινε μία υπερπτήση του Καστελόριζου στις 10:52 από δύο τουρκικά F-16 που πέταξαν πάνω από το ακριτικό ελληνικό νησί στα 28.000 πόδια.</p>
      <p>Αξίζει να αναφερθεί πως πέρυσι όλη την χρονιά τα τουρκικά μαχητικά πραγματοποίησαν 47 υπερπτήσεις ενώ το 2019 μέχρι και σήμερα έχουν φτάσει τις 76 υπερπτήσεις.</p>
      <p>Η Τουρκία διατηρεί υψηλά την ένταση στην Ανατολική Μεσόγειο με την ομώνυμη αεροναυτική άσκηση στην οποία συμμετέχουν 4.700 άτομα προσωπικό και 48 πολεμικά πλοία από 15 χώρες.</p>
      <figure>
        <iframe src="https://www.youtube.com/embed/DXq6cEHAxNA" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/ellada/epestrepse-sto-fir-athinon-to-pakistaniko-aeroskafos-para-to-diavima/">onetv.gr</a></p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>