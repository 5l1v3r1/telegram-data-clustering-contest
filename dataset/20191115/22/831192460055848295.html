<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-stin-katerini-mystiriodis-exafanisi-miteras-kai-koris-sygklonistiki-martyria-tis-giagias-gia-ta-osa-vionan/"/>
    <meta property="og:site_name" content="europost.gr"/>
    <meta property="article:published_time" content="2019-11-15T22:21:21+00:00"/>
    <meta property="og:title" content="Θρίλερ στην Κατερίνη: Μυστηριώδης εξαφάνιση μητέρας και κόρης! Συγκλονιστική μαρτυρία της γιαγιάς, για τα όσα βίωναν"/>
    <meta property="og:description" content="Άκαρπες παραμένουν οι έρευνες για τον εντοπισμό της 17χρονης κοπέλας από την Κατερίνη Το κορίτσι που αντιμετωπίζει κινητικά προβλήματα, εξαφανίστηκε μαζί με την μητέρα της την περασμένη Παρασκευή (08/11). Η γιαγιά της μίλησε αποκλειστικά στο κεντρικό δελτίο"/>
  </head>
  <body>
    <article>
      <h1>Θρίλερ στην Κατερίνη: Μυστηριώδης εξαφάνιση μητέρας και κόρης! Συγκλονιστική μαρτυρία της γιαγιάς, για τα όσα βίωναν</h1>
      <address>
        <time datetime="2019-11-15T22:21:21+00:00">15 Nov 2019, 22:21</time>
      </address>
      <p>Άκαρπες παραμένουν οι έρευνες για τον εντοπισμό της 17χρονης κοπέλας από την Κατερίνη</p>
      <p>Το κορίτσι που αντιμετωπίζει κινητικά προβλήματα, εξαφανίστηκε μαζί με την μητέρα της την περασμένη Παρασκευή (08/11).</p>
      <p>Η γιαγιά της μίλησε αποκλειστικά στο κεντρικό δελτίο ειδήσεων του Star, περιγράφοντας την κατάσταση που βίωναν.</p>
      <p>Ένα τηλεφώνημα στον σύζυγό της ήταν το τελευταίο σημείο ζωής που έδωσε η μητέρα της 17χρονης Μαρίας – Ιωάννας.</p>
      <p>Το κορίτσι αντιμετωπίζει κινητικά προβλήματα και κυκλοφορεί υποβασταζόμενη από μπλε περιπατητήρα. Μάλιστα σύμφωνα με τον πατέρα της, η μητέρα της ανήλικης ήταν φορτισμένη λόγω της κατάστασης της υγείας της.</p>
      <p>«Η γυναίκα δεν είναι καλά, θέλει βοήθεια και συμπαράσταση. Η Μαρία γεννήθηκε μία χαρά. Κατά τον 6ο μήνα διαγνώστηκε με εγκεφαλική αιμορραγία, τετραπληγία» δήλωσε η γιαγιά της. Από τότε όπως λένε οι γείτονες, η μητέρα της ήταν πάντα ο φύλακάς άγγελός της.</p>
      <p>Το χρονικό της εξαφάνισης<br/>Στις 8 Νοεμβρίου, την ημέρα της εξαφάνισης μητέρας και κόρης, ήταν τα γενέθλια της Μαρίας-Ιωάννας. Όπως δήλωσε η γιαγιά της στο Star, ετοίμαζε μεγάλο πάρτι στο σπίτι.</p>
      <p>Μία μέρα νωρίτερα η κοπέλα φέρεται να ζητούσε επίμονα από τη μητέρα της να κάνουν βόλτα με το αυτοκίνητο. Και εκείνη δε της χάλασε χατίρι.</p>
      <p>Σύμφωνα με τους γείτονες, η 45χρονη μητέρα ήταν εκνευρισμένη αφού αρχικά το αυτοκίνητό τους παρουσίασε βλάβη. Ύστερα πήρε το κορίτσι για την καθημερινή τους βόλτα και από τότε χάθηκαν τα ίχνη τους.</p>
      <figure>
        <img src="https://europost.gr/wp-content/uploads/2019/11/maria-300x158.jpg"/>
      </figure>
      <p>Το «Χαμόγελο του Παιδιού» ενημερώθηκε την Τετάρτη 12 Νοεμβρίου, απογευματινές ώρες και ενεργοποίησε τον συναγερμό Amber Alert κατόπιν συναίνεσης των αστυνομικών Αρχών.</p>
      <p>Η Μαρία – Ιωάννα έχει ύψος 1.55 μ., ζυγίζει 50 κιλά, έχει καστανά μαλλιά και γαλάζια μάτια. Η Μαρία – Ιωάννα εξαφανίστηκε μαζί με την μητέρα της, υποβασταζόμενη από περιπατητήρα χρώματος μπλε. Η ζωή τους ενδεχομένως να βρίσκεται σε κίνδυνο.</p>
      <p>Οποιοσδήποτε έχει κάποια πληροφορία, παρακαλείται να επικοινωνήσει τηλεφωνικά με «Το Χαμόγελο του Παιδιού» όλο το 24ωρο, στην «Ευρωπαϊκή Γραμμή για τα Εξαφανισμένα Παιδιά 116000» καθώς και σε όλα τα Αστυνομικά Τμήματα της χώρας.</p>
    </article>
  </body>
</html>