<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cultura/19_novembre_16/kartell-affascina-cina-settant-anni-design-italiano-8167e834-08b0-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Kartell affascina la CinaSettant’anni di design italiano"/>
    <meta property="og:description" content="Il marchio di Noviglio (Milano) inaugura sabato 23 il nuovo museo di Shenzhen"/>
  </head>
  <body>
    <article>
      <h1>Kartell affascina la Cina<br/>Settant’anni di design italiano</h1>
      <h2>Il marchio di Noviglio (Milano) inaugura sabato 23 il nuovo museo di Shenzhen</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">ANNACHIARA SACCHI</a></address>
      <p>Con il design si può giocare. Si possono raccontare talenti, descrivere una società e un modo di vivere, lo stile di un Paese. Si può arrivare fino in Cina. Mettendo insieme settant’anni di successi e facendo cultura (e business) in un museo nuovo di zecca. Si possono collegare Milano, capitale mondiale del design, e Shenzhen, hub della creatività cinese, 13 milioni di abitanti a nord di Hong Kong. Stabilire connessioni (e contratti). Kartell, uno dei grandi marchi del made in Italy, ha portato la sua storia nella Repubblica Popolare con la retrospettiva Kartell Land. Celebrating 70 years of Italian Design History, mostra con cui si inaugura, sabato 23 novembre, lo Iadc Museum di Shenzhen. Rimarrà aperta per sei mesi, e sarà a ingresso gratuito.</p>
      <p><b>Il rosso Kartell, così simile a quello della lacca cinese</b>. Le trasparenze del policarbonato. I pezzi storici come i componibili. Quelli «emergenti» in plastica biodegradabile. E, ancora, le «zampate» di Philippe Starck, le collaborazioni con gli stilisti, le sperimentazioni. Tutto questo si traduce in una serie di installazioni «emozionali» allestite in un museo privato, appena costruito, che fa parte del progetto di Iadc, International Art Design Center, il mall del design più importante del Paese (un milione di metri quadrati). Ed è un doppio omaggio: del marchio italiano al suo (sterminato) pubblico di fan cinesi; della Cina ai nostri maestri dell’abitare.</p>
      <p><b>La mostra mette in scena il passato e il futuro dell’azienda di Noviglio (Milano)</b> con un percorso espositivo, curato da Ferruccio Laviani, strutturato lungo due piani del museo su una superficie complessiva di 1.500 metri quadrati. Ed è una favola — quella di Kartell Land — colorata, fatta di suggestioni che hanno inizio già all’esterno del museo: una mega parete sarà trasformata in un enorme manifesto; nelle parti «comuni» dell’edificio un’installazione formata da enormi lettere tridimensionali accoglierà i visitatori e introdurrà alla mostra dallo scalone centrale. Poi ecco nove aree tematiche, con una selezione di prodotti provenienti dalla collezione permanente del Museo Kartell. I pezzi storici ma anche cataloghi, pubblicità, disegni e scatti d’autore che raccontano l’evoluzione nella comunicazione dell’azienda.</p>
      <p><b>Le immagini storiche si mescolano a quelle più recenti in una sorta di galleria d’arte</b>; i video si alternano a poltrone, lampade, pezzi d’arte della collezione privata del museo. Salendo al piano superiore, «spalmate» lungo la scalinata, compaiono anche le riproduzioni — in dimensione 1:1 — di tutti i grandi designer che hanno collaborato con Kartell negli ultimi vent’anni. Ettore Sottsass, Ron Arad, Patricia Urquiola, Piero Lissoni, Fabio Novembre, Mario Bellini, Alessandro Mendini, Anna Castelli, Antonio Citterio. Sono «sagome animate»: racconti, aneddoti, testimonianze e anche sfide tecnologiche vengono narrate attraverso il contributo audio dei designer stessi. Il pubblico cinese apprezzerà.</p>
      <p><b>Dialogo virtuale</b>. E un grande led screen che a intermittenza si accende e spegne rivelando i pezzi in mostra, anche quelli sospesi, anche quelli della stanza fatta di cielo azzurro e nuvole in cui le sedie di Kartell sembrano volare. E dopo queste rarefatte atmosfere ecco una piazza italiana decorata con grandi insegne luminose e colori pieni.</p>
      <p><b>Lo sguardo verso il futuro</b>: l’azienda che «ha reso sexy la plastica» ha avviato una svolta verde e intrapreso un percorso di maggiore sensibilità e attenzione nei confronti dei temi ambientali. Lo dimostra con i complementi di arredo in bioplastica, con la nuova collezione in legno, con la sedia «A.I.», la prima creata dall’intelligenza artificiale con il contributo di Philippe Starck, realizzata con materiale riciclato al cento per cento.</p>
      <p><b>Infine, non poteva mancare la moda</b>, alla quale i cinesi sono così attenti, con i prodotti nati dalle collaborazioni tra l’azienda e Burberry, Dolce &amp; Gabbana, Jean-Paul Gaultier, Missoni, Moschino, Pucci, Valentino, Zegna.</p>
      <p><b>Tutte le anime di Kartell in mostra</b>. Le radici e le nuove sfide. Le «icone» e gli scatti di fotografi come Helmut Newton e David LaChapelle. «Siamo onorati — sottolinea Claudio Luti, presidente di Kartell — che Iadc ci abbia invitato a raccontare la nostra storia industriale. Shenzhen oggi è una delle basi cinesi per le industrie ad alta tecnologia e un importante centro per lo sviluppo della creatività nel design applicato a diversi settori. Non c’era modo migliore per chiudere le celebrazioni dei nostri settant’anni di storia». La cultura, l’impresa.</p>
    </article>
  </body>
</html>