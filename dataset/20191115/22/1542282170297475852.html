<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/15/eftase-sti-neazilandia-o-syggrafes-tou-whatsapp"/>
    <meta property="og:site_name" content="euronews"/>
    <meta property="article:published_time" content="2019-11-15T22:25:46+00:00"/>
    <meta property="og:title" content="Έφτασε στη Νέα Ζηλανδία ο «συγγραφέας του WhatsApp»"/>
    <meta property="og:description" content="Ο «κρατούμενος» πρόσφυγας κατάφερε με την βράβευσή του σε λογοτεχνικό διαγωνισμό να κερδίσει το δικαίωμα της ελευθερίας"/>
  </head>
  <body>
    <article>
      <h1>Έφτασε στη Νέα Ζηλανδία ο «συγγραφέας του WhatsApp»</h1>
      <address><time datetime="2019-11-15T22:25:46+00:00">15 Nov 2019, 22:25</time> by <a rel="author">Ioannis Giagkinis</a></address>
      <figure>
        <img src="https://static.euronews.com/articles/stories/04/30/13/68/773x435_cmsv2_e25c9137-df4d-560b-9da7-4bcadde0a88a-4301368.jpg"/>
      </figure>
      <p>Μετά από έξι χρόνια κράτησης στο απομακρυνσέμο νησί Μάνους της Παπούας Νέας Γουινέας, ο Μπεχρούζ Μπουχανί κατάφερε επιτέλους να φτάσει στη Νέα Ζηλανδία.</p>
      <p>Μέλη της Διεθνούς Αμνηστίας υποδέχθηκαν τον Ιρανό δημοσιογράφο κουρδικής καταγωγής, που είχε ξεκινήσει το 2013 μακρινό ταξίδι για την Ωκεανία με σκοπό να ζητήσει πολιτικό άσυλο.</p>
      <p>Βρέθηκε ωστόσο σε κέντρο κράτησης ως παράνομος μετανάστης και κατάφερε τελικά να φτάσει στον προορισμό του χάρη στο λογοτεχνικό βραβείο που κέρδισε για το βιβλίο που συνέγραψε μέσω της εφαρμογής WhatsApp.</p>
      <p>«Οταν ημουν στο Μάνους ή στο Πορτ Μορσμπι, δεν σκεφτόμουν ποτέ κάτι τέτοιο. Το μόνο που σκεφτόμουν ήταν πότε θα αποκτήσω και πάλι την ελευθερία μου, να πάω στην Αυστραλία ή να καταστήσω γνωστή στον κόσμο την κατάσταση αυτή. Νομίζω όμως ότι είναι η πρώτη φορά που αισθάνομαι χαρούμενος καθώς επέζησα. Ξέρετε, είναι μια σημαντική στιγμή για εμένα», είπε με την άφιξή του στο Ουέλιγκτον.</p>
      <p>Την περίοδο της κράτησής του έγραψε μέσω WhatsApp το βιβλίο «No Friend but the Mountains» με προσωπικές του εμπειρίες αλλά και των συγκρατουμένων του από τα βασανιστήρια που υπέστησαν στο νησί-φυλακή. <i>«Έφυγα από το Ιράν για να μην καταλήξω στη φυλακή και όταν έφτασα στην Αυστραλία με έβαλαν για χρόνια σε μια άλλη φυλακή»</i>, είχε ο ίδιος δηλώσει μερικούς μήνες πριν.</p>
      <p><i>«Για χρόνια κοιτούσαμε την Αυστραλία, τη Νέα Ζηλανδία ως ελπίδα. Ομως αυτή η ελπίδα μπορεί να φαινόταν ότι ήταν πολύ κοντά αλλά ποτέ δεν μπορούσαμε να την αγγίξουμε. Είναι πολύ σημαντικό το γεγονός ότι τελικά κατάφερα να φτάσω στην Αυστραλία, στη Νέα Ζηλανδία, έπειτα από τόσα χρόνια. Θα δώσει ελπίδες και στους άλλους που είναι εγκλωβισμένοι»</i>, είπε ακόμα ο Μπουχανί.</p>
      <p>Η βίζα για τον Μπεχρούζ Μπουχανί που εκδόθηκε από τις αρχές της Νέας Ζηλανδίας με την βοήθεια της Διεθνούς Αμνηστίας έχει διάρκεια ενός μηνός. Ο ίδιος δηλώνει ωστόσο ότι δεν θέλει σε καμία των περιπτώσεων να επιστρέψει σο κέντρο κράτησης όπου έμενε τα προηγούμενα έξι χρόνια.</p>
    </article>
  </body>
</html>