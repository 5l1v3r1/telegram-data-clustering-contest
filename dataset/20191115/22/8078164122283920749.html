<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_16/bebe-parigi-piange-in-francese-studio-pianto-neonati-lingua-b74de4ca-084d-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Il pianto dei neonati è una lingua: «Un bebé a Parigi piange in francese»"/>
    <meta property="og:description" content="Test dell’Università di Wurzburg: i piccoli piangono riproducendo suoni sentiti in pancia. (E c’è un modo abbastanza infallibile, promettono i ricercatori, per farli smettere)"/>
  </head>
  <body>
    <article>
      <h1>Il pianto dei neonati è una lingua: «Un bebé a Parigi piange in francese»</h1>
      <h2>Test dell’Università di Wurzburg: i piccoli piangono riproducendo suoni sentiti in pancia. (E c’è un modo abbastanza infallibile, promettono i ricercatori, per farli smettere)</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Redazione Esteri</a></address>
      <p>Nessuno ha ancora imparato a decifrarlo in modo preciso: le stesse mamme, a volta, si chiedono se il proprio bebè il cui pianto riconoscerebbero in mezzo a un nido intero stia strillando per uno stato d’animo, una «colichetta» (per qualcuno non esistono), un inizio di dentizione. Eppure una cosa sembra ormai pacifica: il pianto dei neonati è influenzato dalla lingua che sentono parlare attorno a sé, e se già nel 2009 l’università tedesca di Würzburg aveva stabilito che il pianto dei bambini tedeschi e quello dei bambini francesi erano differenti, oggi lo stesso team di ricerca ha raffinato i risultati dello studio. E analizzando un archivio sonoro di 500 mila pianti, lallazioni e versetti di altrettanti neonati da tutto il mondo ha concluso: ognuno piange nella sua lingua. Cosa dica, non per forza si sa.</p>
      <h4>La ricerca: le «lingue» del pianto</h4>
      <p>Ma un bambino tedesco piange «a intonazione cadente, proprio come le frasi del tedesco», spiega Kathleen Wermke, biologa e antropologa medica che ha guidato la ricerca. «E un bambino francese piange con un’intonazione verso l’alto». I bambini sono già influenzati dalla lingua madre mentre sono nell’utero materno. <br/>I neonati ascoltati per lo studio non sono stati fatti piangere apposta: giovani ricercatori, specializzandi e dottorandi si sono infilati nei reparti maternità di ospedali di tutto il mondo, hanno registrato e sbobinato. Scoprendo molto altro: ad esempio, dove si parlano lingue tonali come il cinese mandarino la «melodia» del pianto — è un nome tecnico, naturalmente — è molto più complessa che altrove. I neonati svedesi, la cui lingua madre ha un accento «a picchi», piangono «a picchi». Lo stesso vale per gli altri versi che producono. I bambini, spiega Wermke, si esprimono per imitazione di quella che si chiama la «prosodia» della mamma. Entro il terzo trimestre di gravidanza un feto è già in grado di sentirla: parole e suoni specifici sono ovattati dal liquido amniotico, ma ritmo e melodia sono ben chiari. E sono la prima sonorità che i bambini imitano appena nati. Proprio come faremmo noi, gettati in un ambiente di cui non conosciamo la lingua.</p>
      <h4>Il trucco ferma-pianto (?)</h4>
      <p>Il laboratorio della dottoressa Wermke, visitato recentemente dai giornalisti del New York Times, è pieno di giocattoli, tappeti colorati e dottorandi che sbobinano. Gli adulti spesso ululano: è un modo garantito, spiega la dottoressa, per fare smettere di piangere i neonati una volta che il pianto si è avviato. Lo fa: qualche bambino ride, qualcuno si ferma e osserva, quasi tutti si rilassano. Provare per credere?</p>
    </article>
  </body>
</html>