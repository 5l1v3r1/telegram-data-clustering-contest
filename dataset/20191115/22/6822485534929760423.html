<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824113.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T22:40:00+00:00"/>
    <meta property="og:title" content="منابع حزب الله: الحریری بر نخست‌وزیری کسی غیر خودش پافشاری کرد"/>
    <meta property="og:description" content="به گزارش فارس، وبگاه خبری المنار به نقل از منابع نزدیک به دو نماینده حزب الله که در نشست روز گذشته با سعد الحریری برای رایزنی درباره تشکیل دولت جدید لبنان حضور داشتند تاکید کرد که  حزب الله مخالفتی با اینکه دو سوم دولت آتی تکنوکرات باشد ندارد."/>
  </head>
  <body>
    <article>
      <h1>منابع حزب الله: الحریری بر نخست‌وزیری کسی غیر خودش پافشاری کرد</h1>
      <address>
        <time datetime="2019-11-15T22:40:00+00:00">15 Nov 2019, 22:40</time>
      </address>
      <p>منابع متعلق به دو نماینده حزب الله که دیروز با نخست وزیر مستعفی لبنان درباره تشکیل دولت آتی رایزنی کردند از موافقت حزب الله با تکنوکرات بودن دو سوم کابینه آتی لبنان خبر داده و گفتند الحریری بر نخست وزیری کسی غیر خودش پافشاری کرد.</p>
      <p>به گزارش فارس، وبگاه خبری المنار به نقل از منابع نزدیک به دو نماینده حزب الله که در نشست روز گذشته با سعد الحریری برای رایزنی درباره تشکیل دولت جدید لبنان حضور داشتند تاکید کرد که  حزب الله مخالفتی با اینکه دو سوم دولت آتی تکنوکرات باشد ندارد.<br/>به گزارش المنار «علی حسن خلیل»، وزیر دارایی لبنان و حسین الخلیل معاون سیاسی دبیر کل حزب الله روز گذشته به الحریری اصرار کردند خودش دوباره مامور تشکیل کابینه شود.</p>
      <p>به گفته منابع مذکور، اما الحریری پافشاری کرد که کسی غیر خودش مامور تشکیل کابینه شود و پس از اینکه مطمئن شد که «تمام سلام» از پذیرش این منصب امتناع می‌ورزد گفت که همه نخست وزیران قبلی لبنان بر سر  انتصاب «محمد الصفدی» برای تشکیل کابینه اتفاق نظر دارند.</p>
      <p>به گزارش المنار، نمایندگان حزب الله به الحریری گفتند: ما هم نسبت به این قضیه برخورد مثبت نشان دادیم در صورتی که اجماع نظر طرف‌های ذیربط را به دست آورد.</p>
      <p>منابع حزب الله گفتند که الحریری هم قول داده که وزرایی را از جریان المستقبل برای کابینه معرفی کند.</p>
      <p>رسانه‌های لبنان شب گذشته مدعی شدند احزاب «المستقبل»، «التیار الوطنی الحر»، «امل» و «حزب‌الله» با معرفی «محمد الصفدی» به عنوان نخست‌وزیر جدید این کشور موافقت کرده‌اند. </p>
      <p>شبکه‌های تلویزیونی LBCI و MTV گزارش دادند این توافق در نشستی که روزپنجشنبه بین «سعد الحریری»، نخست‌وزیر مستعفی لبنان و نمایندگان احزاب یاد شده برگزار شده حاصل شده است و  ساختار پیشنهادشده در این رایزنی‌ها برای کابینه تشکیل دولت تکنوسیاسی است.</p>
      <p>خبرگزاری آناتولی هم امروز به نقل از منابع لبنانی گزارش داد که تا حال حاضر قرار نیست «جبران باسیل» وزیر خارجه لبنان در کابینه آتی حضور داشته باشد.</p>
      <p>«میشل عون» رئیس جمهور لبنان رهبر جریان ملی آزاد و جبران باسیل، داماد وی و وزیر خارجه لبنان ریاست این جریان را عهده دار است.</p>
      <p>جریان ملی آزاد بیش‌ترین تعداد وزرا را در دولت مستعفی الحریری در اختیار دارد که شامل 11 وزیر از جمع 30 وزیر است.</p>
      <p>منابع لبنانی درباره دلیل معرفی الصفدی برای تصدی منصب نخست وزیری لبنان گفتند او نقطه اشتراک  میان همه طرف‌های سیاسی درباره هویت نخست وزیر آتی لبنان است. یعنی جریان المستقبل و جریان ملی آزاد با آن موافقند و از روابط بین المللی خوبی با کشورهای حوزه خلیج فارس و کشورهای غربی برخوردار است.</p>
      <p>این منابع افزودند: الصفدی همچنین با میشل عون رابطه شخصی دارد و سعد الحریری با انتخاب وی موافقت کرد.</p>
      <p>منابع آناتولی درباره مخالفت معترضان لبنانی با انتخاب الصفدی گفتند: گروه‌هایی هستند که هر کسی معرفی شود به آن معترض می‌شوند. آنها همه معترضان لبنانی نیستند وقتی که او رسما مامور تشکیل کابینه شد شاهد واکنش‌ها خواهیم بود.</p>
      <p>با ادامه تظاهرات در لبنان، سعد الحریری نخست‌وزیر این کشور از سمت خود استعفا داد و عون نیز با این خواست او موافقت کرد، مشروط بر اینکه نخست‌وزیری را در دوره پیش‌برد امور برعهده بگیرد تا دولت آینده تشکیل شود.</p>
    </article>
  </body>
</html>