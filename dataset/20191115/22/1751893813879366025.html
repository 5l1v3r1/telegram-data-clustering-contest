<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_16/maxi-rissa-piazza-mercanti-al-mcdonald-s-colpi-sedie-tavoli-bottiglie-presi-locali-77eb6d84-087a-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Maxi rissa in piazza dei Mercanti davanti al McDonald’s a colpi di sedie tavoli e bottiglie presi dai locali"/>
    <meta property="og:description" content="Almeno una trentina di persone, tutte di origine nordafricana, si sono affrontate, venerdì pomeriggio, intorno alle 18.30, sotto gli occhi terrorizzati dei passanti. I carabinieri della Compagnia Duomo hanno denunciato tre ragazzini, uno minorenne"/>
  </head>
  <body>
    <article>
      <h1>Maxi rissa in piazza dei Mercanti davanti al McDonald’s a colpi di sedie tavoli e bottiglie presi dai locali</h1>
      <h2>Almeno una trentina di persone, tutte di origine nordafricana, si sono affrontate, venerdì pomeriggio, intorno alle 18.30, sotto gli occhi terrorizzati dei passanti. I carabinieri della Compagnia Duomo hanno denunciato tre ragazzini, uno minorenne</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Marco Persico</a></address>
      <p>È esplosa improvvisamente nel tardo pomeriggio di venerdì tra i passanti che affollavano uno dei punti più belli e caratteristici di Milano, piazza dei Mercanti, a due passi da Piazza Duomo, davanti al McDonald's. In un attimo si è passati dagli insulti a una vera e propria mega rissa. Ore 18.20. A fronteggiarsi per strada, a colpi di bottiglia, sedie e tavolini presi dai locali, almeno una trentina di persone, tutte di origine nordafricana, tra loro anche molti ragazzini.</p>
      <p><b>La scena si è svolta sotto gli occhi di decine di passanti terrorizzati</b>. I carabinieri della compagnia Duomo sono riusciti a bloccare tre tunisini, giovanissimi, due 18enni e un ragazzino di 17 anni. Feriti, sono stati medicati all’ospedale Fatebenefratelli, il più grave era uno dei due 18enni, dimesso con otto giorni di prognosi per una «ferita parietale destra» al capo.</p>
      <p><b>Sull'episodio è intervenuto il leader della Lega ed ex ministro dell'Interno, Matteo Salvini, durante una diretta su Facebook</b>: «Sono vicino ai miei concittadini milanesi, perché ieri pomeriggio (venerdì, ndr), in pieno centro, è accaduta una guerriglia urbana tra più di trenta giovani, tutti stranieri, stranamente. Tre fermati, tre nordafricani, guarda caso — ha detto Salvini — . Abbraccio il popolo composto da donne e uomini che sono arrivati da lontano, con i documenti a posto, la pelle nera, bianca, gialla, rossa, fucsia, non mi interessa. Mi interessa che siano uomini e donne per bene, che mandano i figli a scuola, che pagano le tasse, che rispettano la nostra cultura, la nostra religione».</p>
    </article>
  </body>
</html>