<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Dnes-Promenyame-diabeta-na-Grebnata-baza-914200"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T22:05:00+00:00"/>
    <meta property="og:title" content="Днес &quot;Променяме диабета!“ на Гребната база"/>
    <meta property="og:description" content="Бягане с кауза и безплатно измерване на кръвната захар ще се проведe в София и Пловдив по повод Свет..."/>
  </head>
  <body>
    <article>
      <h1>Днес "Променяме диабета!“ на Гребната база</h1>
      <address>
        <time datetime="2019-11-15T22:05:00+00:00">15 Nov 2019, 22:05</time>
      </address>
      <p>Бягане с кауза и безплатно измерване на кръвната захар ще се проведe в София и Пловдив по повод Световният ден за борба с диабета. Инициативата е под патронажа на Негово превъзходителство Сьорен Якобсен, Посланик на Дания в България, реализира се от Сдружение "5 км рън“, Националната асоциация на децата с диабет, МУ-Пловдив и с подкрепата на Ново Нордиск.</p>
      <p>Бягането с кауза "Променяме диабета!“ ще се проведе днес на Гребната база в Пловдив. Успоредно с него медицински специалисти ще правят оценка на риска от диабет и ще измерват кръвната захар на всички желаещи. Целта на инициативата е да фокусира общественото внимание върху опасностите, които крие това социално значимо заболяване, което се увеличава в цял свят с всяка измината година.</p>
      <p>Общо 463 млн. души или всеки 11-ти възрастен човек в света е с диабет, показват последните данни от тази година на Международната федерация по диабет (IDF). Хората с това заболяване са се увеличили с 38 млн. в сравнение с 2017 г., като се очаква през 2030 г. техният брой да достигне 578 млн., а през 2045 г. – 700 млн.</p>
      <p>Увеличават се и случаите на диабет в България. Над 442.5 хиляди са били хората с тази диагноза в страната срещу 423 млн. година по-рано, показват данните на IDF. Това означава, че с диабет са 8.3% от населението. Основната част от хората с диабет са с тип 2. Ръстът при него е свързан със съвременния начин на живот – повишаващите се нива на урбанизация, застаряващото население, ниска физическа активност и консумация на висококалорична храна.</p>
      <p>Случаите на диабет тип 1, който се проявява предимно сред децата и младежите също се увеличава, показват още данните на IDF. Над 1.11 млн. са хората с диабет тип 1 по света през 2018 г, като броят на новите случаи е 128 хил. Анализите показват, че честотата на диабет тип 1 е по-висока сред държавите с по-високи доходи. Засега причините за повишаването на случаите на диабет тип 1 не са ясни.</p>
      <p>Увеличават се и случаите на гестационен диабет. През 2018 г. с висока кръвна захар по време на бременността е всяка шеста или 16% от всички бъдещи майки са имали този проблем. Рискът от появата на гестационен диабет е свързан с по-напредналата възраст, на която раждат жените. Той може да доведе до усложнения както за майката, така и за детето и увеличава риска от отключването на диабет тип 2.</p>
      <p>Разходите за лечение на диабета също се увеличават, като тази тенденция ще се запази и занапред. На 0 млрд. възлизат средствата, които са изразходвани за тази диагноза през миналата година, това е 10% от световните разходи за здравеопазване, отчитат от IDF. Прогнозите са разходите да достигнат 5 млрд. през 2030 г. и 5 млрд. през 2045 г.</p>
      <p>Все още остава изключително висок броя на хората, които не са диагностицирани – 232 млн., или всеки втори. Единственият начин да се подобри тази статистика е чрез подобряване информираността на обществото за симптомите на диабет тип 1 – жажда, често уриниране, умора, внезапна загуба на тегло, глад, както и възможностите за скрининг при диабет тип 2 – сред по-възрастното население, хората с наднормено тегло, с усложнения, както и тези, които водят обездвижен начин на живот и консумират нездравословни храни.</p>
      <p>На този фон е изключително важно да се вложат повече усилия от страна на всяка държава, за да приеме работеща национална стратегия за превенция на диабет тип 2 и да приложат по-ефективни начини за управление на диабет тип 1 и гестационния диабет, категорични са от IDF. В момента в България няма Национална диабетна програма, която би подобрила резултатите от дейностите за първична, вторична и третична профилактика.</p>
    </article>
  </body>
</html>