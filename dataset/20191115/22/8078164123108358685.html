<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_16/taylor-mega-ubriaca-tv-colpa-vodka-egiziana-8e8e247e-086a-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Taylor Mega ubriaca in tv: «Colpa della vodka egiziana»"/>
    <meta property="og:description" content="Ospite della trasmissione di Barbara D'Urso, aveva iniziato a ridere e biascicare. &lt;Non ho bevuto», aveva negato in diretta. Poi il fuorionda di Striscia l'ha smascherata. E ha ammesso: «Sono friulana, l'alcol dovrei reggerlo. Ma la vodka egiziana...»"/>
  </head>
  <body>
    <article>
      <h1>Taylor Mega ubriaca in tv: «Colpa della vodka egiziana»</h1>
      <h2>Ospite della trasmissione di Barbara D'Urso, aveva iniziato a ridere e biascicare. «Non ho bevuto», aveva negato in diretta. Poi il fuorionda di Striscia l'ha smascherata. E ha ammesso: «Sono friulana, l'alcol dovrei reggerlo. Ma la vodka egiziana...»</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Redazione Online</a></address>
      <p>Visto che ormai ne parlavano tutti, ha deciso di fare outing: l'influencer Taylor Mega, dopo il fuorionda mandato da Striscia la notizia in cui si vedeva palesemente che era intervenuta in tv ubriaca, ha ammesso di aver bevuto prima dell'ospitata nella trasmissione di Barba D'Urso.«Visto che ne stanno parlando tutti, ne parlo anche io. Ieri è andato il fuorionda di Live Non è la D'Urso di lunedì a Striscia La Notizia. Ero morta dal ridere- scrive su Instagram- Certo che avevo bevuto però scialla, di solito, bevo anche di più se faccio serata. Non avevo mangiato nulla tutto il giorno. Avevo lavorato tutto il giorno sotto al sole». La colpa? «La vodka o il vino egiziano fanno schifo. Erano benzina. Mi ha fatto malissimo. Ok che non faccio mai serata. Ok che vado sempre a dormire presto. Ok che faccio tanta attività. Ok che bevo una volta al mese. Tre shottini di vodka li tengo. Poi, sono friulana, l'alcol dovrei reggerlo. Se andate in Egitto non bevete la vodka, fa schifo. Non è vodka, benzina, veleno per i topi. Terribile», ha scritto, spiegando cosa era successo. La modella inizialmente aveva provato a negare di aver bevuto, ma era stato evidente già durante la diretta a tutti che fosse più che brilla. Camilla Lucchi, dal salotto della D'Urso, le aveva chiesto esplicitamente: «Ma hai bevuto?». Anche la D'Urso aveva provato a chiederle: «Stai bene? Ti sei fatta uno spritz prima della diretta?», mentre lei recitava poesie nell'ilarità generale. Lei aveva strenuamente negato: pur essendo poco credibile visto che ridacchiava e faceva fatica a parlare.</p>
      <h4>«Taylor una di noi»</h4>
      <p>Nel «fuori onda» di Striscia la verità era venuta fuori: cantava e rideva continuando a bere, e alla fine confessava al tecnico di aver bevuto quattro vodka. La scena di lei completamente ubriaca che non si reggeva neanche sulla sedia è stata vista da migliaia di persone. E quindi Taylor non ha potuto far altro che ammettere, strizzando anche l'occhio ai friulani, per tradizione grandi bevitori. E in effetti la sua performance, lungi dall'essere criticata, è stata anche commentata con affetto dai fan. Lei stessa si è stupita della solidarietà: «Mi sono arrivati una marea di messaggi positivi: "Ci fai morire", "Taylor una di noi", "Sei simpaticissima", "Bevi più spesso". Non me l'aspettavo. Che trash. Non lo faccio apposta. A me le cose mi succedono».</p>
    </article>
  </body>
</html>