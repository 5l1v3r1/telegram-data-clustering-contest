<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/finance/i-eforia-thelei-ton-odigo-tis-ti-prepei-na-kanete-gia-tis-ofeiles-sas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T22:00:57+00:00"/>
    <meta property="og:title" content="Η εφορία θέλει τον… οδηγό της – Τι πρέπει να κάνετε για τις οφειλές σας"/>
    <meta property="og:description" content="Τι φέρνει το νέο φορολογικό νομοσχέδιο - Ποια τα βασικά σημεία"/>
  </head>
  <body>
    <article>
      <h1>Η εφορία θέλει τον… οδηγό της – Τι πρέπει να κάνετε για τις οφειλές σας</h1>
      <h2>Τι φέρνει το νέο φορολογικό νομοσχέδιο – Ποια τα βασικά σημεία</h2>
      <address><time datetime="2019-11-15T22:00:57+00:00">15 Nov 2019, 22:00</time> by <a rel="author">Βουργάνα Μαρία</a></address>
      <p>Χωρίς εισοδηματικά κριτήρια αλλά με ακριβότερο επιτόκιο οι φορολογούμενοι θα μπορούν να ρυθμίσουν σε έως 24 αντί 12 δόσεις τις οφειλές που θα τους βεβαιώσει η Εφορία το 2020 για φόρο εισοδήματος, ΕΝΦΙΑ, ΦΠΑ. Επίσης όσοι κληρονομήσουν χρήματα ή ακίνητα θα έχουν τη δυνατότητα να «σπάσουν» τον φόρο που θα κληθούν να πληρώσουν σε έως 48 δόσεις (από 24) ακολουθώντας τη νέα πάγια ρύθμιση.</p>
      <p>Ωστόσο, στην περίπτωση αυτή, το ύψος της μηνιαίας δόσης και ο αριθμός των δόσεων εξόφλησης της οφειλής θα υπολογιστεί με την εφαρμογή εισοδηματικών κριτηρίων. Το ετήσιο εισόδημα του φορολογουμένου θα είναι αυτό που θα καθορίσει το ποσό που θα πρέπει να πληρώνει κάθε μήνα για να εξοφλήσει το χρέος του στην Εφορία.</p>
      <p><a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ <br/></a>Το νέο φορολογικό νομοσχέδιο, φέρνει μια νέα πάγια ρύθμιση για την εξόφληση των οφειλών στην Εφορία και τα Τελωνεία που θα βεβαιωθούν από την 1η Ιανουαρίου 2020. Το νέο σχήμα προβλέπει διπλάσιο αριθμό δόσεων αλλά με πέναλτι αυξημένου επιτοκίου για όσους επιλέξουν να εξοφλήσουν τα χρέη τους σε περισσότερες από 12 μηνιαίες δόσεις. Το επιτόκιο προσαυξάνεται κατά 1,5% και ανεβαίνει στο 6,5% από 5% που ανέρχεται σήμερα, ενώ η νέα ρύθμιση προβλέπει ελάχιστη μηνιαία δόση 30 ευρώ από 15 ευρώ που ισχύει σήμερα.</p>
      <figure>
        <img src="https://www.in.gr/wp-content/uploads/2019/11/720_223443_62fd91f5cc-8e2819be8d8f484c-600x338.jpg"/>
      </figure>
      <p>Οι συνεπείς στη ρύθμιση οφειλέτες κερδίζουν «μπόνους» επιστροφής τόκων. Συγκεκριμένα, όσοι τηρούν τους όρους της νέας ρύθμισης μέχρι το πέρας αυτής, κατά την καταβολή της τελευταίας δόσης, απαλλάσσονται από την πληρωμή ποσού που ισούται με το 25% των τόκων και έχουν επιβαρύνει το ποσό των δόσεων της ρυθμιζόμενης οφειλής. Η απαλλαγή αυτή όμως δεν μπορεί να υπερβαίνει το ύψος της τελευταίας δόσης.</p>
      <p>Στην περίπτωση που η ρύθμιση δεν τηρηθεί και ο οφειλέτης κάνει δεύτερη φορά αίτηση υπαγωγής των ίδιων οφειλών σε ρύθμιση, ως βάση υπολογισμού του ποσού των τόκων που απαλλάσσονται, λαμβάνεται το σύνολο των τόκων που επιβαρύνουν τις οφειλές από την πρώτη υπαγωγή τους στη ρύθμιση και ως την εξόφλησή τους. Στην περίπτωση αυτή, απαιτείται η προκαταβολή ποσού διπλάσιου της μηνιαίας δόσης.</p>
      <h3>Τα βασικά σημεία</h3>
      <p>Η νέα πάγια ρύθμιση των 24-48 δόσεων θα ισχύσει για οφειλές που βεβαιώνονται από την 1η Ιανουαρίου 2020 και προβλέπει:</p>
      <p><b>1. Αριθμός δόσεων:</b> Οι οφειλές που βεβαιώνονται από την 1-1-2020, έπειτα από αίτηση που υποβάλλεται πριν ή μετά τη λήξη της προθεσμίας καταβολής τους, ρυθμίζονται και να καταβάλλονται ως εξής:</p>
      <p>– Σε 2 έως 24 μηνιαίες δόσεις για τακτικές οφειλές (φόρος εισοδήματος, ΕΝΦΙΑ, ΦΠΑ κ.λπ.).</p>
      <p>– Σε έως 48 μηνιαίες δόσεις, εφόσον πρόκειται για οφειλές που βεβαιώνονται από φόρο κληρονομιών, από φορολογικό και τελωνειακό έλεγχο, καθώς και για μη φορολογικές και τελωνειακές οφειλές.</p>
      <p><b>2. Εισοδηματικά κριτήρια:</b> Ο αριθμός των δόσεων της ρύθμισης για οφειλές που ρυθμίζονται σε έως 48 δόσεις καθορίζεται από τη Φορολογική Διοίκηση με βάση την ικανότητα αποπληρωμής του οφειλέτη, κατά τα επόμενα, υπό τον περιορισμό του ελάχιστου ποσού μηνιαίας δόσης των 30 ευρώ. Ειδικότερα, για οφειλέτες φυσικά πρόσωπα, με βάση:</p>
      <p>– τον μέσο όρο του συνολικού εισοδήματός τους (ατομικό, φορολογούμενο ή απαλλασσόμενο, πραγματικό ή τεκμαρτό) κατά τα τελευταία τρία φορολογικά έτη πριν από την αίτηση υπαγωγής στη ρύθμιση για τα οποία έχει παρέλθει η προθεσμία υποβολής της οικείας δήλωσης φορολογίας εισοδήματος, ή</p>
      <p>– το συνολικό εισόδημα (ατομικό, φορολογούμενο ή απαλλασσόμενο, πραγματικό ή τεκμαρτό) του αμέσως προηγούμενου φορολογικού έτους από την ημερομηνία αίτησης υπαγωγής στη ρύθμιση, για το οποίο έχει παρέλθει η προθεσμία υποβολής της οικείας δήλωσης φορολογίας εισοδήματος, εφόσον αυτό είναι μεγαλύτερο, και το ύψος της ρυθμιζόμενης οφειλής.</p>
      <figure>
        <img src="https://www.in.gr/wp-content/uploads/2019/11/asfalistika-tameia-600x364.jpeg"/>
      </figure>
      <p>Το συνολικό εισόδημα πολλαπλασιάζεται τμηματικά με προοδευτικά κλιμακωτό συντελεστή ως εξής:</p>
      <p>– 4% για εισόδημα από 0,01 ευρώ έως 15.000 ευρώ.</p>
      <p>– 6% από 15.000,01 ευρώ έως 20.000 ευρώ.</p>
      <p>– 8% από 20.000,01 ευρώ έως 25.000 ευρώ.</p>
      <p>– 10% από 25.000,01 ευρώ έως 30.000 ευρώ.</p>
      <p>– 12% από 30.000,01 ευρώ έως 50.000 ευρώ.</p>
      <p>– 15% από 50.000,01 ευρώ έως 75.000 ευρώ.</p>
      <p>– 20% από 75.000,01 ευρώ έως 100.000 ευρώ.</p>
      <p>– 25% πάνω από 100.000 ευρώ.</p>
      <p>Οι συντελεστές μειώνονται ανάλογα με τον αριθμό των εξαρτώμενων τέκνων του οφειλέτη, κατά 1 εκατοστιαία μονάδα για ένα παιδί, κατά 2 εκατοστιαίες μονάδες για δύο παιδιά και κατά 3 μονάδες για τρία παιδιά και άνω.</p>
      <p>Υπολογισμός δόσεων. Το άθροισμα των γινομένων του εισοδήματος με τους αντίστοιχους συντελεστές αναγόμενο σε μηνιαία βάση διαιρεί το ποσό της ρυθμιζόμενης οφειλής. Ο αριθμός των δόσεων προκύπτει από το ακέραιο μέρος του πηλίκου της διαίρεσης αυτής, υπό τον περιορισμό του ελάχιστου ποσού μηνιαίας δόσης.</p>
      <p><b>3. Ελάχιστη μηνιαία δόση.</b> Ορίζεται σε 30 ευρώ.</p>
      <p><b>4. Επιτόκιο:</b> Για οφειλές που ρυθμίζονται σε έως 12 δόσεις, ο τόκος υπολογίζεται με βάση το τελευταίο δημοσιευμένο μέσο ετήσιο επιτόκιο δανείων σε ευρώ χωρίς καθορισμένη διάρκεια αλληλόχρεων λογαριασμών που χορηγούνται από όλα τα Πιστωτικά Ιδρύματα στην Ελλάδα σε μη χρηματοπιστωτικές επιχειρήσεις, όπως αυτό δημοσιεύεται από την Τράπεζα της Ελλάδος, πλέον 0,25%. Το επιτόκιο αυτό ανέρχεται σήμερα σε 5%. Για οφειλές που ρυθμίζονται σε περισσότερες από 12 μηνιαίες δόσεις, το επιτόκιο προσαυξάνεται κατά 1,5% και με βάση τα σημερινά δεδομένα διαμορφώνεται στο 6,5%.</p>
      <p><b>5. Δεύτερη ευκαιρία:</b> Σε περίπτωση απώλειας και υπαγωγής των ίδιων οφειλών στη ρύθμιση για δεύτερη φορά από τον ίδιο οφειλέτη, το επιτόκιο προσαυξάνεται κατά 1,5 ποσοστιαία μονάδα.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/15/vimatv/skotseziko-ntous-apo-dnt-i-syndesi-me-to-neo-forologiko-nomosxedio/"/>
        <a href="https://www.tovima.gr/2019/11/15/vimatv/o-v-korkidis-kai-o-d-tsomopoulos-analyoun-to-neo-forologiko-nomosxedio/"/>
        <a href="https://www.tovima.gr/2019/11/15/finance/epistrofi-eidikou-forou-katanalosis-sto-krasi-yposxethike-o-mitsotakis/"/>
        <a href="https://www.tovima.gr/2019/11/15/finance/asfalistiko-eleytheri-i-epilogi-eisforon-gia-tous-eleytherous-epaggelmaties/"/>
        <a href="https://www.tovima.gr/2019/11/14/vimatv/forologiko-nomosxedio-poies-diatakseis-veltionontai/"/>
        <a href="https://www.tovima.gr/2019/11/14/finance/grafeio-proypologismo-meiothikan-oi-dimosionomikoi-kindynoi/"/>
        <a href="https://www.tovima.gr/2019/11/14/finance/staikouras-mexri-tis-arxes-dekemvriou-i-apopliromi-tou-dnt/"/>
        <a href="https://www.tovima.gr/2019/11/14/finance/sev-ayksisi-eisodimatos-meiosi-apotamieysis-kai-katanalosis/"/>
        <a href="https://www.tovima.gr/2019/11/14/finance/enfia-ti-allages-sxediazei-i-kyvernisi-gia-ton-foro-akiniton/"/>
        <a href="https://www.tovima.gr/2019/11/13/vimatv/k-mixalos-sto-one-channel-sti-sosti-kateythynsi-to-neo-forologiko-nomosxedio/"/>
        <a href="https://www.tovima.gr/2019/11/13/finance/akinita-sto-trapezi-ekptosi-40-tis-dapanis-gia-anakainisi/"/>
        <a href="https://www.tovima.gr/2019/11/13/finance/e-apodeikseis-pros-tropopoiisi-i-rythmisi-ti-meleta-to-ypoik/"/>
        <a href="https://www.tovima.gr/2019/11/13/opinions/to-kinima-tis-gravatas-en-ypnosei/"/>
        <a href="https://www.tovima.gr/2019/11/13/finance/forologiko-nomosxedio-den-yparxoun-eyxaristes-ekplikseis-gia-ti-mesaia-taksi/"/>
      </related>
    </article>
  </body>
</html>