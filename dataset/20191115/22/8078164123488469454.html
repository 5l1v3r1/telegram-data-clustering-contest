<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_16/morto-antonello-falqui-regista-musichiere-canzonissima-58a169c2-0809-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Morto Antonello Falqui, l’ultimo post su Facebook: «Sono partito per un lungo viaggio»"/>
    <meta property="og:description" content="Era approdato in Rai nel 1952. A lui è dedicato il film «Il conte Max» del 1991 di Christian De Sica"/>
  </head>
  <body>
    <article>
      <h1>Morto Antonello Falqui, l’ultimo post su Facebook: «Sono partito per un lungo viaggio»</h1>
      <h2>Antonello Falqui era approdato in Rai nel 1952. Si impose con i primi programmi di successo, tra cui il «Canzonissima» e «Studio Uno»</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Redazione Spettacoli</a></address>
      <p>Se ne è andato con leggerezza e ironia, come aveva vissuto e aveva insegnato a vivere a intere generazioni di italiani. La notizia della scomparsa di Antonello Falqui, il padre del varietà all’italiana e artefice del successo di tanti grandi personaggi dello spettacolo, ha fatto subito il giro del web nel modo più singolare: «Sono partito per un lungo lungo lungo viaggio — è il testo di un post apparso sui suoi profili Facebook e Twitter —, potete venire a salutarmi lunedì 18 novembre alle 11 alla chiesa di Sant’Eugenio a viale Belle Arti a Roma». E ancora, in chiusura: «P.S. Perdonate Jimmy, Matteo e Luca se non vi hanno avvisato prima………..».</p>
      <p><b>Immediatamente dopo centinaia di messaggi di cordoglio hanno invaso </b>la rete, da Fiorello («Ci lascia il papà del varietà. Il più grande di tutti. Ha fatto sognare gli italiani con i suoi spettacoli. Ho avuto anche il piacere di conoscerlo. Grazie Maestro! Grazie e ancora grazie») ad Alessandro Gassmann («Antonello Falqui: la Televisione»), e tanta gente comune. Ovunque, sui siti e sulle reti televisive, hanno cominciato a rimbalzare gli spezzoni dei suoi varietà, «Studio Uno» e «Canzonissima» i più famosi, e i volti dei loro protagonisti: da Mina a Walter Chiari, da Paolo Panelli a Bice Valori, da Franca Valeri alle gemelle Kessler. Tutti programmi Rai, sigla che per molti decenni in Italia è stato sinonimo di televisione, per la quale Antonello Falqui aveva cominciato a lavorare dal 1952, pioniere di un mondo allora ancora tutto da inventare, firmando programmi che hanno segnato un’epoca.</p>
      <p><b>Nato a Roma il 6 novembre 1925, figlio del critico e scrittore Enrico Falqui</b>, si iscrive alla Facoltà di Giurisprudenza, che lascia prima della laurea affascinato dal mondo del cinema. Dal 1947 al 1949 frequenta il corso di regia del Centro Sperimentale di Cinematografia. Nel 1950 è aiuto regista nell’unico film dello scrittore Curzio Malaparte, «Cristo proibito», girato nel 1950, prima di molte altre esperienze in quel ruolo. Nel 1952 approda alla Rai, lavorando inizialmente nella sede di Milano. Vive in prima persona e contribuisce a plasmare le prime trasmissioni televisive in fase sperimentale: le prime trasmissioni saranno inaugurate il 3 gennaio 1954.</p>
      <p><b>Per la tv dirige prima dei documentari, ma il grande pubblico impara a conoscerlo </b>con i varietà. Prima «Il musichiere», in onda dal 1957 al 1960. Mario Riva, che ne è l’animatore e il presentatore, diventa un personaggio nazionale, mentre tutta l’Italia si appassiona a quel gioco musicale. «“Il Musichiere” — racconterà Falqui — è stato un po’ la riprova delle capacità che ha la televisione di rendere collettivi certi fenomeni. In questo senso era interessante scoprire la dimensione “discreta e domestica” del piccolo schermo, che, senza violare l’intimità della famiglia, introduce nella società nuovi modelli di partecipazione alla comunità. E poi l’italiano rimaneva appagato nel suo “bisogno musicale” che, ironicamente, era espresso nelle forme avvincenti della gara».</p>
      <p><b>Seguono poi quattro edizioni di «Canzonissima» (1958, 1959; 1968, 1969)</b>, altrettante di «Studio Uno» (in onda dal 1961 al 1966), forse il più famoso e celebrato, e «Milleluci» (1974). <b>Gli anni Settanta e Ottanta sono caratterizzati da una lunga serie</b>di regie di spettacoli che man mano abbandonano l’intrattenimento puro a base di sketch e canzonette per approdare a una rilettura sociale e storica dell’arte popolare. Significativi in tal senso sia gli esperimenti con Paolo Villaggio, protagonista della serie di Giandomenico Fracchia, e Gigi Proietti, protagonista di «Fatti e fattacci», entrambi del 1975, che i varietà già nostalgici come «Milleluci» (1974) e «Al Paradise» (1983). Dal 1990, Falqui abbandona il piccolo schermo dedicandosi sporadicamente all’insegnamento della regia televisiva in lezioni tenute all’Accademia di Belle Arti di Macerata e presso la società di produzione televisiva e distribuzione di format Einstein Multimedia, di cui era anche consulente.</p>
      <p><b><a href="https://www.raiplay.it/video/2017/02/Studio-Uno-nel-ricordo-di-Antonello-Falqui-1426e2de-2215-43ea-826b-5c88500c6ad2.html">RaiPlay, poco dopo la notizia del lutto, ha pubblicato sul sito</a></b>una intervista esclusiva al grande maestro, presentando sulla Home Page una selezione degli spettacoli di Falqui che hanno fatto la storia della Rai. «In ogni edizione — afferma la Rai — ci ha regalato momenti di raro valore. Sketch, coreografie, musica, duetti storici, tutto torna alla mente in una nostalgica bellezza. Mina, Walter Chiari, Paolo Panelli, Bice Valori, Franca Valeri, le gemelle Kessler, tantissimi personaggi riaffiorano dai ricordi e dalle immagini restituendo per un attimo una realtà indimenticata ed indimenticabile». Antonello Falqui aveva compiuto lo scorso 6 novembre 94 anni, e il giorno dopo si rammaricava sui social per non aver potuto festeggiare il compleanno in compagnia dei molti suoi amici, dando loro appuntamento per il 2020. Il post successivo è quello che annuncia la sua scomparsa, il suo «lungo viaggio». «Mi raccomando, niente fiori — si legge sul post pubblicato a suo nome sui social —: al loro posto, se volete, potete aiutare l’associazione QuintoMondo Animalisti Volontari Onlus. P.S. Perdonate Jimmy, Matteo e Luca se non vi hanno avvisato prima?».</p>
    </article>
  </body>
</html>