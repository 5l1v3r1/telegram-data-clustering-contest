<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nadal-na-turnaji-mistru-skoncil-do-semifinale-jde-zverev/1821585?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T22:43:00+00:00"/>
    <meta property="og:title" content="Nadal na Turnaji mistrů skončil, do semifinále jde Zverev"/>
    <meta property="og:description" content="Londýn - První tenista světového žebříčku Španěl Rafael Nadal si nezahraje semifinále Turnaje mistrů. Na jeho úkor v Londýně postoupil obhájce titulu Alexander Zverev z Německa díky výhře nad Rusem Daniilem Medveděvem 6:4 a 7:6."/>
  </head>
  <body>
    <article>
      <h1>Nadal na Turnaji mistrů skončil, do semifinále jde Zverev</h1>
      <address><time datetime="2019-11-15T22:43:00+00:00">15 Nov 2019, 22:43</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - První tenista světového žebříčku Španěl Rafael Nadal si nezahraje semifinále Turnaje mistrů. Na jeho úkor v Londýně postoupil obhájce titulu Alexander Zverev z Německa díky výhře nad Rusem Daniilem Medveděvem 6:4 a 7:6.</p>
      <slideshow>
        <figure>
          <img src="https://i3.cn.cz/6/1573768052_P201911141335801.jpg"/>
        </figure>
        <figure>
          <img src="https://i3.cn.cz/6/1573767963_P201911141333301.jpg"/>
        </figure>
        <figure>
          <img src="https://i3.cn.cz/6/1573764601_P201911141274901.jpg"/>
        </figure>
        <figure>
          <img src="https://i3.cn.cz/6/1573747562_P201911140965401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Nadal sice na závěr skupiny Andreho Agassiho porazil Řeka Stefanose Tsitsipase 6:7, 6:4 a 7:5, ale k postupu pak potřeboval výhru Medveděva. Zverev však výborně podával, v prvním setu využil jediný brejkbol a ve druhém získal tie-break 7:4.</p>
      <p>V semifinále se tak střetnou Tsitsipas s šestinásobným vítězem vrcholu sezony Švýcarem Rogerem Federerem a Zvereva čeká Dominic Thiem z Rakouska. V rámci sobotního programu se na kurtu rozloučí s kariérou Tomáš Berdych, ATP ocení i loni skončivšího Radka Štěpánka a Španěla Davida Ferrera.</p>
      <p>Debutant na Masters Tsitsipas měl jistý postup ze skupiny již před zápasem s Nadalem a v prvním setu hrál výtečně. Sadu rozhodl v tie-breaku, v kterém mu Španěl pomohl chybou a setbol Řek proměnil esem.</p>
      <p>Nadalova enormní snaha ale slavila úspěch ve zbytku utkání. Král Roland Garros nečelil za celý zápas brejkbolu a sám si postupně připravoval příležitosti při Tsitsipasově servisu. V druhém setu uspěl v deváté hře a v rozhodující sadě v jedenácté poté, co při brejkbolu donutil soupeře k voleji do autu.</p>
      <p>Po utkání Nadal dostal cenu za ukončení roku v čele žebříčku. "Je to pro mě velká čest a chtěl bych především z celého srdce poděkovat fanouškům z celého světa za podporu," řekl na kurtu a dodal: "Nevím, jestli se uvidíme v sobotu v utkání s Rogerem, což by bylo skvělé, ale dnes jsem dělal, co jsem mohl. Pokud to nevyjde, tak se na vás těším příští rok."</p>
      <p>V semifinále letos budou chyběl první i druhý hráč světa. Ze skupiny Björna Borga se totiž nedostal Srb Novak Djokovič.</p>
      <p>Hodinu a 18 minut dlouhé večerní utkání začal Zverev prolomením Medveděvova servisu a nikdo netušil, že to bude jediná ztráta podání. Němec měl úspěšnost po prvním servisu 88 procent, z čehož těžil a nečelil ani jednomu brejkbolu.</p>
      <p>Druhou šanci vzít servis finalistovi US Open Medveděvovi, který sice měl skvělou druhou půlku sezony, ale na Turnaji mistrů třikrát prohrál, měl v deváté hře druhé sady, ale Rus trefil eso. Zverev tak rozhodl až v tie-breaku.</p>
      <h3>Výsledky tenisového Turnaje mistrů v Londýně</h3>
      <h4>Dvouhra:</h4>
      <h4>Skupina Andreho Agassiho:</h4>
      <p>Nadal (1-Šp.) - Tsitsipas (6-Řec.) 6:7 (4:7), 6:4, 7:5, A. Zverev (7-Něm.) - Medveděv (4-Rus.) 6:4, 7:6 (7:4)</p>
      <h4>Konečná tabulka:</h4>
      <ul>
        <li>1. | Tsitsipas | 3 | 2 | 1 | 5:2 | 2</li>
        <li>2. | A. Zverev | 3 | 2 | 1 | 4:2 | 2</li>
        <li>3. | Nadal | 3 | 2 | 1 | 4:4 | 2</li>
        <li>4. | Medveděv | 3 | 0 | 3 | 1:6 | 0</li>
      </ul>
      <h4>Čtyřhra:</h4>
      <h4>Skupina Maxe Mirného:</h4>
      <p>Cabal, Farah (1-Kol.) - Krawietz, Mies (3-Něm.) 7:6 (9:7), 6:2, Herbert, Mahut (7-Fr.) - Rojer, Tecau (6-Niz./Rum.) 6:3, 7:6 (7:4).</p>
      <h4>Konečná tabulka:</h4>
      <ul>
        <li>1. | Herbert, Mahut | 3 | 3 | 0 | 6:0 | 3</li>
        <li>2. | Cabal, Farah | 3 | 1 | 2 | 3:4 | 1</li>
        <li>3. | Rojer, Tecau | 3 | 1 | 2 | 3:5 | 1</li>
        <li>4. | Krawietz, Mies | 3 | 1 | 2 | 2:5 | 1</li>
      </ul>
      <p>Semifinálový program - sobota 16. listopadu:</p>
      <p>13:00 Klaasen, Venus (5-JAR/N. Zél.) - Cabal, Farah (1-Kol.),</p>
      <p>15:00 Tsitsipas (6-Řec.) - Federer (3-Švýc.),</p>
      <p>19:00 Herbert, Mahut (7-Fr.) - Kubot, Melo (2-Pol./Braz.),</p>
      <p>21:00 Thiem (5-Rak.) - A. Zverev (7-Něm.).</p>
    </article>
  </body>
</html>