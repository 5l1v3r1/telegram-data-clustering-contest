<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_16/vela-beccaria-storia-primo-italiano-vincere-mini-transat-72b5f216-0867-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Vela, Beccaria nella storia: è il primo italiano a vincere la Mini-Transat"/>
    <meta property="og:description" content="Il 28enne ingegnere nautico ha impiegato 13 giorni, un’ora e 58 minuti: in 42 anni è solo la quarta volta che trionfa un non francese"/>
  </head>
  <body>
    <article>
      <h1>Vela, Beccaria nella storia: è il primo italiano a vincere la Mini-Transat</h1>
      <h2>Il 28enne ingegnere nautico ha impiegato 13 giorni, un’ora e 58 minuti di regata, primo in classe Serie e terzo overall: in 42 anni è solo la 4ª volta che trionfa un non francese</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Salvatore Riggio</a></address>
      <p>Per la prima volta un italiano conquista la mitica transatlantica francese Mini-Transat. Ambrogio Beccaria, ingegnere nautico di 28 anni, è entrato nella storia della vela tagliando il traguardo dopo 13 giorni, un’ora e 58 minuti di regata, primo in classe Serie e terzo overall. Giusto per capire l’importanza dell’impresa, è soltanto la quarta volta in 42 lunghi anni che un navigatore non francese vince questa leggendaria regata per le barche oceaniche più piccole del mondo (gli altri tre sono stati Norton Smith nel 1979, Peter De Laureyssens nel 2005 e Francisco Lobato nel 2009).</p>
      <p><b>Reduce da una seconda tappa (Canarie-Martinica) pressoché perfetta, Ambrogio non solo non ha mai perso il comando della flotta,</b> ma ha accumulato un vantaggio sempre crescente sugli inseguitori. Dopo una partenza da manuale, «l’intouchable Italien», «l’italiano imprendibile», come lo chiamano i francesi, è stato sempre attaccato ai primi prototipi. Ambrogio è riuscito fin da subito a gestire la rotazione del vento, rimanendo sempre in una zona con una buona pressione. Complici le buone condizioni meteorologiche, particolarmente favorevoli per le imbarcazioni di Serie come Geomag, Ambrogio ha letteralmente dominato la classifica. «Se c’è qualcuno che mi ha impressionato in questa regata, è Ambrogio. Penso che sia il miglior marinaio che abbia mai visto», ha detto François Jambou, vincitore della regata in categoria Proto.</p>
      <p><b>Ambrogio, all’arrivo, ha commentato: «Una regata stupenda.</b> In partenza c’era tantissimo vento, eravamo tutti molto spaventati e abbiamo tutti fatto qualche cavolata. Io ho strapoggiato e ho rischiato di piegare il bompresso, che per fortuna ha tenuto fino all’arrivo, ma è stata la mia grossa preoccupazione durante questa seconda tappa. Poi ho rischiato di rompere lo spi medio. Sono ripartito a palla e mi sono ricordato di quello che dice il mio coach Tanguy Le Glatin, ovvero che bisogna essere i primi a ridurre le vele quando c’è troppo vento e i primi a reissare più tela degli altri. A questo punto ho spinto tantissimo con lo spi grande ed è stato lì che sono stato davanti ai proto. Sono troppo felice: è il sogno che si avvera dopo cinque anni che faccio lavoro. Vuole dire che la passione e il lavoro possono permettere a chiunque di realizzare i propri sogni».</p>
    </article>
  </body>
</html>