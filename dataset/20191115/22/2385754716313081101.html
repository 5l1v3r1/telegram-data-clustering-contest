<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597612/pol-mixanikoi-amp-arxitektones-anisyxoume-gia-tous-emprismous-sto-akama"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T22:33:00+00:00"/>
    <meta property="og:title" content="Πολ. Μηχανικοί &amp; Αρχιτέκτονες: Ανησυχούμε για τους εμπρησμούς στο Ακάμα"/>
    <meta property="og:description" content="Ανησυχία και αποτροπιασμό εκφράζουν Πολιτικοί Μηχανικοί και Αρχιτέκτονες για τους εμπρησμούς στον Ακάμα.   Ο Σύλλογος Πολιτικών Μηχανικών Κύπρου και..."/>
  </head>
  <body>
    <article>
      <h1>Πολ. Μηχανικοί &amp; Αρχιτέκτονες: Ανησυχούμε για τους εμπρησμούς στο Ακάμα</h1>
      <address><time datetime="2019-11-15T22:33:00+00:00">15 Nov 2019, 22:33</time> by <a rel="author">SigmaLive</a></address>
      <p>Ανησυχία και αποτροπιασμό εκφράζουν Πολιτικοί Μηχανικοί και Αρχιτέκτονες για τους εμπρησμούς στον Ακάμα.</p>
      <p>Ο Σύλλογος Πολιτικών Μηχανικών Κύπρου και η Κίνηση Αρχιτεκτόνων Λεμεσού (ΚΑΛ) με ανακοινώσεις τους εκφράζουν θλίψη, ανησυχία και αποτροπιασμό για τις κακόβουλες καταστροφικές πυρκαγιές εντός του Εθνικού Δασικού Πάρκου Ακάμα και ζητούν την αποκατάσταση της καταστροφής και την παραδειγματική τιμωρία των ενόχων.</p>
      <p>Ο Σύλλογος Πολιτικών Μηχανικών Κύπρου αναφέρει ότι «παρακολουθεί στενά τις εξελίξεις για τον Ακάμα, περιοχή που αποτελεί μοναδικό μνημείο της φύσης και του πολιτισμού του τόπου».</p>
      <p>«Ευελπιστούμε ότι οι κακόβουλες ενέργειες δε θα έχουν σε καμία περίπτωση αρνητικές επιπτώσεις στους σχεδιασμούς για την αποτελεσματική διαχείριση των Περιοχών NATURA 2000 - Χερσόνησος Ακάμα και ότι δε θα οδηγήσουν στη δημιουργία Πολεοδομικών Ζωνών που να επιτρέπουν οικιστικές ή άλλες αναπτύξεις», προστίθεται στην ανακοίνωση.</p>
      <p>Ο Σύλλογος υπενθυμίζει ότι «η Κύπρος υπέγραψε σχετικές ευρωπαϊκές οδηγίες και συμβάσεις , όπου οι υπό συζήτηση περιοχές βρίσκονται υπό το καθεστώς Προστασίας της Φύσης, οπόταν καλούμε την Πολιτεία όπως προβεί στις αναγκαίες ενέργειες για αποτροπή παρόμοιων φαινομένων, καθώς και στην παραδειγματική τιμωρία των ενόχων».</p>
      <p>«Τέλος θέλουμε να ευχαριστήσουμε ολόψυχα όλες τις υπηρεσίες, τους Εθελοντές και όλους όσους βοήθησαν στην κατάσβεση των πυρκαγιών», καταλήγει η ανακοίνωση του Συλλόγου.</p>
      <p>Από την πλευρά της, η Κίνηση Αρχιτεκτόνων Λεμεσού (ΚΑΛ) καλεί το κράτος «να αναλάβει τις ευθύνες του έναντι των πολιτών του, όσον αφορά την διασφάλιση ενός υγειούς και καθαρού περιβάλλοντος, αλλά και έναντι των Ευρωπαϊκών Συμβάσεων που υπέγραψε η Κύπρος για την προστασία των περιοχών ενταγμένων στο δίκτυο Natura 2000».</p>
      <p>«Η χερσόνησος του Ακάμα, πέραν από πνεύμονας οξυγόνου, λόγω της μοναδικής της βιοποικιλότητας είναι σημαντική και για την Ευρώπη. Η αποκρουστική εικόνα της επόμενης μέρας με την ασύλληπτη σε έκταση καταστροφή του Κρατικού Δάσους του Ακάμα, θα πρέπει να αποκατασταθεί άμεσα», σημειώνει. </p>
      <p>«Αν το κράτος παραμείνει αδρανές, θα δημιουργηθεί σοβαρό προηγούμενο και θα θέσει σε άμεσο κίνδυνο τον βασικό πνεύμονα οξυγόνου της Κύπρου, το Δάσος του Τροόδους αλλά και τους σημαντικούς Βιότοπους του νησιού. Αναμένουμε όπως το κράτος κινηθεί αστραπιαία και κηρύξει τις περιοχές γύρω από το κρατικό Δάσος Ακάμα σε καθεστώς “Λευκής Ζώνης”, μέχρι την ολοκλήρωση ενός Διαχειριστικού Σχεδίου, το οποίο θα βασίζεται στην Αειφόρο ανάπτυξη και θα διασφαλίζει την προστασία της περιοχής», καταλήγει η ανακοίνωση της Κίνησης Αρχιτεκτόνων Λεμεσού.</p>
      <p>KYΠΕ</p>
    </article>
  </body>
</html>