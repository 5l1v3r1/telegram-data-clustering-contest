<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_16/de-gregori-tour-la-maglia-dedicata-ad-agostino-bartolomei-61cb21ea-087d-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="De Gregori in tour con la maglia dedicata ad Agostino Di Bartolomei"/>
    <meta property="og:description" content="Il cantautore, noto tifoso romanista, ha voluto omaggiare il suo vecchio idolo. Il figlio: «Era un ragazzo di periferia serio e civile»"/>
  </head>
  <body>
    <article>
      <h1>De Gregori in tour con la maglia dedicata ad Agostino Di Bartolomei</h1>
      <h2>Il cantautore, tifoso romanista, ha voluto omaggiare il suo vecchio idolo. Il figlio del calciatore: «Mio padre era un ragazzo serio e civile, uno dei tanti che non sbraita»</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Redazione Online</a></address>
      <p>Romano e romanista, Francesco De Gregori ha sempre avuto un debole per il suo più grande idolo sportivo: Agostino Di Bartolomei. A venticinque anni dalla scomparsa, il cantautore ha voluto omaggiarlo sulla locandina del suo prossimo tour, «De Gregori &amp; Band Live: the greatest hits», indossando una maglietta che ne raffigura il volto. <br/>Questione di sguardi: da una parte quello dell'artista, fisso in camera, dall'altra quello dell'ex capitano giallorosso, malinconicamente rivolto verso l'alto. In molti ritengono che «La leva calcistica della classe '68» sia dedicata proprio a lui.</p>
      <h4>La tragedia</h4>
      <p>È scomparso venticinque anni fa, Ago. Era il 30 maggio 1994. Si sparò al petto nella sua casa di Castellabate, in provincia di Salerno. Ci fu chi parlò di investimenti andati male, chi di un prestito da poco rifiutato. In realtà tutto fu chiaro quando venne rinvenuto il suo messaggio d'addio: «Sono in un tunnel senza fine, non vogliono farmi rientrare nel mondo del calcio». Uno shock.</p>
      <h4>Il precedente</h4>
      <p>A onor del vero, non si tratta della prima volta che De Gregori appare con la t-shirt raffigurante lo schivo leader di tante battaglie, prodotta da Irma La Douce. Era infatti già accaduto lo scorso settembre, quando si era esibito in doppia serata (lunedì 23 e martedì 24) sul palco del Teatro degli Arcimboldi di Milano.</p>
      <h4>La replica del figlio</h4>
      <p>Chiamato in causa da Il Romanista, il figlio di "Ago", Luca Di Bartolomei, ha colto l'occasione per offrire ai suoi follower un ritratto del padre, ma non solo: «Su quella maglia — ha scritto su Twitter — c'è un ragazzo della periferia di Roma che prova a comportarsi in maniera civile e a fare il suo lavoro con serietà e professionismo. Uno dei tanti romani che non sbraita, che non scoatta. Uno che non hai mai pensato di essere un esempio. Di Ago a Roma ce ne sono tanti: e più la comunicazione punterà su modelli di romano prepotenti e volgari, come in queste settimane ci sono stati proposti da radio e tv, (un riferimento a <a href="https://www.corriere.it/politica/19_novembre_09/vauro-scrive-estremista-destra-la-rissa-tv-incontriamoci-lui-accetta-gli-stringo-mano-6c7b1be2-02d1-11ea-99f9-9c588e5b4be4.shtml">Brasile</a>? ndr) più Ago vedremo in giro».</p>
    </article>
  </body>
</html>