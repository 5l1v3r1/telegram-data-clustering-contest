<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-center-will-not-release-consumer-expenditure-data-rahul-gandhi-hits-back-2851817.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T22:27:31+00:00"/>
    <meta property="og:title" content="उपभोक्ता व्यय के आंकड़े जारी नहीं करेगी सरकार, राहुल ने साधा निशाना"/>
    <meta property="og:description" content="केंद्र सरकार ने नेशनल सेंपल सर्वे ऑर्गनाइजेशन (एनएसएसओ) द्वारा जारी उपभोक्ता व्यय के आंकड़ों की खबरों को प्रामाणिक मानने से इनकार कर दिया है। सरकार इन आंकड़ों को जारी नहीं करेगी। विपक्ष के आरोपों के..."/>
  </head>
  <body>
    <article>
      <h1>उपभोक्ता व्यय के आंकड़े जारी नहीं करेगी सरकार, राहुल ने साधा निशाना</h1>
      <address><time datetime="2019-11-15T22:27:31+00:00">15 Nov 2019, 22:27</time> by <a rel="author">विशेष संवाददाता,नई दिल्ली</a></address>
      <p>केंद्र सरकार ने नेशनल सेंपल सर्वे ऑर्गनाइजेशन (एनएसएसओ) द्वारा जारी उपभोक्ता व्यय के आंकड़ों की खबरों को प्रामाणिक मानने से इनकार कर दिया है। सरकार इन आंकड़ों को जारी नहीं करेगी।</p>
      <p>विपक्ष के आरोपों के बाद सफाई देते हुए सरकार ने कहा है कि जो भी आंकड़े बताए जा रहे हैं वे अंतिम नहीं हैं।  सरकार के पास अलग-अलग आंकड़े आए हैं। इनकी पड़ताल करने की एक प्रक्रिया है। सरकार ने वर्ष 2017-18 में किए गए सर्वे के आंकड़ों को पर्याप्त नहीं होने की वजह से इसे जारी न करने का फैसला किया।</p>
      <p>हाल में लीक रिपोर्ट में खुलासा हुआ था कि देश में प्रति व्यक्ति औसत मासिक खर्च में 3.7 फीसदी की गिरावट आई है। यह वित्त वर्ष 2011-12 के 1,501 रुपये घटकर वित्त वर्ष 2017-18 में 1,446 रुपये रह गया है। एनएसएसओ राष्ट्रीय सांख्यिकी कार्यालय से जुड़ी संस्था है।</p>
      <p><b>राहुल ने निशाना साधा</b><br/>राहुल और प्रियंका गांधी ने शुक्रवार को केंद्र पर निशाना साधा। राहुल बोले, केंद्र की नीतियों ने इतना नुकसान कर दिया है कि अब उसे अपनी ही रिपोर्ट छिपानी पड़ रही है। वहीं, प्रियंका ने कहा कि सरकार डींगें हांकने के लिए डाटा छिपा रही है। </p>
    </article>
  </body>
</html>