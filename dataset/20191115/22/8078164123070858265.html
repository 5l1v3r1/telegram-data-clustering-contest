<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_16/report-stato-hackerato-conto-corrente-conduttore-ranucci-d89fa2a0-087d-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Report, è stato hackerato il conto corrente del conduttore Ranucci"/>
    <meta property="og:description" content="Lo rende noto l'Usigrai, il sindacato della Rai, e la Fnsi, la Federazione nazionale della stampa. «Sono sotto tutela dal 2009 ma ora non sono più tranquillo», dice il conduttore"/>
  </head>
  <body>
    <article>
      <h1>Report, è stato hackerato il conto corrente del conduttore Ranucci</h1>
      <h2>Lo rende noto l'Usigrai, il sindacato della Rai, e la Fnsi, la Federazione nazionale della stampa. «Sono sotto tutela dal 2009 ma ora non sono più tranquillo», dice il conduttore</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Valentina Santarpia</a></address>
      <p>Un hacker operante in un Paese dell'est europeo ha violato il conto corrente di Sigfrido Ranucci, il conduttore di Report, non per prelevare soldi ma per spiare e acquisire dati sulla sua identità, la residenza, i suoi familiari, e informazioni aziendali come la mail e il cellulare. «Elementi preoccupanti che appaiono ancora più inquietanti se collegati alle polemiche e alle minacce ricevute dalla redazione di Report dopo le documentate inchieste relative proprio alle fabbriche dell'odio e alle multinazionali delle fake news che, non casualmente, hanno la loro sede anche nei paesi dell'Est», denunciano in coro Usigrai, il sindacato della Rai, e Fnsi, Federazione della stampa. In realtà il conduttore è già da dieci anni sotto tutela: è lui stesso a raccontarlo all'Adnkronos, spiegando che casa sua è sorvegliata ciclicamente dai carabinieri «ma ora sapere che c'è chi sa esattamente dove abito con la mia famiglia non è una cosa che mi fa sentire tranquillo». Il punto è capire se, come spera Ranucci, si tratti solo «di un'incursione fatta anche a danno di altri cittadini», oppure se c'è una «coincidenza» col lavoro condotto dalla trasmissione di inchiesta «che deve necessariamente farmi aprire gli occhi», sottolinea il giornalista. «Detto questo, se qualcuno ha tentato di fare questa operazione solamente per cercare di hackerare la dedizione al lavoro, mia e della squadra di `Report´, ha sbagliato. Non ci facciamo infettare da questo virus che punta a minare la nostra passione per il lavoro».</p>
      <h4>I pericoli per Report</h4>
      <p>«Report – riflette Ranucci - è un nodo nevralgico dove passano dati sensibili, contatti con le fonti, dove arrivano richieste legali, dove scambiamo informazioni con gli avvocati che ci devono difendere. Tutto questo rende molto più difficile l'esercizio di giornalismo di inchiesta per una trasmissione che è continuamente già sotto lo scacco di richieste milionarie di risarcimento danni. Noi abbiamo avvocati che si sono dimostrati integerrimi negli anni, bravissimi a difenderci, ma se un domani qualcuno, conoscendo la nostra rete di legali e consulenti, potesse arrivare a leggere le nostre strategie difensive, sarebbe una situazione rischiosissima per noi e per le fonti». La mail aziendale infatti riconduce a tutti i contatti della redazione, anche alle fondamentali fonti anonime che sono proprio quelle da cui parte il giornalismo d'inchiesta. «Noi riceviamo 75.000 segnalazioni ogni anno di persone che denunciano chiedendo l'anonimato – racconta Ranucci - Se Report, invece, diventasse incapace di preservare il loro anonimato, ci sarà ancora voglia da parte delle persone di continuare a denunciare sulle mail aziendali?». Secondo Ranucci, quanto accaduto testimonia la «vulnerabilità» della democrazia, perché, nonostante sia facile «bucare una banca, ci viene imposto per legge di dare alle banche tutte le informazioni sulla nostra privacy».</p>
      <h4>Le due ipotesi</h4>
      <p>Secondo Selvaggia Lucarelli, l'attacco non sarebbe riconducibile ad un tentativo di fermare il lavoro di Report: «Considerato che sono stati violati dati a 3 milioni di clienti nella stessa banca del conduttore di Report e di un file generato nel 2015 (anno in cui Ranucci ha aperto il conto in UniCredit) credo serva prudenza prima di parlare di hackeraggio mirato». Ma la security della Rai è al lavoro in queste ore per verificare se ci sono rischi per l'azienda considerato che esistono spyware che possono penetrare attraverso un indirizzo mail o un cellulare nell'intranet di un'azienda. Non solo: essendo Ranucci il responsabile della trasmissione è contestualmente anche il terminale di tutte le informazioni più sensibili. Sulla sua mail, spiegano le fonti, viaggiano file audiovisivi, copioni, inchieste che sono in preparazione, che stanno per andare in onda, documenti legali, testi sensibili. Tutte informazioni, inclusi i numeri telefonici delle fonti e ogni altro numero, che, sottolineano, potrebbero rendere più vulnerabile un'inchiesta giornalistica. Intanto iniziano ad arrivare i messaggi di solidarietà per Ranucci. Fabio Fazio parla su Twitter di «episodio inquietante» dando solidarietà al conduttore e alla sua trasmissione. «Conosco Sigfrido #Ranucci e tutti i colleghi di #Report. Non saranno di certo questi odiosi accadimenti a fermare il loro lavoro e dedizione al giornalismo d'inchiesta. Forza Sig! #serviziopubblico», scrive invece il consigliere d'amministrazione della Rai, Riccardo Laganà. Operativi Fnsi ed Usigrai, pronti a condividere e sostenere «tutte le iniziative che Sigfrido Ranucci e la redazione di Report decideranno di promuovere in tutte le sedi, compresa quella giudiziaria».</p>
    </article>
  </body>
</html>