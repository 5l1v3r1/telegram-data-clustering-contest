<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_priznachili-novu-predstavnicyu-uryadu-u-verhovnij-radi/938440"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T22:34:00+00:00"/>
    <meta property="og:title" content="Призначили нову представницю уряду у Верховній Раді"/>
    <meta property="og:description" content="Депутат від &quot;Слуги народу&quot; Олена Шуляк стала представницею уряду у Верховній Раді. Вона зайняла посаду Ірини Верещук, повідомляє прес-службу Кабміну. &quot;Співпраця парламенту і уряду є критично важливою умовою для ефективних і якісних змін в країні. Наша задача - пояснювати важливість і ..."/>
  </head>
  <body>
    <article>
      <h1>Призначили нову представницю уряду у Верховній Раді</h1>
      <address><time datetime="2019-11-15T22:34:00+00:00">15 Nov 2019, 22:34</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938440_w_300.jpg?v=0"/>
        <figcaption>Представницею стала Олена Шуляк. Фото: MY.UA</figcaption>
      </figure>
      <p>Депутат від "Слуги народу" <b>Олена Шуляк</b> стала представницею уряду у Верховній Раді.</p>
      <p>Вона зайняла посаду <b>Ірини Верещук</b>, повідомляє прес-службу Кабміну.</p>
      <p>"Співпраця парламенту і уряду є критично важливою умовою для ефективних і якісних змін в країні. Наша задача - пояснювати важливість і позитивні наслідки пропонованих нами змін, щоб народні депутати, маючи всю необхідну інформацію, могли донести до своїх виборців і підтримати ініціативи Кабінету Міністрів під час голосування на пленарних засіданнях. Олена за час роботи в ВР вже продемонструвала відмінні результати в цьому напрямку. Переконаний, що наша співпраця буде дуже ефективною і матиме конкретні результати", - прокоментував призначення прем'єр-міністр <b>Олексій Гончарук</b>.</p>
      <p>Олена Шуляк є заступником голови Комітету ВРУ з питань організації державної влади, місцевого самоврядування, регіонального розвитку та містобудування. Раніше була членом правління, керівника сектора "Будівництво" BRDO, генеральним директором ТОВ "Мідланд Девелопмент Україна" та інших посад в бізнес-сегменті.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_sluga-narodu-vereschuk-pro-dvoh-viklyuchenih-sogodni-voni-a-zavtra-ya/938319"/>
      </related>
      <p>"Не секрет, що я працювала в BRDO разом з багатьма членами цього Кабінету міністрів. Майже 4 роки роботи пліч-о-пліч - це серйозна база для довіри", - прокоментувала своє призначення Шуляк в Facebook.</p>
      <p>Своїм основним завданням вона вважає налагодження прозорої, зрозумілої та постійної комунікації між урядом і парламентом.</p>
      <blockquote>Депутатка від "Слуги народу" Ірина Верещук напише заяву на припинення повноважень <a href="https://gazeta.ua/articles/politics/_sluga-narodu-skladaye-povnovazhennya-predstavnici-kabminu/938347">представниці Кабінету міністрів у Верховній Раді</a>. Про це вона заявила журналістам у кулуарах парламенту. Причиною назвала те, що не вдалося "спрацюватися". Рішення назвала погодженим з обох сторін.</blockquote>
    </article>
  </body>
</html>