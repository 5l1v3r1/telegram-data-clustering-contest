<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/veus-critiques-amb-la-sentencia-del-proces-entre-els-experts-del-consell-deuropa/noticia/2963753/"/>
    <meta property="og:site_name" content="CCMA"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Veus crítiques amb la sentència del procés entre els experts del Consell d'Europa"/>
    <meta property="og:description" content="El Comitè d'Afers Legals i Drets Humans del Consell d'Europa s'ha reunit aquest divendres excepcionalment a Berlín. Els experts que assessoren el Consell qüestionen la proporcionalitat dels empresonaments dels polítics catalans."/>
  </head>
  <body>
    <article>
      <h1>Veus crítiques amb la sentència del procés entre els experts del Consell d'Europa</h1>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Redacció</a></address>
      <p>El Comitè d'Afers Legals i Drets Humans del Consell d'Europa s'ha reunit aquest divendres excepcionalment a Berlín. Els experts que assessoren el Consell qüestionen la proporcionalitat dels <a href="https://www.ccma.cat/324/judici-proces/tema/JUDICIPROCES/">empresonaments dels polítics catalans</a>.</p>
      <p>La reunió era per tractar qüestions com <b>la llibertat d'expressió a Turquia i a Espanya</b>. Ha comptat amb la participació de tres experts: una jutgessa turca del Tribunal de Drets Humans, una exjutgessa belga i un exjutge espanyol del Tribunal Constitucional, Luis López Guerra.</p>
      <p>López Guerra s'ha referit a la importància de defensar el dret a manifestació i assemblea, sempre que no hi hagi violència, i ha qüestionat la proporcionalitat en els empresonaments de polítics catalans.</p>
      <p>Segons el jutge, en el Comitè no es qüestiona la democràcia espanyola, però <b>s'assumeix que es poden haver comès errors</b>, tal com ha explicat a TV3:</p>
      <blockquote>"Qui dubta que Espanya és una democràcia i un estat de dret? Però això no significa que sigui el paradís a la Terra, per dir-ho col·loquialment. També hi ha errors i violacions i aquí es discuteix si en alguns casos n'hi ha hagut o no."</blockquote>
      <p>Des de la presidència del Comitè <b>estan amoïnats per la reacció d'Espanya</b> després del referèndum del 2017. Ho explica Porhildur Sunna, presidenta Comitè Drets Humans del Consell d'Europa:</p>
      <blockquote>"El que estem debatent aquí és si és proporcional i necessari en una societat democràtica reaccionar com ho ha fet Espanya, un estat membre."</blockquote>
      <p>L'agenda itinerant del Consell d'Europa ha propiciat que aquesta reunió sobre el conflicte català hagi tingut lloc al Bundestag. <b>L'informe final es presentarà l'any que ve</b>, un cop l'autor s'hagi reunit amb les dues parts del conflicte, és a dir, el govern espanyol i els líders polítics catalans que són a la presó.</p>
    </article>
  </body>
</html>