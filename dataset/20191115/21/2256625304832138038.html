<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158510_1004.html"/>
    <meta property="og:site_name" content="Novsport"/>
    <meta property="article:published_time" content="2019-11-15T21:24:00+00:00"/>
    <meta property="og:title" content="Италианската машина на Манчини не се спря и в Босна! (СНИМКИ)"/>
    <meta property="og:description" content="Италия постигна девета победа от девет мача в група J"/>
  </head>
  <body>
    <article>
      <h1>Италианската машина на Манчини не се спря и в Босна! (СНИМКИ)</h1>
      <address><time datetime="2019-11-15T21:24:00+00:00">15 Nov 2019, 21:24</time> by <a rel="author">Виктор Петков</a></address>
      <p>Националният отбор на Италия продължи доминацията си в група J от квалификациите за Евро 2020, след като победи категорично с 3:0 Босна и Херцеговина като гост. <br/><br/>"Скуадрата" си гарантира място на европейското първенство още преди днешния мач, но това не попречи на машината на Роберто Манчини да запише девети пореден успех от девет мача в групата, както и общо 13-ти пореден мач без загуба. Последното поражение на италианците е повече от година назад, когато загубиха с 0:1 от Португалия в Лигата на нациите. <br/><br/>Днес Манчини реши да заложи на по-експериментален състав, давайки възможност за изява на по-младите си футболисти. Така титуляри започнаха Барела, Тонали, Белоти, Емерсон. <br/><br/>Това обаче не попречи на гостите да покажат познатата досега отлична игра и в 21-та минута те откриха след попадение на  Франческо Ачерби, който се оказа най-съобразителен в наказателното поле след центриране. <br/><br/>В 37-та минута Белоти намери точно Флоренци и футболистът на Рома покачи за 2:0. </p>
      <figure>
        <img src="http://www.novsport.com/content/EJcO8HDXkAERdqm.jpg"/>
      </figure>
      <p>Малко след почивката Белоти записа и гол на сметката си, след отлично подаване на Николо Барела, който пък завърши с две асистенции днешния мач. <br/><br/>До края на срещата на няколко пъти Бернардески беше близо до четвърти гол във вратата на Босна, но ударите му бяха неточни. </p>
      <figure>
        <img src="http://www.novsport.com/content/EJcO80-XsAEmZZs.jpg"/>
      </figure>
      <p>Така Италия продължава да е безапелационен лидер в групата с 27 точки, следвана от Финландия с 18, чието класиране за Евро 2020 отвори пътя и на нашия национален отбор да се бори за място сред най-големите догодина чрез баражи. </p>
    </article>
  </body>
</html>