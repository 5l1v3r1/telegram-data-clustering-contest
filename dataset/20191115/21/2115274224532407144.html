<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/bambino_prodigio_laurea_ingegneria_elettronica-6561366/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T21:45:00+00:00"/>
    <meta property="og:title" content="Un bambino di 9 anni si laurea in ingegneria elettronica"/>
    <meta property="og:description" content="Laurent Simons, 9 anni, è un vero prodigio. Ora pensa di studiare qualche nozione di medicina per dedicarsi alla realizzazione di arti artificiali"/>
  </head>
  <body>
    <article>
      <h1>Un bambino di 9 anni si laurea in ingegneria elettronica</h1>
      <h2>Laurent Simons, 9 anni, è un vero prodigio. Ora pensa di studiare qualche nozione di medicina per dedicarsi alla realizzazione di arti artificiali</h2>
      <address><time datetime="2019-11-15T21:45:00+00:00">15 Nov 2019, 21:45</time> by <a rel="author">AGI - Agenzia Giornalistica Italia</a></address>
      <p>Ad appena 9 anni un bambino belga prenderà la laurea in ingegneria elettronica. A scoprire le potenzialità del piccolo <b>Laurent Simons</b> sono stati i nonni, che ne hanno parlato con i genitori, Lydia e<b> Alexander</b>, per la verità un po' scettici. Ma quando gli insegnanti di Laurent hanno detto loro di trovarsi davanti a un bambino prodigio, il passaggio alla facoltà di Tecnologia a <b>Eindhoven</b>, in Olanda è stato quasi automatico. "Semplicemente straordinario" hanno detto alla Cnn i ben più maturi colleghi del bambino. "È come una spugna", hanno spiegato al padre gli insegnanti, dopo aver somministrato test su test al bambino, che li ha superati senza fatica. Non è chiaro quale sia la causa di questa velocità di apprendimento, sebbene, scherzando, <b>Lydia</b> abbia assicurato di aver "mangiato tanto pesce" quando era incinta di Laurent, definito dal personale universitario "non solo super intelligente ma anche molto simpatico".</p>
      <p>Lui, ricercatissimo da diverse università nel mondo, si accinge adesso "a studiare qualche nozione di <b>medicina</b>" e ha intenzione di dedicare la propria futura concentrazione allo "sviluppo di arti artificiali", ma non disdegna oggi di giocare con il proprio cane, <b>Sammy</b>, e di smanettare sugli smartphone. I genitori, dal canto loro, hanno il compito piu' arduo, ovvero fare in modo che Laurent sia anche un bambino come gli altri: "Non vogliamo che si prenda troppo sul serio, deve fare ciò che gli piace", ha detto Alexander. "Serve" ha aggiunto "un equilibrio tra l'essere un bambino e i suoi talenti". </p>
    </article>
  </body>
</html>