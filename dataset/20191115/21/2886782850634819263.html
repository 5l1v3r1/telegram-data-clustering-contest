<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/15/egy-eves-a-sargamellenyes-mozgalom"/>
    <meta property="og:site_name" content="euronews"/>
    <meta property="article:published_time" content="2019-11-15T21:34:14+00:00"/>
    <meta property="og:title" content="Egy éves a sárgamellényes mozgalom"/>
    <meta property="og:description" content="Éppen egy évvel ezelőtt kezdődtek a sárgamellényes tüntetések Franciaországban. Az ország továbbra mélyen megosztott."/>
  </head>
  <body>
    <article>
      <h1>Egy éves a sárgamellényes mozgalom</h1>
      <address><time datetime="2019-11-15T21:34:14+00:00">15 Nov 2019, 21:34</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/30/23/90/773x435_cmsv2_e921fdd6-47f2-50a6-92af-e51aad973c13-4302390.jpg"/>
      </figure>
      <p>Pontosan egy évvel ezelőtt kezdődtek a sárgamellényes tüntetések Franciaországban. Az eredetileg a magas üzemanyagárak miatt kirobbant országos tiltakozások a következő pár hétben csaknem megrengették a köztársaságot. 2018 novemberében több tízezer ember öltötte magára a sárga mellényt, amely eleinte a francia társadalomban meglévő hatalmas különbségeket volt hivatott jelképezni, majd a Macron ellenes erők szimbólumává vált.</p>
      <p>Tavaly december elsején a Champs-Élysées-t is beterítette a könnygáz, ahogy a mozgalom és a népharag egyre nőtt. Sárgamellényesek ezrei özönlötték el a párizsi diadalívet és környékét.</p>
      <p>A válság súlyosságát felismerő és személyes biztonságát is féltő államfő 10 nappal később élő televíziós nyilatkozatban ígérte meg a minimálbér megemelését, az év végi bonuszt és a túlórák adómentességének visszaállítását. A vagyonadó újbóli bevezetése azonban nem került szóba, pedig ez volt a tüntetők egyik legfőbb követelése.</p>
      <p>Emmanul Macron ezután Nagy Nemzeti Vita néven országjárásra indult, hogy személyesen próbálja meg lecsillapítani a kedélyeket.</p>
      <p>Franciaország továbbra is mélyen megosztott, különösen a rendőri erőszak hagyott nyomokat a franciák lelkében. Egy év alatt több mint 2400 ember sérült meg a rendfenntartók akciói miatt. A sárgamellényes mozgalom ma erőtlennek tűnik, de sokak szerint a legkisebb szikra is újra felélesztheti.</p>
    </article>
  </body>
</html>