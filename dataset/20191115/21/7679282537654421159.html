<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-japanese-man-detained-in-china-freed-2851734.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T21:10:29+00:00"/>
    <meta property="og:title" content="चीन ने जापान के व्यक्ति को रिहा किया, जासूसी के आरोप में हुआ था गिरफ्तार"/>
    <meta property="og:description" content="चीन में जासूसी के आरोप में गिरफ्तार किए गए जापान के व्यक्ति को रिहा करके स्वदेश भेज दिया गया है। सरकारी अधिकारियों ने यहां शुक्रवार (15 नवंबर) को यह जानकारी दी। टोक्यो ने पिछले महीने पुष्टि की थी कि..."/>
  </head>
  <body>
    <article>
      <h1>चीन ने जापान के व्यक्ति को रिहा किया, जासूसी के आरोप में हुआ था गिरफ्तार</h1>
      <address><time datetime="2019-11-15T21:10:29+00:00">15 Nov 2019, 21:10</time> by <a rel="author">लाइव हिंदुस्तान टीम,टोक्यो</a></address>
      <p>चीन में जासूसी के आरोप में गिरफ्तार किए गए जापान के व्यक्ति को रिहा करके स्वदेश भेज दिया गया है। सरकारी अधिकारियों ने यहां शुक्रवार (15 नवंबर) को यह जानकारी दी। टोक्यो ने पिछले महीने पुष्टि की थी कि करीब 40 वर्षीय जापान के नागरिक को चीन के कानूनों का उल्लंघन करने के संदेह में सितंबर में चीनी प्राधिकारियों ने गिरफ्तार किया था। उसने गिरफ्तारी को लेकर विस्तृत जानकारी नहीं दी थी।</p>
      <p>जापानी मीडिया ने गिरफ्तार किए गए व्यक्ति की पहचान होक्कैदो विश्वविद्यालय के एक प्रोफेसर के तौर पर की थी जिसे जासूसी के संदेह में हिरासत में लिया गया था। जापान के विदेश मंत्री तोशिमित्सु मोतेगी ने आरोपों की जानकारी दिए बिना संवाददाताओं से कहा, ''हम उनकी वापसी की पुष्टि करते हैं... मुझे खुशी है कि वह सुरक्षित जापान लौट आए हैं।"</p>
      <p>उन्होंने कहा, ''मैंने और (जापान के) प्रधानमंत्री (शिंजो) आबे ने चीन के समक्ष इस मामले को मजबूती से रखा था और यह फलदायी रहा।" आबे ने पिछले महीने चीन के उपराष्ट्रपति वांग किशान के साथ मुलाकात के दौरान ''एक जापानी नागरिक की हिरासत के संबंध में चीन से सकारात्मक जवाब की मजबूती से मांग की थी।</p>
      <p>स्थानीय मीडिया के अनुसार गिरफ्तार किए गए जापानी व्यक्ति ने जापानी विदेश मंत्रालय और रक्षा मंत्रालय के 'नेशनल इंस्टीट्यूट फॉर डिफेंस स्टडीज के लिए काम किया था। चीन पर आरोप लगते रहे हैं कि वह विदेशी नागरिकों की हिरासत को एक राजनीतिक हथियार की तरह इस्तेमाल कर रहा है।</p>
      <p>चीन ने 2017 में छह जापानी नागरिकों को कथित ''अवैध गतिविधियों" के लिए हिरासत में लिया था। स्थानीय मीडिया के अनुसार 2015 से कम से कम 13 जापानी नागरिकों को चीन में जासूसी समेत विभिन्न आरोपों में हिरासत में लिया जा चुका है।</p>
    </article>
  </body>
</html>