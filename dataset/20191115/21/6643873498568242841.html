<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/K3XwzX/idrettens-domstol-avfeide-manchester-citys-anke-klubben-risikerer-for"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T21:51:17+00:00"/>
    <meta property="og:title" content="Idrettens domstol avfeide Manchester Citys anke. Klubben risikerer fortsatt å bli kastet ut av Champions League."/>
    <meta property="og:description" content="Manchester City greide ikke å overbevise Idrettens voldgiftsrett (CAS) om å stoppe UEFAs etterforskning av klubben."/>
  </head>
  <body>
    <article>
      <h1>Idrettens domstol avfeide Manchester Citys anke. Klubben risikerer fortsatt å bli kastet ut av Champions League.</h1>
      <h2>Manchester City greide ikke å overbevise Idrettens voldgiftsrett (CAS) om å stoppe UEFAs etterforskning av klubben.</h2>
      <address><time datetime="2019-11-15T21:51:17+00:00">15 Nov 2019, 21:51</time> by <a rel="author">Bernt Harald Brennevann</a></address>
      <p>Fredag ble det kjent at CAS ikke tar til følge Manchester Citys anke. Det blir begrunnet med at det ikke har kommet et utfall i granskningen som Det europeiske fotballforbundet (UEFA) formelt startet i mars.</p>
      <p>En uavhengig komité ble satt til å undersøke om den regjerende Premier League-mesteren har brutt reglene for økonomisk fair play (FFP). Manchester City har hele tiden nektet for å ha gjort noe galt.</p>
      <p>Brudd på FFP-reglene kan i ytterste konsekvens innebære utestengelse fra Champions League og øvrige europeiske turneringer. Den muligheten er der fortsatt nå som CAS har avvist anken fra City.</p>
      <ul>
        <li><b>BAKGRUNN:</b> <a href="https://www.bt.no/sport/i/K3GlP7/anklager-om-falske-milliarder-og-loegner-derfor-kan-manchester-city">Anklager om «falske» milliarder og løgner: Derfor kan Manchester City bli utestengt fra Champions League</a></li>
      </ul>
      <figure>
        <img src="https://images.sacdn.no/v2/images/effe1bb7-c8cb-4c60-8bd6-a5ffb9f7c34f?fit=crop&amp;h=1267&amp;w=1900&amp;s=6e3fc021c350dfcf65e21892e8595cda193b4d05"/>
        <figcaption>Manchester City-manager Pep Guardiola har fortsatt til gode å lede den engelske klubben til suksess i Champions League.<cite>Jason Cairnduff, Reuters / NTB scanpix</cite></figcaption>
      </figure>
      <h3>Får kun en bot?</h3>
      <p>Men ifølge velinformerte <a href="https://theathletic.co.uk/1377968/2019/11/14/exclusive-manchester-city-set-to-avoid-champions-league-ban/?redirected=1">The Athletic</a> kommer ikke Pep Guardiolas menn til å bli kastet ut. Nettstedet mener å vite at avgjørelsen, som kommer neste måned, bare vil bestå av en bot.</p>
      <p>I 2014 ble City sammen med Paris Saint-Germain bøtelagt for brudd på FFP-reglementet.</p>
      <p>Manchester City har argumentert for at UEFA ikke har autoritet til å etterforske den pengestinne klubben. Derfor gikk de lyseblå til CAS i et håp om å få stoppet saken, men uten å lykkes.</p>
      <ul>
        <li>
          <b>SETT DENNE? </b>
          <a href="https://www.bt.no/sport/i/EWELEA/forskjellene-oeker-i-europa-norsk-fotballtopp-er-redd-sjarmen-med-idre">Forskjellene øker i Europa: Norsk fotballtopp er redd sjarmen med idretten forsvinner</a>
        </li>
      </ul>
      <h3>Football Leaks-avsløringer</h3>
      <p>Manchester City har ikke kommentert voldgiftsrettens avgjørelse om ikke å gripe inn i etterforskningen av klubben. Ifølge <a href="https://www.independent.co.uk/sport/football/premier-league/man-city-ffp-cas-champions-league-uefa-court-of-arbitration-for-sport-a9204206.html?utm_source=reddit.com">The Independent </a>har City tidligere anklaget UEFA for å «ignorere omfattende bevis» som de har overlevert forbundets uavhengige kontrollkomité.</p>
      <p>Det var i november i fjor at tyske Der Spiegel, samt øvrige medier som har hatt tilgang til Football Leaks-dokumentene, publiserte interne dokumenter om klubbens økonomiske drift. Det ble hevdet at City hadde lurt seg unna UEFAs reglement ved å skjule inntektskilder fra sponsoravtaler med forbindelser med klubbens eiere fra Abu Dhabi i De forente arabiske emirater.</p>
      <p>UEFA innførte reglene om økonomisk fair play i 2011 for å sikre mer ansvarlig og bærekraftig pengebruk i toppfotballen. Samtlige klubber i Champions League og Europa League må levere inn regnskap til forbundet.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/btmagasinet/i/pLxEAX/fjellets-nye-ansikt"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/8mVda2/klassebildene-en-minnebok"/>
      </related>
      <ol>
        <li>
          <a href="https://www.bt.no/tag/Manchester_City">Manchester City</a>
        </li>
        <li>
          <a href="https://www.bt.no/tag/Champions_League">Champions League</a>
        </li>
        <li>
          <a href="https://www.bt.no/tag/UEFA">UEFA</a>
        </li>
        <li>
          <a href="https://www.bt.no/tag/Engelsk_fotball">Engelsk fotball</a>
        </li>
      </ol>
    </article>
  </body>
</html>