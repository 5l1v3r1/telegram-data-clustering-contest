<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/corona_soldi_controsoffitto_cassazione_conferma_condanna-6561046/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T21:34:00+00:00"/>
    <meta property="og:title" content="Corona condannato in via definitiva per illecito fiscale"/>
    <meta property="og:description" content="La condanna pronunciata in secondo grado, e confermata in Cassazione, è relativa al mancato pagamento di una sola cartella esattoriale"/>
  </head>
  <body>
    <article>
      <h1>Corona condannato in via definitiva per illecito fiscale</h1>
      <h2>La condanna pronunciata in secondo grado, e confermata in Cassazione, è relativa al mancato pagamento di una sola cartella esattoriale</h2>
      <address><time datetime="2019-11-15T21:34:00+00:00">15 Nov 2019, 21:34</time> by <a rel="author">AGI - Agenzia Giornalistica Italia</a></address>
      <p>Confermata la <b>condanna a 6 mesi di reclusione</b> per illecito fiscale inflitta in appello nel 2018 all'ex 'fotografo dei vip' <b>Fabrizio Corona</b>. Lo ha deciso la terza sezione penale della Cassazione, nel processo scaturito dalla vicenda degli oltre 2,6 milioni di euro trovati nel <b>controsoffitto</b> della casa della sua collaboratrice <b>Francesca Persi</b> e in due cassette di sicurezza in Austria.</p>
      <p>La pena per Corona era stata <b>dimezzata</b> in appello, rispetto a quella, pari a un anno di reclusione, stabilita dal tribunale: la condanna pronunciata in secondo grado, e confermata oggi in via definitiva con il rigetto dei ricorsi, è relativa al mancato pagamento di una sola cartella esattoriale.</p>
      <p>In appello i giudici milanesi avevano applicato anche un'<b>attenuante</b> perché l'imputato aveva saldato il suo debito col fisco in udienza preliminare. Già in primo grado, inoltre, Corona era stato assolto dal più grave reato di intestazione fittizia di beni. Confermata stasera anche la condanna a 3 mesi pronunciata dalla Corte d'appello di Milano per Francesca Persi. </p>
    </article>
  </body>
</html>