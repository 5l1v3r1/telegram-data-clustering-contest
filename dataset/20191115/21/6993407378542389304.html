<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/mh17-novi-dani/30274348.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T21:55:08+00:00"/>
    <meta property="og:title" content="Хто такий «Монгол» із перехоплених слідчими JIT розмов бойовиків – журналісти впізнали голос"/>
    <meta property="og:description" content="Записи вказують на те, що лідери угруповань «ДНР» і «ЛНР» підтримували контакти з російськими чиновниками, отримували фінансування, військову підтримку і прямі вказівки"/>
  </head>
  <body>
    <article>
      <h1>Хто такий «Монгол» із перехоплених слідчими JIT розмов бойовиків – журналісти впізнали голос</h1>
      <address><time datetime="2019-11-15T21:55:08+00:00">15 Nov 2019, 21:55</time> by <a rel="author" href="https://www.radiosvoboda.org/author/%D1%82%D0%B8%D0%BC%D1%83%D1%80-%D0%BE%D0%BB%D0%B5%D0%B2%D1%81%D1%8C%D0%BA%D0%B8%D0%B9/yjkvqi" target="_blank">Тимур Олевський, «Настоящее время»</a></address>
      <p>
        <b>Міжнародна Спільна слідча група (JIT), яка розслідує збиття літака «Малайзійських авіаліній» поблизу Донецька у 2014 році, опублікувала розшифровку нових записів перехоплених розмов бойовиків із імовірними лідерами підтримуваних Росією сепаратистів. Деякі з них виведені під позивними. Журналісти телеканалу «Настоящее время» (проєкт Радіо Свобода з участю «Голосу Америки») упізнали одного з них – людину, яка називає себе «Монголом».</b>
      </p>
      <p>За версією JIT, записи вказують на те, що лідери угруповань «ДНР» і «ЛНР» підтримували контакти з російськими чиновниками, отримували фінансування, військову підтримку і навіть прямі вказівки – наприклад, від помічника президента Росії <b>Владислава Суркова</b>.</p>
      <p>Керівник російського МЗС <b>Сергій Лавров</b> назвав опубліковані телефонні розмови «частково підробленими і не підтвердженими».</p>
      <p>На оприлюднених JIT записах є, серед інших, і розмова невідомої людини з бойовиком на прізвисько «Монгол», який <a href="https://www.politie.nl/ru/themes/mh17-%D0%BF%D0%BE%D0%B8%D1%81%D0%BA-%D1%81%D0%B2%D0%B8%D0%B4%D0%B5%D1%82%D0%B5%D0%BB%D0%B5%D0%B9-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D1%8B.html">розповідає</a>, що на Донбас «прибудуть люди з повноваженнями від Шойгу» (міністр оборони Росії <b>Сергій Шойгу</b> – ред.)</p>
      <p>
        <i>1 липня 2014 року о 22:08:05 бойовикові з позивним «Монгол» (<b>A</b>) 380951267673 телефонує невідома особа (<b>B</b>) 380509133442:</i>
      </p>
      <p>
        <i><b>B</b>: Як комендант Макіївки, я б хотів дізнатися. Я б хотів дізнатися, до чого ми йдемо.</i>
      </p>
      <p>
        <i><b>A</b>: Ми йдемо до єдиноначальності. Сюди прибувають люди з повноваженнями від Шойгу, і всіх місцевих польових командирів викидають нах** із підрозділів…</i>
      </p>
      <p>
        <i><b>B</b>: Угу.</i>
      </p>
      <p>
        <i><b>A</b>: …і очолюють москвичі (…)</i>
      </p>
      <p>
        <i><b>В</b>: (…) Мене цікавить, коли тоді це буде, щоб я зрозумів, кому мені потрібно буде підкорятися, бл***</i>
      </p>
      <p>
        <i><b>A</b>: Ти будеш підкорятися «міністрові оборони». (…) «Міністру оборони» «ДНР». (…) Ні, «міністр оборони» у нас – Стрєлков, а «головнокомандувач військ» – як президент чи прем’єр-міністр у всіх країнах – це Бородай.</i>
      </p>
      <p>У 2014 році російський телеканал «Дождь» показав інтерв’ю з командиром спецпідрозділу збройного угруповання «ДНР» із позивним «Монгол». Цей загін базувався на території захопленого в Донецьку арт-центру «Ізоляція».</p>
      <p>Фотографія «Монгола» є і <a href="https://myrotvorets.center/criminal/?cf%5Bname%5D=%D0%A1%D0%BB%D0%B5%D0%BF%D0%BD%D0%B5%D0%B2+%D0%A1%D1%82%D0%B0%D0%BD%D0%B8%D1%81%D0%BB%D0%B0%D0%B2+%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87&amp;cf%5Bcountry%5D=&amp;cf%5Baddress%5D=&amp;cf%5Bphone%5D=&amp;cf%5Bdesc%5D=">в базі даних сайту «Миротворець»</a>. Якщо вірити йому, то «Монгол» – це <b>Слєпньов Станіслав Олександрович</b>, мешканець Донецька. У 2015 році він очолював відділ економічних злочинів «міністерства держбезпеки ДНР» і був заарештований своїми ж за незаконне зберігання зброї.</p>
      <p>Леонід, на якого посилається «Монгол» у телефонній розмові, опублікованій слідчими, – ймовірно, <b>Леонід Баранов</b> – партнер «Монгола» по допитах полонених і заарештованих.</p>
      <p>У ще одній перехопленій розмові «Монгол» стверджує, що отримує команди з ФСБ [Росії], а його співрозмовник підпорядковується ГРУ [Росії].</p>
      <p>
        <i>18 липня 2014 року о 18:52:57 бойовик із позивним «Шериф» (<b>B</b>) 380958851694 телефонує іншому бойовикові з позивним «Монгол» (<b>A</b>) 380951267673:</i>
      </p>
      <p>
        <i><b>B</b>: І ми сьогодні … безпосередньо … вже тиждень … все [нерозбірливо] в Москву, і тому ми отримуємо команди (…)</i>
      </p>
      <p>
        <i><b>A</b>: І я теж отримую команду з Москви. Те ж саме.</i>
      </p>
      <p>
        <i><b>B</b>: Але у вас, у вас, у вас ФСБ? Так?</i>
      </p>
      <p>
        <i><b>A</b>: Так.</i>
      </p>
      <p>
        <i><b>B</b>: У нас ГРУ. Ось і вся відмінність.</i>
      </p>
      <p>Слідчі припускають, що вказівки з Москви отримували і <b>Олександр Бородай</b>, який називав себе влітку 2014 року «прем’єр-міністром ДНР» і «головнокомандувачем», і «міністр оборони ДНР» <b>Ігор «Стрєлков» Гіркін</b>. Згідно з опублікованими переговорами, Сурков наказав «Стрєлкову» передати командування <b>Олександрові Захарченку</b>, а той у підсумку очолював бойовиків угруповання «ДНР» аж до своєї загибелі в результаті замаху в 2018 році.</p>
      <p>В опублікованих розмовах є запис, який слідчі називають розмовою Бородая і помічника президента Росії Владислава Суркова. Сурков розповідає про свою зустріч із «Рінатом», який «хоче повернутися в Донецьк», і нарікає, що відправив Бородаєві невірну версію документа «Конституційний акт Новоросії».</p>
      <p><a href="https://www.radiosvoboda.org/a/strelkov-hmuryj-gurza-krot-who-shot-down-the-boing-mh17/30008382.html">Стрєлков</a> є одним із головних підозрюваних у справі про збиття «Боїнга».</p>
      <p>19 червня 2019 року Спільна слідча група офіційно назвала імена людей, яких вона вважає причетними до трагедії і щодо яких влада Нідерландів розпочне кримінальне переслідування. Це командир 53-ї зенітно-ракетної бригади Збройних сил Росії з Курська <b>Сергій Борисович Мучкаєв</b>, відставний російський розвідник <b>Сергій Миколайович Дубинський</b> (позивний <b>«Хмурий»</b>), відставний російський офіцер, командувач 2-го відділу «ГРУ ДНР» <b>Олег Юлдашевич Пулатов</b> (позивний «<b>Гюрза</b>») і громадянин України <b>Леонід Харченко</b> з позивним «<b>Крот</b>». Суд у справі про збиття «Боїнга» розпочнеться 9 березня 2020 року в Амстердамі.</p>
      <p>Російська влада неодноразово відкидала висновки Спільної слідчої групи про те, що пасажирський лайнер був збитий з російської установки «Бук», переправленої в Україну з Курської області Росії.</p>
      <p>
        <i><a href="https://www.currenttime.tv/a/who-is-mongol-from-jit-tapes/30274167.html">Оригінал публікації</a> – на сайті телеканалу «Настоящее время»</i>
      </p>
    </article>
  </body>
</html>