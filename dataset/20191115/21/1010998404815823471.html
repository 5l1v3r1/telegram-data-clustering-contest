<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/mesi-se-zavarna-i-nakaza-brazilija-v-kontrola.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T21:20:00+00:00"/>
    <meta property="og:title" content="Меси се завърна и наказа Бразилия в контрола"/>
    <meta property="og:description" content="Нападателят отбеляза единственото попадение в Рияд"/>
  </head>
  <body>
    <article>
      <h1>Меси се завърна и наказа Бразилия в контрола</h1>
      <h2>Нападателят отбеляза единственото попадение в Рияд</h2>
      <address>
        <time datetime="2019-11-15T21:20:00+00:00">15 Nov 2019, 21:20</time>
      </address>
      <p>Лионел Меси се завърна в игра за Аржентина и донесе успеха на "гаучосите" с 1:0 над вечния враг Бразилия в контролна среща, играна пред около 23 хил. зрители в Рияд, Саудитска Арабия. Нападателят на "Барселона" изтърпяваше тримесечно наказание заради червения картон, който получи при победата срещу Чили в спора за бронза на Копа Америка.</p>
      <p>Бразилците бяха по-активни в началните минути и за тях бе отсъдена дузпа в 10', когато Леандро Паредес повали Габриел Жезус. Потърпевшият застана зад топката, но стреля покрай вратата.</p>
      <p>Четири минути по-късно наказателен удар имаше и за Аржентина, след като Алекс Сандро препъна Меси. Капитанът не изпълни добре, Алисон изби, но при добавката Меси не сбърка, давайки аванс на своите.</p>
      <p>През втората част стражът Алисон на няколко пъти показа класа, спирайки Меси. Футболистът на италианския "Интер" Лаутаро Мартинес също бе близо до втори гол десет минути преди края, когато топката профуча над гредата при негов шут.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024457.jpg"/>
        <figcaption>Снимка: БГНЕС</figcaption>
      </figure>
      <p>
        <b>Съставите</b>
      </p>
      <p><b>Бразилия:</b> Алисон, Данило, Тиаго Силва, Милитао, Алекс Сандро, Каземиро, Артур, Пакета, Жезус, Уилиан, Фирмино (Коутиньо, Фабиньо, Лоди, Ричарлисон, Родриго, Уесли)</p>
      <p><b>Аржентина:</b> Андрада, Фойт, Пецела, Отаменди, Таляфико, Де Паул, Паредес, Ло Селсо, Окампос, Мартинес, Меси (Акуня, Гонсалес, Родригес, Аларио, Домингес)</p>
    </article>
  </body>
</html>