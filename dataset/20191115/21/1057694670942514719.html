<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/travel/article/2038472/idanikos-ikogeniakos-proorismos-gia-diakopes-i-ellada.html"/>
    <meta property="og:site_name" content="News.gr"/>
    <meta property="article:published_time" content="2019-11-15T21:25:04+00:00"/>
    <meta property="og:title" content="Ιδανικός οικογενειακός προορισμός για διακοπές η Ελλάδα"/>
    <meta property="og:description" content="Διάκριση για τη χώρα μας στο «Family Traveller Excellence Awards 2019»"/>
  </head>
  <body>
    <article>
      <h1>Ιδανικός οικογενειακός προορισμός για διακοπές η Ελλάδα</h1>
      <address>
        <time datetime="2019-11-15T21:25:04+00:00">15 Nov 2019, 21:25</time>
      </address>
      <h3>Διάκριση για τη χώρα μας στο «Family Traveller Excellence Awards 2019»</h3>
      <p>Σημαντική διάκριση απέσπασε η Ελλάδα, ως προορισμός για <a href="https://www.news.gr/tag/diakopes"><b>οικογενειακές διακοπές</b>,</a> κατά την απονομή των βρετανικών βραβείων «Family Traveller Excellence Awards 2019». Όπως αναφέρεται σε σχετική ανακοίνωση, πρόκειται για τα βραβεία του δημοφιλέστερου βρετανικού περιοδικού και site για οικογενειακές διακοπές «Family Traveller». Η εκδήλωση πραγματοποιήθηκε στο Μουσείο Φυσικής Ιστορίας του Λονδίνου την Τετάρτη 13 Νοεμβρίου.</p>
      <p>Η χώρα μας απέσπασε το βραβείο στην κατηγορία «Immersive Experiences» (Απολαυστικές Εμπειρίες) για την Ακρόπολη, λαμβάνοντας τις ψήφους του κοινού και ειδικότερα των παιδιών (kids vote), ως μία μοναδική και συναρπαστική εμπειρία που συνδυάζει 3.000 χρόνια ιστορίας με ασύγκριτες δημιουργικές και πολιτιστικές εμπειρίες για οικογένειες με παιδιά. Το βραβείο παρέλαβε η προϊσταμένη της Υπηρεσίας ΕΟΤ Ηνωμένου Βασιλείου &amp; Ιρλανδίας, Έμυ Αναγνωστοπούλου.</p>
      <p>Τα βραβεία «Family Traveller Excellence Award», που διοργανώθηκαν για τρίτη συνεχόμενη χρονιά, συνιστούν για το Ηνωμένο Βασίλειο μία από τις σημαντικότερες εκδηλώσεις αναγνώρισης της αριστείας σε προϊόντα και υπηρεσίες σχετικά με τις οικογενειακές διακοπές.</p>
      <p>Μάλιστα, για πρώτη φορά φέτος, οι διοργανωτές δεν έθεσαν τις υποψηφιότητες των χωρών σε κατηγορίες, αλλά δημιούργησαν ειδικές κατηγορίες μέσω των οποίων εξήραν τις εμπειρίες (πολιτιστικές, τεχνολογικές, δημιουργικές, περιβαλλοντικές κ.ά.) που προσφέρουν ξενοδοχεία και προορισμοί, παγκοσμίως.</p>
      <p>Την τελετή απονομής των βραβείων παρουσίασε η δημοφιλής Βρετανίδα τραγουδίστρια Sophie Ellis-Bextor.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/lifestyle/article/1999822/enikiazete-to-spiti-tis-ikogenias-antams-gia-to-chalogouin.html"/>
        <a href="https://www.news.gr/travel/article/1927913/giati-ta-megalitera-savvatokiriaka-ine-kalitera-apo-tis-kanonikes-diakopes.html"/>
        <a href="https://www.news.gr/lifestyle/article/1913606/o-ent-siran-tha-kani-diakopes-gia-tou-epomenous-18-mines.html"/>
      </related>
    </article>
  </body>
</html>