<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/tech/story/197366/giati-to-facebook-diegrapse-5-4-disekatommyria-fake-logariasmoys-mesa-sto-2019"/>
    <meta property="og:site_name" content="CNN.gr"/>
    <meta property="article:published_time" content="2019-11-15T21:11:50+00:00"/>
    <meta property="og:title" content="Γιατί το Facebook διέγραψε 5,4 δισεκατομμύρια fake λογαριασμούς μέσα στο 2019"/>
    <meta property="og:description" content="Από τις αρχές του 2019 μέχρι σήμερα, το Facebook έχει διαγράψει 5,4 δισεκατομμύρια ψεύτικους λογαριασμούς , ωστόσο εκατομμύρια ακόμα fake λογαριασμοί..."/>
  </head>
  <body>
    <article>
      <h1>Γιατί το Facebook διέγραψε 5,4 δισεκατομμύρια fake λογαριασμούς μέσα στο 2019</h1>
      <h2>Από τις αρχές του 2019 μέχρι σήμερα, το Facebook έχει διαγράψει 5,4 δισεκατομμύρια ψεύτικους λογαριασμούς, ωστόσο εκατομμύρια ακόμα fake λογαριασμοί παραμένουν ενεργοί, σύμφωνα με όσα ανακοίνωσε ο ιντερνετικός κολοσσός την Τετάρτη. Το 2018 αφαιρέθηκαν από την πλατφόρμα κοινωνικής δικτύωσης συνολικά 3,3 δισεκατομμύρια ψεύτικα προφίλ.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:11 , 15 November 2019</p>
      <p>Περίπου το 5% από τους μηνιαίους χρήστες του Facebook -που συνολικά αθροίζονται σε 2,5 εκατομμύρια- είναι ψεύτικοι λογαριασμοί, σύμφωνα με την εταιρεία, παρά τις τεχνολογικές εξελίξεις που επέτρεψαν στον ιντερνετικό «γίγαντα» να εντοπίζει περισσότερους fake λογαριασμούς τη στιγμή που δημιουργούνται.</p>
      <p>H γνωστοποίηση αυτών των στοιχείων υπογραμμίζει την έκταση της πρόκλησης που καλείται να αντιμετωπίσει το Facebook ενόψει προεδρικών εκλογών και της απογραφής των ΗΠΑ το 2020.</p>
      <p>Αναλυτές και εποπτικοί φορείς προετοιμάζονται για ένα «κύμα» fake και παραπλανητικού περιεχομένου στα <a href="https://www.cnn.gr/eidhseis/tag/16646/mesa-koinwnikhs-diktywshs"><b>μέσα κοινωνικής δικτύωσης</b></a>, μετά από τις αποκαλύψεις σχετικά με την ανάμιξή τους στις αμερικανικές εκλογές του 2016.</p>
      <p>Μιλώντας με δημοσιογράφους, ο διευθύνων σύμβουλος του Facebook <a href="https://www.cnn.gr/eidhseis/tag/93/mark-zakermpergk"><b>Μαρκ Ζάκερμπεργκ</b></a>, παρουσίασε τον μεγάλο αριθμό των ψεύτικων λογαριασμών ως ένδειξη του πόσο σοβαρά η εταιρεία αντιμετωπίζει το θέμα και κάλεσε τις υπόλοιπες πλατφόρμες κοινωνικής δικτύωσης να δώσουν στη δημοσιότητα ανάλογα στοιχεία.</p>
      <blockquote>«Το γεγονός ότι αριθμοί μας είναι υψηλοί δεν σημαίνει ότι υπάρχει τόσο κακόβουλο περιεχόμενο. Απλά δουλεύουμε πιο σκληρά προκειμένου να εντοπίσουμε τέτοιου είδους περιεχόμενο», είπε χαρακτηριστικά.</blockquote>
      <p>Ο αριθμός των <b>ψεύτικων λογαριασμών</b> που απενεργοποιήθηκε νωρίτερα μέσα στο έτος αποτέλεσε το ρεκόρ της εταιρείας, καθώς το Facebook ανακοίνωσε ότι έκλεισε πάνω από 2 δισεκατομμύρια προφίλ μεταξύ Ιανουαρίου – Μαρτίου. <b>Ωστόσο</b>, αφαίρεσε λιγότερους <b>ψεύτικους</b> <b>λογαριασμούς</b> το δεύτερο τρίμηνο του 2019 και συγκεκριμένα 1,5 δισεκατομμύρια προφίλ.</p>
      <p>Παρόλα αυτά, από τον Ιούλιο μέχρι και τον Σεπτέμβριο, το Facebook προχώρησε στην διαγραφή 1,7 δισεκατομμυρίων fake λογαριασμών.</p>
      <figure>
        <iframe src="https://www.youtube.com/embed/1SKJklJEHkc" width="640" height="360" data-service="Youtube" scrolling="no"/>
      </figure>
      <p>Η ανακοίνωση εντάσσεται στην προσπάθεια του ιντερνετικού κολοσσού για διαφάνεια, ενώ πρόκειται για την πρώτη έκθεση στην οποία συμπεριλαμβάνονται στοιχεία για το Instagram.</p>
      <p>Από τον Απρίλιο μέχρι και τον Σεπτέμβριο, συνολικά <b>τρία εκατομμύρια αναρτήσεις αφαιρέθηκαν από το Instagram</b> λόγω παραβίασης της πολιτικής της εταιρείας για την πώληση ναρκωτικών, ενώ <b>95.000 ήταν οι αναρτήσεις</b> που αφαιρέθηκαν σχετικά με την <b>πώληση όπλων</b>.</p>
      <p>Στα στοιχεία του Instagram αναφέρονται επίσης οι περιπτώσεις <b>παιδικής κακοποίησης</b>, <b>αυτοκτονίας</b>, <b>αυτοτραυματισμού</b> και <b>τρομοκρατικής προπαγάνδας</b>. Όμως στη σχετική έκθεση -και σε αντίθεση με την αντίστοιχη του Facebook- δεν συμπεριλαμβάνονται στοιχεία των αναρτήσεων σχετικά με το <a href="https://www.cnn.gr/eidhseis/tag/17813/bullying"><b>bullying</b></a> και τη <a href="https://www.cnn.gr/eidhseis/tag/24625/rhtorikh-misoys"><b>ρητορική μίσους</b></a>.</p>
      <p>Όπως ανέφερε στους δημοσιογράφους στέλεχος του ιντερνετικού κολοσσού, τα συστήματα του Facebook χρησιμοποιούνται εκτεταμένα από το Instagram για την ανίχνευση κακόβουλου περιεχομένου.</p>
      <p>Πολιτικοί και παρατηρητές έχουν καλέσει την εταιρεία να διαχωρίσει πλήρως τις δύο πλατφόρμες, ωστόσο τα στελέχη του Facebook έχουν επανειλημμένα υποστηρίξει ότι το μέγεθος και οι πόροι της εταιρείας την καθιστούν καταλληλότερη για την <b>καταπολέμηση της <a href="https://www.cnn.gr/eidhseis/tag/23176/paraplhroforhsh">παραπληροφόρησηςς</a></b> και την παροχή ενός ασφαλούς περιβάλλοντος στους χρήστες.</p>
      <p>Νωρίτερα φέτος, το Facebook άρχισε να επιτρέπει στους αλγόριθμους για τη ρητορική μίσους την <b>αυτόματη κατάργηση περιεχομένου</b> που κρίνεται ότι παραβιάζει τις πολιτικές της εταιρείας, αναφέρει η έκθεση. Ένα από τα αποτελέσματα αυτής της απόφασης ήταν η αφαίρεση ενός μεγάλου όγκου περιεχομένου με ρητορική μίσους.</p>
      <p><b>Επτά εκατομμύρια αναρτήσεις ρητορικής μίσους αφαιρέθηκαν από το Facebook από τον Ιούλιο έως τον Σεπτέμβριο</b>, σύμφωνα με την έκθεση, σημειώνοντας αύξηση 60% από την περίοδο μεταξύ Απριλίου και Ιουνίου. Από τα επτά εκατομμύρια, πάνω από το 80% των αναρτήσεων ανιχνεύτηκε πριν κάποιος χρήσης τις δει, διευκρίνισε η εταιρεία.</p>
      <p>Η έκθεση είδε το φως της δημοσιότητες λίγες ημέρες αφού οι επικεφαλής των ομάδων για τα ανθρώπινα δικαιώματα συναντήθηκαν με τον Ζάκεμπεργκ προκειμένου να ασκήσουν πίεση στον ιδρυτή του Facebook σχετικά με την<b> διχαστική και προσβλητική ρητορική</b>, η οποία μπορεί να βλάψει δυσανάλογα ευάλωτες ομάδες στα μέσα κοινωνικής δικτύωσης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/focus/apopseis/story/197524/polytexneio-h-exegersi-stin-epoxi-ton-social-media">#Πολυτεχνείο: Η εξέγερση στην εποχή των social media</a>
        </li>
        <li>
          <a href="https://www.cnn.gr/news/ellada/story/197508/eftase-sti-vostoni-o-mikros-panagiotis-rafail-to-sygkinitiko-minyma-sto-facebook">Έφτασε στη Βοστώνη ο μικρός Παναγιώτης - Ραφαήλ: Το συγκινητικό μήνυμα στο Facebook</a>
        </li>
        <li>
          <a href="https://www.cnn.gr/tech/story/197455/avevaio-to-mellon-ton-influencers-ponokefalos-meta-apo-allagi-toy-instagram">Αβέβαιο το μέλλον των… influencers: «Πονοκέφαλος» μετά από αλλαγή του Instagram</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/94/facebook">FACEBOOK</a>
        </li>
        <li>
          <a href="https://www.cnn.gr/eidhseis/tag/15100/instagram">INSTAGRAM</a>
        </li>
        <li>
          <a href="https://www.cnn.gr/eidhseis/tag/93/mark-zakermpergk">ΜΑΡΚ ΖΑΚΕΡΜΠΕΡΓΚ</a>
        </li>
        <li>
          <a href="https://www.cnn.gr/eidhseis/tag/50785/pseytikoi-logariasmoi">ΨΕΥΤΙΚΟΙ ΛΟΓΑΡΙΑΣΜΟΙ</a>
        </li>
        <li>
          <a href="https://www.cnn.gr/eidhseis/tag/16646/mesa-koinwnikhs-diktywshs">ΜΕΣΑ ΚΟΙΝΩΝΙΚΗΣ ΔΙΚΤΥΩΣΗΣ</a>
        </li>
        <li>
          <a href="https://www.cnn.gr/eidhseis/tag/24625/rhtorikh-misoys">ΡΗΤΟΡΙΚΗ ΜΙΣΟΥΣ</a>
        </li>
        <li>
          <a href="https://www.cnn.gr/eidhseis/tag/31686/xrhstes">ΧΡΗΣΤΕΣ</a>
        </li>
        <li>
          <a href="https://www.cnn.gr/eidhseis/tag/31687/xrhstes-facebook">ΧΡΗΣΤΕΣ FACEBOOK</a>
        </li>
        <li>
          <a href="https://www.cnn.gr/eidhseis/tag/23176/paraplhroforhsh">ΠΑΡΑΠΛΗΡΟΦΟΡΗΣΗ</a>
        </li>
        <li>
          <a href="https://www.cnn.gr/eidhseis/tag/467/social-media">SOCIAL MEDIA</a>
        </li>
        <li>
          <a href="https://www.cnn.gr/eidhseis/tag/17813/bullying">BULLYING</a>
        </li>
        <li>
          <a href="https://www.cnn.gr/eidhseis/tag/14922/amerikanikes-ekloges">ΑΜΕΡΙΚΑΝΙΚΕΣ ΕΚΛΟΓΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197702/snapshot/AP_19321762960582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197679/snapshot/polytexneio-2019.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197696/snapshot/71250938_432640744046789_5047532449152630784_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197677/snapshot/17112019mpgada003.jpg"/>
      </figure>
    </article>
  </body>
</html>