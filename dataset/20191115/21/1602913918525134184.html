<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/romania-suedia-scor-0-2-tricolorii-rateaza-calificarea-la-euro-2020-din-preliminarii-18589821"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T21:36:45+00:00"/>
    <meta property="og:title" content="România-Suedia, scor 0-2. Tricolorii ratează calificarea la EURO 2020 din preliminarii"/>
    <meta property="og:description" content="Echipa naţională de fotbal a României a fost învinsă de Suedia, scor 0-2, vineri seara, pe Arena Naţională, în penultima rundă din grupa F de calificare la EURO 2020. Tricolorii au ratat şansa de a se califica la turneul final din actualele preliminarii, însă menţin speranţe la baraj."/>
  </head>
  <body>
    <article>
      <h1>România-Suedia, scor 0-2. Tricolorii ratează calificarea la EURO 2020 din preliminarii</h1>
      <address><time datetime="2019-11-15T21:36:45+00:00">15 Nov 2019, 21:36</time> by <a rel="author" href="https://www.zf.ro/autor/alexandru-stanila" target="_blank">Alexandru Stanila</a></address>
      <p>Echipa naţională de fotbal a României a fost învinsă de Suedia, scor 0-2, vineri seara, pe Arena Naţională, în penultima rundă din grupa F de calificare la EURO 2020. Tricolorii au ratat şansa de a se califica la turneul final din actualele preliminarii, însă menţin speranţe la baraj.</p>
      <p>Suedezii au deschis scorul în minutul 18. Decarul Emil Forsberg i-a depăşit în viteză pe Ciprian Deac şi Vasile Mogoş, în bandă, şi i-a centrat lui Marcus Berg, în careu, care a reluat în plasă, fiind nemarcat.</p>
      <p>În minutul 34 al partidei de pe Arena Naţională, atacantul Robin Quaison a punctat pentru 2-0. Acesta a primit de la Berg, autorul primului gol, şi l-a învins pe Tătăruşanu din interiorul careului.</p>
      <p>În partea secundă, Cosmin Contra i-a introdus în teren pe Ianis Hagi, Florinel Coman şi Denis Alibec, însă România nu a reuşit să marcheze nici măcar o dată, iar Suedia s-a impus, scor 2-0, calificându-se la EURO 2020, de pe locul secund.</p>
      <p>Astfel, România a ratat calificarea la Campionatul European din 2020, după ce a acumulat 14 puncte în primele nouă runde. Ultimul meci, fără miză reală, va avea loc luni, la Madrid, contra Spaniei.</p>
      <p>Clasamentul grupei F de calificare la EURO 2020:</p>
      <p>1. Spania - 23 de puncte, 9 meciuri<br/>2. Suedia - 18 puncte, 9 meciuri<br/>3. România - 14 puncte, 9 meciuri<br/>4. Norvegia - 14 puncte, 9 meciuri<br/>5. Insulele Feroe - 3 puncte, 9 meciuri<br/>6. Malta - 3 puncte, 9 meciuri</p>
      <p>Deşi nu mai poate obţine calificarea la EURO 2020 din preliminarii, tricolorii vor mai avea o şansă la barajul din Liga Naţiunilor, care presupune disputarea a două runde (semifinală şi finală) împotriva unei adversare care urmează să fie desemnată. Tragerea la sorţi pentru acest baraj va avea loc vineri, 22 noiembrie.</p>
    </article>
  </body>
</html>