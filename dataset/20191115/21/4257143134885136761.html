<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/15/marco-rossi-wales-nem-fer-bele-ilyen-kezdes"/>
    <meta property="og:site_name" content="infostart"/>
    <meta property="article:published_time" content="2019-11-15T21:06:00+00:00"/>
    <meta property="og:title" content="Marco Rossi: Wales ellen nem fér bele ilyen kezdés"/>
    <meta property="og:description" content="Csak az első húsz perc után mutatott játékkal volt elégedett a magyar labdarúgó-válogatott szövetségi kapitánya, ugyanakkor kijelentette: örök emléket jelent neki az, ahogy a magyar szurkolók támogatták a csapatot, különösen ahogyan Gera Zoltántól búcsúztak."/>
  </head>
  <body>
    <article>
      <h1>Marco Rossi: Wales ellen nem fér bele ilyen kezdés</h1>
      <address><time datetime="2019-11-15T21:06:00+00:00">15 Nov 2019, 21:06</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/16/kalmarnak-eltort-a-bokaja-a-magyarorszag-uruguay-merkozesen"/>
        <a href="https://infostart.hu/sport/2019/11/16/orban-viktor-a-puskas-arenaban-otven-evig-mondtak-hogy-nem-lehet"/>
        <a href="https://infostart.hu/sport/2019/11/16/szalai-adam-nem-csak-a-golrol-meselne-az-unokainak"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/15/elo-a-puskas-arenabol-magyarorszag-uruguay"/>
        <a href="https://infostart.hu/sport/2019/11/15/oriasi-rendori-keszultseg-a-puskas-arena-korul-bent-meg-a-feszultseg"/>
        <a href="https://infostart.hu/sport/2019/11/15/vilagsztarok-avatjak-a-puskas-arenat-itt-az-ellenfel"/>
        <a href="https://infostart.hu/sport/2019/11/15/a-nepstadion-helyet-jelzo-zaszloktol-a-puskas-arenaig"/>
      </related>
      <h3>Csak az első húsz perc után mutatott játékkal volt elégedett a magyar labdarúgó-válogatott szövetségi kapitánya, ugyanakkor kijelentette: örök emléket jelent neki az, ahogy a magyar szurkolók támogatták a csapatot, különösen ahogyan Gera Zoltántól búcsúztak.</h3>
      <p>Vereséggel kezdte szereplését az új Puskás Arénában a magyar labdarúgó-válogatott. Az Uruguay ellen 2-1-re elveszített nyitómérkőzés után Marco Rossi, a magyar csapat szövetségi kapitánya nem volt elégedett, különösen az első húsz percben mutatott teljesítményt kifogásolta.</p>
      <blockquote>"Úgy kezdtünk, ahogy Horvátországban, megszeppenten, ijedten, talán a nagy nevek miatt, de ennek nem szabad megtörténnie Walesben.</blockquote>
      <p>Persze az nem a horvát vagy az uruguayi válogatott, de ott is forró lesz a hangulat. Kell majd a megfelelő hozzáállás az első perctől. Olyan, mint amilyen most a 20. perc után. Vannak hullámvölgyek minden meccsben, de ilyen kezdés nem fér bele" – mondta felindultan Rossi.</p>
      <p>"Nagy Zsolt és Szalai Attila is jól mutatkozott be, különösen előbbi bizonyította, hogy teljesíti azt, amit gondoltam róla. Elfogadja a kihívást, vállalja a párharcokat, pozitív róla a véleményem, és Walesben is játszatni fogom" – mondta az olasz szakember.</p>
      <p>A védelemből Lovrencsicset pihentette, Baráth pedig cserét kért egy combizomhúzódás miatt. Rossi szerint a védelem olyan már, mint egy kórház, ha valami balszerencse történik a pályán, mindig a védelmet sújtja. Elsősorban a bal oldalon van gond, hiszen Kádár sérülés, Korhut pedig eltiltás mait nem játszhat a Wales elleni utolsó Eb-selejtezőn. A kapitány azt is elárulta, valószínűleg az újonc Nagy Zsolt kap szerepet, és majd Cardiffban dől el, hogy ez mennyire jó döntés.</p>
      <p>Marco Rossi Kalmár sérüléséről még nem tudott semmit, de vélhetően súlyos a sérülése, és azért igazán nagy baj szerinte, mert most tért vissza hosszabb kihagyás után, és éppen kezdett formába lendülni. Pátkai Máté vélhetően a kezdőben lesz Walesben, látszik, hogy felépült az izomsérüléséből, most csak pihentette. Nagy Ádámot viszont muszáj volt kipróbálnia, hogy milyen kondícióban van, mert mindössze egy meccset játszott a klubjában.</p>
      <p>"Fennállt a veszély, hogy elveszítünk még játékosokat, szerencse, hogy csak Kalmár sérült meg" – mondta a szakvezető, és hozzátette, most nem volt a keretben négy játékos, közülük kettőt behív a keretbe Kalmár és Korhut helyére. Megköszönte minden szurkolónak, aki a helyszínen támogatta a csapatot, és nem a nézők száma, hanem a szurkolás ereje érintette meg.</p>
      <blockquote>"Nagy esemény volt ez, az az érzelmi többlet, amivel megajándékoztak, örök emlék marad, különösen az, ahogy Gera Zolitól búcsúztak" – köszönt el Marco Rossi.</blockquote>
      <p>Óscar Washington Tabárez, a vendégek mankóra támaszkodva érkező mestere intenzív, kiegyenlített mérkőzést látott, amelyen mindkét csapat a maga stílusában játszott.</p>
      <p>"Az első félidőben lendületesen játszottunk, de a találkozó egyes szakaszaiban a magyarok nehéz feladat elé állították játékosaimat” – mondta Tabárez, és hozzátette, mindkét válogatottra fontos mérkőzések várnak a jövő héten, ezért óvatosan kellett az erőt beosztani.</p>
      <p>"Hétfőn Argentína ellen játszunk, ennek ellenére a játékosaim a szokásos komolysággal és profi mentalitással álltak hozzá a mérkőzéshez. Elégedetten és hálásan távozom, hogy megélhettem a Puskás Aréna avatását, ráadásul egy ilyen közönség előtt" - mondta az uruguayi szakvezető, aki azért is hálás, mert ajándékba kapott egy magyar 10-es mezt.</p>
      <p>Beszélt arról is, hogy egyfajta generációváltáson megy át a válogatottja, és több fiatal is bizonyította most Budapesten, hogy helye van a legjobbak között. A 19 éves gólszerzőt, Rodriguezt emelte ki, de dicsérte Vinát és Lozanót is.</p>
      <p>
        <i>Nyitókép: Dzsudzsák Balázs (b), Nagy Zsolt (j) és a magyar játékosok a Puskás Aréna avatóján játszott Magyarország - Uruguay labdarúgó-mérkőzés végén 2019. november 15-én. MTI/Koszticsák Szilárd</i>
      </p>
    </article>
  </body>
</html>