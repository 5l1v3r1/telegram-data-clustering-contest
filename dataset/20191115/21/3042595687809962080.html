<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ny-beredskapskrise-i-nord-39-beredskapsbrudd/71822914"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T21:58:53+00:00"/>
    <meta property="og:title" content="Ny beredskapskrise i nord: 39 beredskapsbrudd"/>
    <meta property="og:description" content="Forsvarshelikopter settes inn for å hjelpe luftambulansen i nord. - Forferdelig, sier Trygve Slagsvold Vedum (Sp) om situasjonen som er oppstått."/>
  </head>
  <body>
    <article>
      <h1>Ny beredskapskrise i nord: 39 beredskapsbrudd</h1>
      <h2>Forsvarshelikopter settes inn for å hjelpe luftambulansen i nord. - Forferdelig, sier Trygve Slagsvold Vedum (Sp) om situasjonen som er oppstått.</h2>
      <address><time datetime="2019-11-15T21:58:53+00:00">15 Nov 2019, 21:58</time> by <a rel="author">Arnhild Aass Kristiansen</a></address>
      <p>Siste fem døgn har det vært 39 beredskapsavbrudd for de norske ambulanseflyene.</p>
      <p>Det viser en opptelling Dagbladet har gjort fra <a href="http://www.luftambulanse.no/ambulansefly-p%C3%A5-beredskap-status-i-dag">luftambulansetjenestens beredskapsrapporter denne uka.</a></p>
      <p>Av de 39 avbruddene er 15 begrunnet med manglende besetning. Resten skyldes uforutsette tekniske problemer eller hviletidsbestemmelser.</p>
      <p>
        <b>De lengste avbruddene denne uka har vært på 12 timer.</b>
      </p>
      <p>
        <i>- Hvor store konsekvenser får disse avbruddene?</i>
      </p>
      <figure>
        <img src="https://dbstatic.no/71823236.jpg?imageId=71823236&amp;x=39.52738990333&amp;y=6.3897763578275&amp;cropw=34.479054779807&amp;croph=25.55910543131&amp;width=321&amp;height=161"/>
        <figcaption><b>- Ikke fornøyd:</b> Helseminister Bent Høie er ikke fornøyd med luftambulansetjenesten. Foto: NTB scanpix Vis mer</figcaption>
      </figure>
      <p>- Det kommer an på mange ting, som hvor lange de er. Noe er tekniske avbrudd på 20 minutter for å bytte en lyspære. Lengre avbrudd får større innvirkning, sier kommunikasjonsrådgiver Knut Haarvik ved Luftambulansetjenesten HF til Dagbladet.</p>
      <h3>- Ikke fornøyd</h3>
      <p>I. juli tok flyselskapet Babcock AS over driften av landets sju ambulanseflybaser. Bekymringen til overgangen mange hadde knyttet til dette, ser ut til å ha slått til:</p>
      <p>- Vi er ikke fornøyd med dagens situasjon, sa helseminister Bent Høie (H) da han ble spurt om beredskapen på luftambulansetjenesten i nord i Stortingets spørretime forrige uke.</p>
      <p>Fra Forsvaret settes det nå inn <a href="https://www.regjeringen.no/no/aktuelt/forsvaret-stotter-ambulanseberedskapen-i-nord/id2677814/">et Bell 412-helikopter med mannskap for å støtte ambulanseberedskap i Finnmark.</a></p>
      <p>- Anmodningen fra Helsedirektoratet kom 6. november, og avgjørelsen om å stille helikopter og mannskap hastet fordi behovet for ambulanseberedskap i Finnmark er presserende, sa settestatsråd for forsvarsministeren, kommunal- og moderniseringsminister Monica Mæland (H) i en pressemelding tidligere i uka.</p>
      <p>
        <b>Fredag er helikopteret likevel ikke operativt.</b>
      </p>
      <p>Problemer med å finne en hangar førte før til forsinkelser, siden var det været.</p>
      <p>- Grunnet isingsforhold mellom Bardufoss og Kirkenes vil vi ikke gå på beredskap der oppe før lørdag formiddag, sier Brynjar Storda, pressetalsmann ved FOH.</p>
      <h3>Bemanningsproblem</h3>
      <p>Også fjor vår kom det til <a href="https://www.dagbladet.no/nyheter/enorm-refs-av-hoie-i-stortinget---bare-et-sporsmal-om-tid-for-liv-gar-tapt/69806919">full krise for luftambulansen. </a>Da forhandlingene mellom Babcock og pilotene brøt sammen, var på det verste samtlige ambulansefly satt ut av spill. Det ble også stilt <a href="https://www.dagbladet.no/nyheter/gilbert---henger-ikke-pa-greip/69833963">spørsmål om dobbeltroller</a> og<a href="https://www.dagbladet.no/nyheter/helsetopp-apner-opp-om-grove-feil-pa-innsiden-av-anbudsprosessen/69844982"> feil i anbudsprosessen.</a></p>
      <p>
        <b>Problemer med bemanningen er hovedårsaken nå, og gjør at beredskapen ved luftambulansetjenesten bare har vært på 90 prosent i høst.</b>
      </p>
      <p>Ifølge Babcock skyldes dette avtalen med pilotene som gir sju overtallige piloter på Gardermoen, men sju piloter i manko på basene i Kirkenes, Alta og Brønnøysund. Etter forhandlinger er selskapet og pilotene nå enige om en ny avtale.</p>
      <p>
        <b>D</b>
        <b>enne er nå på uravstemning hos pilotene som skal vende tommelen opp eller ned.</b>
      </p>
      <p>For å hjelpe på den akutte situasjonen, har Babcock satt inn et ekstra fly denne uka.</p>
      <figure>
        <img src="https://dbstatic.no/71823248.jpg?imageId=71823248&amp;width=1024&amp;height=615"/>
        <figcaption><b>PÅ VEI:</b> Et helikopter fra Luftforsvaret av typen Bell 412 er satt inn for å bistå i nord. Foto: NTB scanpix Vis mer</figcaption>
      </figure>
      <h3>- God beredskap</h3>
      <p>Ifølge Haarvik er det ikke slik at et område blir uten tilgang til ambulansefly på grunn av et avbrudd.</p>
      <p>Flyene koordineres i samarbeid med AMK i Tromsø, der vakthavende lege ved AMK styrer flåten ut fra behov og hvor mange fly som er tilgjengelig.</p>
      <p>- Det har vært en del avbrudd i det siste, noen tekniske problemer er naturlig ved en overgang til en ny operatør. I høst har problemet vært at man har hatt for mange avbrudd på grunn av mangel på piloter, sier Haarvik.</p>
      <p>Han oppsummerer situasjonen slik:</p>
      <p>
        <b>- I august, september og august var beredskapen på 90 prosent. Det er ikke i tråd med det vi var forespeilet. I november sa vi derfor til operatøren at de måtte sette inn kortsiktige og langsiktige tiltak.</b>
      </p>
      <p>Mandag denne uka satte operatøren inn et fly ekstra fly.</p>
      <p>- Med dette flyet på topp mener vi i helseforetaket at det leveres god beredskap. Så gjenstår det for selskapet å levere den avtalte beredskap med de flyene vi har i tjenesten, sier Haavik.</p>
      <h3>- Andre vinter med uro</h3>
      <p>Sp-leder Trygve Slagsvold Vedum var i Tromsø torsdag for å høre om situasjonen. Han møtte her blant annet ansatte ved Universitetssykehuset.</p>
      <p>- Det er helt forferdelig. På grunn av anbudssystemet mister man viktig personell og flyene har hatt mer problemer enn en trodde. Nå må Bell-helikoptrene som er flyttet fra Bardufoss til Rygge, hentes nord igjen. Det er bra det, men det var kanskje ikke så lurt å flytte dem i første omgang, sier Sp-lederen.</p>
      <figure>
        <img src="https://dbstatic.no/71823312.jpg?imageId=71823312&amp;width=1024&amp;height=615"/>
        <figcaption><b>KRITISK:</b> Trygve Slagsvold Vedum (Sp) vil ha luftambulansene inn i offentlig regi. Foto: Frank Karlsen Vis mer</figcaption>
      </figure>
      <p>Han mener luftambulansene burde vært i offentlig regi som tilfellet er med ordinære ambulanser.</p>
      <p>- I stedet har vi en anbudspolitikk som skaper utrygghet for beredskap og trygghet. Dette er en av grunnoppgavene for et samfunn, og nå er det <a href="https://www.dagbladet.no/nyheter/enorm-refs-av-hoie-i-stortinget---bare-et-sporsmal-om-tid-for-liv-gar-tapt/69806919">vinter nummer to der det bare er uro, </a>sier Vedum, som tror alvoret nå har gått opp for regjeringen.</p>
      <p>- En må sette inn det en kan av ressurser, og lære av systemfeilen og ikke gjøre det igjen. Det er så ekstremt viktig, det handler om liv og helse, i ytterste konsekvens liv og død, sier han.</p>
    </article>
  </body>
</html>