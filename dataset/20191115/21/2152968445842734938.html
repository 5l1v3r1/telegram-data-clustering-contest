<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/15/germaniia-gotova-da-sykrati-nad-80-hil-rabotni-mesta.429824"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T21:17:00+00:00"/>
    <meta property="og:title" content="Германия готова да съкрати над 80 хил. работни места"/>
    <meta property="og:description" content="Перспективите пред трудовия пазар се влошават | Dnes.bg"/>
  </head>
  <body>
    <article>
      <h1>Германия готова да съкрати над 80 хил. работни места</h1>
      <h2>Перспективите пред трудовия пазар се влошават</h2>
      <address><time datetime="2019-11-15T21:17:00+00:00">15 Nov 2019, 21:17</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Германската икономика може и да избегна рецесията на косъм, но натискът върху индустрията в страната не показва признаци на отслабване, пише <a href="https://www.bloombergtv.bg/"><b>Bloomberg.</b></a></p>
      <p>По-рано тази седмица германския автопроизводител Daimler обяви, че ще съкрати 10% от мениджърските позиции в подразделението на Mercedes, като според изчисления на Bloomberg общите съкращения, обявени в германския производствен сектор през тази година, вече възлизат на над 80 хил.</p>
      <p>Компаниите от Volkswagen до Siemens освобождават служители, тъй като мощната германска автомобилна индустрия се задъхва на фона на прехода към електрически и автономни коли, докато производителите на авточасти и роботика страдат от забавянето в износа и търговските спорове.</p>
      <p>Нивото на безработица в Германия остава 5% - близо до историческо дъно, но броят на работещите на свободна практика и на временни трудови договори се увеличава от миналата година насам. Автомобилните компании започват да съкращават хиляди работни места. Само Daimler планира да съкрати разходите си за възнаграждения с 1,4 млрд. евро (1,5 млрд. долара) – потенциално излагайки още много работни места на риск.</p>
      <p>Ефектът от съкращенията вероятно няма да бъде усетен веднага. Германските трудови закони и профсъюзи затрудняват освобождаването на служители, като много големи компании имат споразумения, забраняващи принудителното уволнение. Това означава, че програмите за съкращаване на служители разчитат на доброволния елемент и понякога се изпълняват с години.</p>
      <p>Влошаващите се перспективи пред германския трудов пазар могат да се превърнат в главоболие за управляващите в Берлин, които обмислят да последват страните от Китай до Великобритания в засилването на инвестициите за стимулиране на икономиката.</p>
      <p>Над 20 компании в Германия обявиха планове за съкращаване на работни места от началото на 2019 г. Самолетният производител Airbus например обяви през април, че планира да съкрати 1100 служители. Производителят на части Bosch заяви, че планира да намали работната си сила с 2840 служители през октомври, а конкурентът му Continental разкри планове за съкращаване на 20 хил. работни места в глобален мащаб, от които 7 хил. са работещите в Германия. Американският автопроизводител Ford пък посочи през юни, че има намерения да съкрати 12 хил. души в Европа, 5 хил. от тях – в най-голямата икономика на Стария континент.</p>
    </article>
  </body>
</html>