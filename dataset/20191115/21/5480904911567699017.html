<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/liberec-porazil-litvinov-6-1-hrachovina-debutoval-vitezne/1821656?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T21:14:00+00:00"/>
    <meta property="og:title" content="Liberec porazil Litvínov 6:1, Hrachovina debutoval vítězně"/>
    <meta property="og:description" content="Liberec - Hokejisté Liberce porazili v 18. kole extraligy na svém ledě Litvínov hladce 6:1 a připsali si čtvrtou výhru v řadě. Předposlední Verva naopak prohrála sedmý z posledních devíti zápasů. Čtyřmi asistencemi se blýskl útočník Michal Bulíř. Vítězný extraligový debut prožil brankář Dominik Hrachovina, který přišel na sever Čech z Ambri-Piotty."/>
  </head>
  <body>
    <article>
      <h1>Liberec porazil Litvínov 6:1, Hrachovina debutoval vítězně</h1>
      <address><time datetime="2019-11-15T21:14:00+00:00">15 Nov 2019, 21:14</time> by <a rel="author" href="http://www.ctk.cz/" target="_blank">ČTK</a></address>
      <p>Liberec - Hokejisté Liberce porazili v 18. kole extraligy na svém ledě Litvínov hladce 6:1 a připsali si čtvrtou výhru v řadě. Předposlední Verva naopak prohrála sedmý z posledních devíti zápasů. Čtyřmi asistencemi se blýskl útočník Michal Bulíř. Vítězný extraligový debut prožil brankář Dominik Hrachovina, který přišel na sever Čech z Ambri-Piotty.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"Mám to za sebou a jsem šťastný, protože moje premiéra byla vítězná. Odehráli jsme dobrý zápas a vyhráli za tři body, takže co víc si přát. Možná snad jen, kdybych chytil ten jejich gól, ale to už bych chtěl asi moc," řekl Hrachovina.</p>
      <p>Právě Hrachovina si připsal první zákrok utkání, s Gerhátovou střelou ale neměl větší potíže. Na druhé straně zahrozil Bulíř, také Janus byl připraven. Poté se hostující obranou protáhl Šmíd a našel před brankou volného Filippiho, Janus se ale dokázal včas přesunout.</p>
      <p>Z rychlého brejku se do šance dostal Lukeš, z dobré palebné pozice ale přestřelil. První přesilovku utkání si zahráli Liberečtí a Janus měl plné ruce práce se střelami Bulíře a Hudáčka. Z mezikruží se neprosadil ani Marosz.</p>
      <p>Na začátku druhé části měl dobrou příležitost Ščotka, jeho střela ale skončila těsně vedle. V 26. minutě už však šla Verva do vedení. Hanzl posunul kotouč Baránkovi a ten střelou nad Hrachovinovo rameno otevřel skóre.</p>
      <p>"První třetinu jsme odehráli slušně. Vyšel nám vstup do druhé třetiny, spadl nám tam vedoucí gól. Pak jsme ale dostali jeden gól a od té doby jsme úplně přestali hrát a sesypali se. Liberec nás poté jasně přehrával, my jsme prohrávali souboje a byli všude pozdě. Nevím, čím to je, celou reprezentační přestávku jsme se na zápas připravovali," uvedl litvínovský obránce Marek Baránek.</p>
      <p>Druhý gól hostů mohl přidat záhy Myšak, v situaci dva na jednoho ale ideálně netrefil skákající kotouč. V polovině utkání tak bylo vyrovnáno, když Dernerovo nahození od modré čáry tečoval před Janusem Hudáček. Vedení mohl hostům vrátit Hanzl, Hrachovina ale jeho střelu ukryl v lapačce. Udeřili tak znovu domácí, kteří ve 33. minutě využili zásluhou Filippiho přesilovou hru.</p>
      <p>V aréně ještě neutichla radost ze vstřeleného gólu a Liberec se radoval znovu. Za 37 sekund zvýšil na dvoubrankový rozdíl ranou k tyči Vlach. Litvínovští v této fázi hry zcela vypadli z role a před Hrachovinu se dostávali jen sporadicky.</p>
      <p>Domácí pokračovali v nastoleném tempu také ve třetím dějství a ve 44. minutě už vedli o tři góly. Hudáček našel volného Ordoše, který pohodlně zametl kotouč do odkryté branky. Hosty mohl vrátit do zápasu Hanzl, Hrachovina ale vytáhl důležitý zákrok.</p>
      <p>Verva ještě zkoušela s výsledkem něco udělat, narážela však na pevnou obranu domácích. Prosadili se tak znovu Bílí Tygři, pátý gól přidal po individuální akci Šmíd. Dvě minuty před sirénou ještě upravil na konečných 6:1 druhou brankou v utkání Hudáček.</p>
      <p>"Čtrnáct dní jsme se svědomitě na zápas připravovali. V první třetině jsme dokázali plnit herní plán a v úvodu druhé jsme šli do vedení. Pak jsme měli ještě dobré šance, které jsme bohužel neproměnili. Liberec vyrovnal po vhazovaní a pak ukázal sílu i v přesilovce. Od té doby už byl lepší a zaslouženě zvítězil," prohlásil asistent trenéra Litvínova Radim Skuhrovec.</p>
      <h3>Hlasy trenérů po utkání:</h3>
      <p><b>Patrik Augusta (Liberec):</b> "Začátek utkání byl rozpačitý a nervózní z obou stran. Druhou třetinu jsme začali lehkovážně a inkasovali jsme branku. Pomohl nám ale vyrovnávací gól a herně jsme se zvedli. Ve druhé půlce zápasu jsme navíc byli velice produktivní a napadalo nám to tam."</p>
      <p><b>Radim Skuhrovec (Litvínov):</b> "Čtrnáct dní jsme se svědomitě na zápas připravovali. V první třetině jsme dokázali plnit herní plán a v úvodu druhé jsme šli do vedení. Pak jsme měli ještě dobré šance, které jsme bohužel neproměnili. Liberec vyrovnal po vhazovaní a pak ukázal sílu i v přesilovce. Od té doby už byl lepší a zaslouženě zvítězil."</p>
      <h3>Bílí Tygři Liberec - HC Verva Litvínov 6:1 (0:0, 3:1, 3:0)</h3>
      <p>Branky a nahrávky: 30. L. Hudáček (Derner, Bulíř), 33. Filippi, 33. J. Vlach (A. Musil), 44. Ordoš (L. Hudáček, Bulíř), 56. Šmíd (Bulíř, Hanousek), 59. L. Hudáček (Ordoš) - 23. Baránek (Jarůšek, M. Hanzl). Rozhodčí: Šír, Horák - L. Kajínek, Špringl. Vyloučení: 3:4. Využití: 1:0. Diváci: 6595.</p>
      <h3>Sestavy:</h3>
      <p><b>Liberec:</b> Hrachovina - Hanousek, Šmíd, Kolmann, Kotvan, Derner, Graborenko - Ordoš, Bulíř, L. Hudáček - Lenc, Filippi, Marosz - Zachar, P. Jelínek, L. Krenželok - Šír, A. Musil, J. Vlach. Trenéři: P. Augusta a Jiří Kudrna.</p>
      <p><b>Litvínov:</b> Janus - Jánošík, Kudla, Baránek, Ščotka, Štich, T. Pavelka - Mahbod, V. Hübl, F. Lukeš - J. Petružálek, M. Hanzl, Jarůšek - Myšák, J. Mikúš, L. Kašpar - Gerhát, Helt, Trávníček. Trenéři: Šlégr, Skuhrovec a Kotrla.</p>
    </article>
  </body>
</html>