<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/world/germania-ypoxreotikos-o-emvoliasmos-kata-tis-ilaras/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T21:28:54+00:00"/>
    <meta property="og:title" content="Γερμανία: Yποχρεωτικός ο εμβολιασμός κατά της ιλαράς"/>
    <meta property="og:description" content="Κανένα παιδί δεν θα γίνεται δεκτό σε σταθμούς και σχολεία χωρίς να έχει κάνει αποδεδειγμένα το εμβόλιο."/>
  </head>
  <body>
    <article>
      <h1>Γερμανία: Yποχρεωτικός ο εμβολιασμός κατά της ιλαράς</h1>
      <h2>Κανένα παιδί δεν θα γίνεται δεκτό σε σταθμούς και σχολεία χωρίς να έχει κάνει αποδεδειγμένα το εμβόλιο.</h2>
      <address><time datetime="2019-11-15T21:28:54+00:00">15 Nov 2019, 21:28</time> by <a rel="author">ΤοΒΗΜΑ Team</a></address>
      <figure>
        <img src="https://www.tovima.gr/wp-content/uploads/2019/11/15/DW-L-RGB_whitebg-1-450x36.jpg"/>
      </figure>
      <p>Η υποχρέωση εμβολιασμού κατά της ιλαράς παιδιών και εργαζόμενων που έρχονται σε επαφή με πολύ κοινό έγινε πλέον νόμος στη Γερμανία.</p>
      <p>Από 1η Μαρτίου του 2020 γονείς που στέλνουν τα παιδιά τους σε παιδικούς σταθμούς και σε σχολεία, θα πρέπει πριν την εγγραφή να προσκομίζουν το λεγόμενο βιβλιάριο εμβολίων, όπου θα πρέπει να φαίνεται ότι τα παιδιά τους έχουν εμβολιαστεί κατά της ιλαράς.</p>
      <p>
        <a href="https://www.in.gr/2019/11/16/economy/oikonomikes-eidiseis/ypen-ti-allazei-sta-nyxterina-timologia-tou-reymatos-pinakas/">ΥΠΕΝ : Τι αλλάζει στα νυχτερινά τιμολόγια του ρεύματος – Πίνακας</a>
      </p>
      <p>Σε περίπτωση παραβίασης της νομοθεσίας θα καλούνται πληρώνουν χρηματικό πρόστιμο ύψους μέχρι 2.500 ευρώ.</p>
      <p>Ο υποχρεωτικός εμβολιασμός κατά της ιλαράς δεν ήταν κάτι το αυτονόητο και πέρασε μετά κόπων και βασάνων. Επί χρόνια υπέρμαχοι και πολέμιοι έριζαν για το θέμα. Η μία πλευρά παρέπεμπε στην αύξηση των θανατηφόρων κρουσμάτων σε ολόκληρη την Ευρώπη και τη Γερμανία, η άλλη πλευρά στήριζε τις αντιρρήσεις της στις σοβαρές επιπλοκές που μπορεί να επιφέρει το εμβόλιο.</p>
      <p>Η ιδέα πίσω από αυτόν τον νόμο ήταν να ευαισθητοποιήσει πολλούς για το πόσο σωτήριος είναι ο εμβολιασμός και να δώσει άλλη μιαν ευκαιρία, όσους ανήκουν στο αντιεμβολιαστικό κίνημα, να σκεφτούν και να αναθεωρήσουν πιθανώς τις απόψεις τους.</p>
      <p>Κάτι που όμως δεν το πολυπιστεύει η Ζαμπίνε Ντίτμαρ. Η κυρία Ντίτμαρ είναι βουλευτής του Σοσιαλδημοκρατικού κόμματος, μέλος της επιτροπής θεμάτων υγείας της βουλής και η ίδια παιδίατρος στη Βαυαρία.</p>
      <h3>«Προστασία από την ιλαρά σημαίνει προστασία του παιδιού»</h3>
      <p>«Θα πρέπει να σας πω ότι τους πολέμιους του εμβολιασμού, που είναι ένα πολύ μικρό ποσοστό, δεν πρόκειται να τους αγγίξουμε με αυτόν τον νόμο, είμαι σίγουρη γι αυτό», δήλωσε η Ντίτμαρ στην Γερμανική Ραδιοφωνία DLF.</p>
      <p>«Αλλά θα πρέπει να σας πω ότι στο πρώτο εμβόλιο κατά της ιλαράς έχουμε μια αποδοχή που φτάνει το 97%. Πράγμα που σημαίνει ότι οι γονείς έχουν πειστεί ότι θα πρέπει να γίνεται. Τα ζήτημα είναι στον επαναληπτικό εμβολιασμό, που γίνεται συνήθως σε δίχρονα παιδιά. Εκεί τα ποσοστά πέφτουν πολύ χαμηλά. Πολλές φορές αδιαφορούν ή το αμελούν. Ή έρχονται στον παιδίατρο, όταν το παιδί τους εμφανίζει πυρετό που είναι αντένδειξη για εμβολιασμό.</p>
      <p>»Από τη δική μου εμπειρία μπορώ να σας πω ότι σε αυτές τις περιπτώσεις ο δεύτερος εμβολισμός γίνεται συνήθως στις προγραμματισμένες επισκέψεις στον παιδίατρο με την ευκαιρία του τριπλούν εμβολίου. Αλλά νομίζω γενικότερα ότι τώρα που οι γονείς ξέρουν ότι θα πρέπει να αποδείξουν ότι παιδιά τους πρέπει να έχουν εμβολιστεί πλήρως πριν τα στείλουν στους παιδικούς σταθμούς ή στο σχολείο, θα δείξουν μεγαλύτερο ενδιαφέρον για να προγραμματίσουν τον εμβολιασμό τους».</p>
      <p>Το εμβόλιο θα πρέπει να το κάνει υποχρεωτικά και μια κατηγορία ανθρώπων, όπως δάσκαλοι και καθηγητές, νηπιαγωγοί, γιατροί και νοσηλευτικό προσωπικό, υπάλληλοι καθαριότητας, εργαζόμενοι σε κουζίνες, αλλά και κάτοικοι και συνεργάτες σε προσφυγικά καταλύματα.</p>
      <p>Ο γερμανός υπουργός Υγείας Γενς Σπαν, υπερασπίστηκε το νόμο. «Προστασία από την ιλαρά σημαίνει προστασία του παιδιού», τόνισε και καταφέρθηκε εναντίον κείνων που υποστηρίζουν ότι κάνει καλό στα παιδιά να περάσουν και καμιά ιλαρά: «Όταν ακούω αυτό το επιχείρημα, γίνομαι κακός».</p>
      <p>
        <i>Ειρήνη Αναστασοπούλου / dpa / epd / DLF</i>
      </p>
      <p>
        <a href="https://www.tovima.gr/2019/11/16/society/polytexneio-2019-eythraysti-iremia-se-ilektrismeni-atmosfaira/">Πολυτεχνείο 2019 : Εύθραυστη ηρεμία σε ηλεκτρισμένη ατμόσφαιρα</a>
      </p>
    </article>
  </body>
</html>