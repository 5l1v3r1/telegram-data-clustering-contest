<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621695/%D9%85%D8%B1%D8%AF%D9%85-%D8%A7%D8%B2-%D8%B7%D8%B1%DB%8C%D9%82-%D8%B3%D8%A7%D9%85%D8%A7%D9%86%D9%87-%D8%AA%D9%84%D9%81%D9%86%DB%8C-%DB%B1%DB%B2%DB%B4-%D8%AA%D8%AE%D9%84%D9%81%D8%A7%D8%AA-%D8%B1%D8%A7-%DA%AF%D8%B2%D8%A7%D8%B1%D8%B4-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T21:04:00+00:00"/>
    <meta property="og:title" content="مردم از طریق سامانه تلفنی ۱۲۴ تخلفات را گزارش کنند"/>
    <meta property="og:description" content="رئیس سازمان حمایت مصرف کنندگان و تولیدکنندگان در پایان جلسه فوق العاده ستاد تنظیم بازار کشور و در جمع خبرنگاران گفت: با توجه به سیاست‌های دولت مبنی بر افزایش نرخ و سهمیه بندی بنزین، برای کنترل بازار و جلوگیری از تخلفات صنفی به ویژه در خصوص گرانفروشی طرح تشدید نظارتی به اجرا خواهیم گذاشت."/>
  </head>
  <body>
    <article>
      <h1>مردم از طریق سامانه تلفنی ۱۲۴ تخلفات را گزارش کنند</h1>
      <h2>رئیس سازمان حمایت مصرف کنندگان و تولیدکنندگان:</h2>
      <address>
        <time datetime="2019-11-15T21:04:00+00:00">15 Nov 2019, 21:04</time>
      </address>
      <p>
        <i>رئیس سازمان حمایت مصرف کنندگان و تولیدکنندگان در پایان جلسه فوق العاده ستاد تنظیم بازار کشور و در جمع خبرنگاران گفت: با توجه به سیاست‌های دولت مبنی بر افزایش نرخ و سهمیه بندی بنزین، برای کنترل بازار و جلوگیری از تخلفات صنفی به ویژه در خصوص گرانفروشی طرح تشدید نظارتی به اجرا خواهیم گذاشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عباس تابش افزود: هیچگونه افزایش قیمت در عرضه کالا و خدمات قابل قبول نیست و با متخلف برخورد لازم اعمال خواهد شد.</p>
      <p>وی ادامه داد: ناوگان حمل و نقل تاکسیرانی، سرویس مدارس و موارد لازم سهمیه بنزین تعریف شده است.</p>
      <figure>
        <img src="https://aftabnews.ir/files/fa/news/1398/8/24/359632_268.jpg"/>
      </figure>
      <p>رئیس سازمان حمایت تصریح کرد: با توجه به مصوبه ستاد تنظیم بازار، سازمان حمایت تمامی ظرفیت های نظارتی خود را در روند کنترلی قیمت ها بکار خواهد بست.</p>
      <p>تابش خاطر نشان کرد: علاوه بر بازرسان سازمان های صنعت، معدن و تجارت استان ها، بازرسی اصناف و همچنین بسیج اصناف کمک ما اجرای این طرح خواهند بود که البته با همراهی سازمان تعزیرات حکومتی روند رسیدگی به پرونده های متشکله تسریع شود.</p>
      <p>وی اعلام کرد: مردم عزیز کشورمان از طریق سامانه تلفنی ۱۲۴ و یا سامانه شکایتی آنلاین سازمان حمایت، تخلفات موجود را منعکس کنند تا اسرع وقت به موارد رسیدگی شود.</p>
      <p>تابش گفت: انتظار داریم واحدهای تولیدی نظارت دقیقی روی شبکه توزیع خود داشته باشند تا تخلفی رخ ندهد.</p>
      <p>وی در پایان افزود: با توجه به اطمینان موجود به شبکه توزیع و همچنین برنامه های نظارتی موجود امیدواریم تخلفات در سطح بازار کالا و خدمات به کمترین میزان ممکن برسد.</p>
      <p>عضو هیئت عامل سازمان راهداری کشور هم در پایان جلسه ستاد تنظیم بازار در جمع خبرنگاران تصریح کرد: افزایش قیمت صرفاً در بنزین بوده و در قیمت گازوئیل تغییر نرخی وجود ندارد.</p>
      <p>مداح گفت: کرایه های خودروهای گازوئیلی به صورت تن_کیلومتر محاسبه می شود و با توجه به عدم تغییر قیمت در این بخش، هیچ گونه افزایش قیمت در ناوگان بین شهری، اعم از اتوبوس و باری، مشاهده نخواهیم کرد.</p>
      <p>وی ادامه داد: در بخش سواری نیز سهمیه لازم در کمیسیون مربوطه لحاظ شده و حتماً اعمال می شود و البته فعلاً تغییری در قیمت کرایه های بین شهری بخش مسافری سواری ها نخواهیم داشت.</p>
    </article>
  </body>
</html>