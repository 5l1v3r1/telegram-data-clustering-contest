<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/situaciya-na-viyskovomu-skladi-u-balakliji-lokalizovana-golova-harkivskoji-oda-640291.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T21:26:03+00:00"/>
    <meta property="og:title" content="Ситуація на військовому складі у Балаклії локалізована - голова Харківської ОДА"/>
    <meta property="og:description" content="Поки неможливо проводити огляд місця події"/>
  </head>
  <body>
    <article>
      <h1>Ситуація на військовому складі у Балаклії локалізована - голова Харківської ОДА</h1>
      <address>
        <time datetime="2019-11-15T21:26:03+00:00">15 Nov 2019, 21:26</time>
      </address>
      <h4>Поки неможливо проводити огляд місця події</h4>
      <p>Голова Харківської обласної держадміністрації Олексій Кучер заявляє, що ситуація на військовому складі боєприпасів у Балаклії локалізована, подальші вибухи виключено</p>
      <p>Про це повідомляється <a href="https://kharkivoda.gov.ua/news/100993">на сайті</a> Харківської ОДА.</p>
      <p>«Проблема локалізована і особи, які займаються зараз ліквідацією, запевняють, що подальшого продовження (вибухів) - не буде», - сказав Кучер.</p>
      <p>Відповідаючи на питання про версії події, Кучер сказав, що поки є тільки припущення, обставини з'ясовуються. При цьому він зазначив: «Поки неможливо проводити огляд місця події».</p>
      <p>«На території військової частини проведена евакуація персоналу, на території арсеналу евакуація не проводилася», - йдеться у повідомленні.</p>
      <p>Кучер також сказав, що у Балаклію прибуде заступник керівника Генерального штабу Збройних сил України.</p>
      <p>Раніше повідомлялося, що удень 15 листопада в Балаклії <a href="https://glavcom.ua/news/vibuhi-u-balakliji-dvoje-saperiv-zaginuli-chetvero-poraneni-640232.html">четверо військових постраждали унаслідок вибуху, двоє загинули.</a></p>
      <p>Постраждалі — чоловіки від 20 до 30 років. За даними попереднього обстеження, <a href="https://glavcom.ua/news/vibuhi-v-balakliji-likari-povidomili-pro-stan-poranenih-viyskovih-640274.html">один з них отримав опіки до 60% тіла</a> та перелом руки, другий — опіки до 20% тіла, в третього численні переломи. Триває обстеження потерпілих.</p>
      <p>Згодом стало відомо, що кількість поранених внаслідок вибухів у Балаклії <a href="https://glavcom.ua/news/genshtab-kilkist-poranenih-vnaslidok-vibuhiv-u-balakliji-zrosla-do-pyati-640286.html">зросла до п'яти</a>.</p>
      <p>Прем‘єрміністр України Олексій <a href="https://glavcom.ua/news/vibuhi-u-balakliji-goncharuk-iniciyuvav-terminovu-perevirku--640263.html">Гончарук доручив негайно почати перевірку</a> за фактом надзвичайної ситуації в Балаклії.</p>
      <p>Нагадаємо, 15 листопада <a href="https://glavcom.ua/news/u-balakliji-znovu-vibuhi-viyskovi-provodyat-planovu-utilizaciyu-640210.html">прогриміли вибухи на території військового арсеналу</a> в Балаклії.</p>
      <p>Раніше повідомлялося, що <a href="https://glavcom.ua/news/rada-stvorila-komisiyu-dlya-rozsliduvannya-vibuhiv-na-skladah-bojepripasiv-636790.html">Рада створила комісію для розслідування вибухів на складах боєприпасів</a>.</p>
      <p>Нагадаємо, що в ніч на 23 березня 2017 року потужний <a href="https://glavcom.ua/news/na-harkivshchini-stavsya-potuzhniy-vibuh-bojepripasiv-mozhliva-diversiya-404901.html">вибух стався на складі боєприпасів</a> на Харківщині, в Балаклії. Вибухи і пожежа тривали ще кілька днів. Жителів міста тоді евакуювали, поки рятувальники гасили пожежу. </p>
      <p>Внаслідок пожежі на складі з боєприпасами у Балаклії Харківської області торік було <a href="https://glavcom.ua/news/u-balakliji-vnaslidok-pozhezhi-poshkodzheno-23-budinki-405251.html">пошкоджено 23 будівлі.</a></p>
      <p>Через надзвичайну подію загалом було підраховано <a href="https://glavcom.ua/news/pozhezha-u-balakliji-vzhe-narahovano-zbitkiv-na-220-mln-grn-405938.html">збитків на 220 млн гривень</a>.</p>
      <p>Після вибухів на військовому арсеналі  р<a href="https://glavcom.ua/news/rozminuvannya-u-balakliji-trivatime-do-dvoh-misyaciv--405253.html">озмінування у Балаклії тривало кілька місяців</a>.</p>
      <related>
        <a href="https://glavcom.ua/news/genshtab-kilkist-poranenih-vnaslidok-vibuhiv-u-balakliji-zrosla-do-pyati-640286.html"/>
        <a href="https://glavcom.ua/news/vibuhi-v-balakliji-likari-povidomili-pro-stan-poranenih-viyskovih-640274.html"/>
        <a href="https://glavcom.ua/news/dbr-vzyalosya-za-rozsliduvannya-vibuhiv-u-balakliji-640265.html"/>
      </related>
    </article>
  </body>
</html>