<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547512.html/%D8%AF%D8%A7%D8%AF%DA%AF%D8%A7%D9%87-%D9%81%D8%AF%D8%B1%D8%A7%D9%84-%D8%A2%D9%85%D8%B1%DB%8C%DA%A9%D8%A7-%D9%85%D8%B4%D8%A7%D9%88%D8%B1-%D8%AA%D8%B1%D8%A7%D9%85%D9%BE-%D8%B1%D8%A7-%D9%85%D8%AC%D8%B1%D9%85-%D8%B4%D9%86%D8%A7%D8%AE%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T21:44:00+00:00"/>
    <meta property="og:title" content="دادگاه فدرال آمریکا مشاور ترامپ را مجرم شناخت"/>
    <meta property="og:description" content="دادگاه فدرال آمریکا روز جمعه مشاور دیرینه رئیس جمهور آمریکا را در تمامی پرونده‌هایش مجرم شناخت."/>
  </head>
  <body>
    <article>
      <h1>دادگاه فدرال آمریکا مشاور ترامپ را مجرم شناخت</h1>
      <address>
        <time datetime="2019-11-15T21:44:00+00:00">15 Nov 2019, 21:44</time>
      </address>
      <p>دادگاه فدرال آمریکا روز جمعه مشاور دیرینه رئیس جمهور آمریکا را در تمامی پرونده‌هایش مجرم شناخت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛به نقل از فارس، دادگاه فدرال آمریکا روز جمعه «راجر استون» مشاور دیرینه «دونالد ترامپ» رئیس جمهور آمریکا را در تمامی 7 پرونده اتهامی مطرح شده علیه وی، مجرم شناخت.</p>
      <p>این حکم پیروزی دیگری برای «رابرت مولر» بازپرس ویژه پرونده مداخله روسیه در انتخابات 2016 آمریکا به شمار می‌آید.</p>
      <p>تیم قانونی مولر استون را متهم کرده بود که وی درباره انتقال اطلاعات به ویکیلیکس در کارزار انتخاباتی 2016 پنهان کاری کرده است.</p>
      <p>دادستان آمریکا اعلام کرد که استون به کمیته اطلاعات مجلس نمایندگان آمریکا در جلسه شهادت سپتامبر 2017 دروغ گفته است. وی به نمایندگان آمریکایی گفته بود که هیچ ارتباطی با سایت ویکیلیکس یا حتی کارزار ترامپ درباره ویکیلیکس نداشته است. استون همچنین درباره هویت میانجی خود نیز دروغ گفته بود.</p>
      <p>روزنامه نیویورک تایمز چندی پیش گزارش‌هایی درباره ارتباطات راجر استون و مشاوران ترامپ با اتباع روس، واسطه‌ها و مقام‌های سایت افشاگر «ویکی لیکس» منتشر کرده بود.</p>
      <p>این روزنامه در گزارش اخیر خود درباره استون نوشته بود: «آقای استون که عضو اجرایی حزب جمهوری‌خواه و دوست ۴۰ ساله رئیس‌جمهور ترامپ است، به درغگویی به کمیته اطلاعاتی مجلس نمایندگان آمریکا در سال ۲۰۱۷ و تلاش برای لاپوشانی کردن اقدامات خلاف خود و ممانعت از شهادت یک شاهد دیگر به نام رَندی کِردیکو متهم شده است».</p>
      <p>انتهای پیام/</p>
      <p> </p>
    </article>
  </body>
</html>