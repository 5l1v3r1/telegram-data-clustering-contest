<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/kak-kupeniyat-ot-ivan-kostov-za-42-mln-pravitelstven-falkon-dnes-pak-se-skapa_news709561.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-15T21:05:00+00:00"/>
    <meta property="og:title" content="Как купеният от Иван Костов за $42 млн. правителствен &quot;Фалкон&quot; днес пак се скапа"/>
    <meta property="og:description" content="Правителственият самолет е колкото луксозен, толкова и неудобен, в салона му се побират едва деветима пасажери."/>
  </head>
  <body>
    <article>
      <h1>Как купеният от Иван Костов за $42 млн. правителствен "Фалкон" днес пак се скапа</h1>
      <h2>Правителственият самолет е колкото луксозен, толкова и неудобен, в салона му се побират едва деветима пасажери.</h2>
      <address>
        <time datetime="2019-11-15T21:05:00+00:00">15 Nov 2019, 21:05</time>
      </address>
      <p>https://blitz.bg/obshtestvo/kak-kupeniyat-ot-ivan-kostov-za-42-mln-pravitelstven-falkon-dnes-pak-se-skapa_news709561.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573842934-vvv.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573842932-1.jpg"/>
        </figure>
      </slideshow>
      <p><b>Правителственият “Фалкон” с премиера Бойко Борисов на борда беше приземен ръчно на пистата на летище София на връщане от Срещата на върха в Солун, съобщава <a href="https://trud.bg/%D1%84%D0%B0%D0%BB%D0%BA%D0%BE%D0%BD%D1%8A%D1%82-%D0%BE%D1%81%D0%BB%D0%B5%D0%BF%D1%8F-%D0%BD%D0%B0%D0%B4-%D1%81%D0%BE%D1%84%D0%B8%D1%8F-%D0%BE%D0%B1%D0%B7%D0%BE%D1%80/">"Труд"</a>.</b><br/><br/>Това се наложило, след като навигационната система на самолета отказала и пилотите, и бордният инженер не успели да я рестартират. Това е поредният инцидент с летателното средство. Ситуацията е била високорискова и “ако сте в самолета, е доста опасно”, заяви шефът на “Авиоотряд 28” ген. Тодор Коджейков. Фалконът е направил втори кръг над летището и е опитал отново да кацне, което е било успешно.</p>
      <p>“Техническата проверка е винаги на ниво. Гарантираме, че всеки път преди излитане се прави проверка и техническа експертиза”, каза още ген. Коджейков. “Това, че пилотите познават територията, им е помогнало да кацнат. По отношение на поддръжката мога да кажа, че тя е на високо ниво.</p>
      <p>Не е имало проблеми с части и осигуряването на поддръжката се прави по всички високи изисквания на авиационната безопасност. Не се правят никакви компромиси с безопасността на самолета, категоричен бе Коджейков. Той обяви, че се очаква експертизата на инженерите и звеното за безопасност, за да стане ясно каква е била повредата и какъв ремонт има нужда. Дотогава самолетът няма да бъде в движение.</p>
      <p>“Правителственият “Фалкон” ще бъде спрян, докато не се установи причината за аварията. Заради тези проблеми, които той прави, може би трябва да се погледне по друг начин на тази машина. Тук не става въпрос за годините”, заяви Коджейков. Той добави, че не е лошо да се помисли за нов самолет.<br/><br/>Според него такова решение трябва да бъде взето, за да се избегнат подобни инциденти. Той припомни, че в правителствения самолет се возят президентът, министър-председателят и представители на управлението на държавата и че най-важна е сигурността на пътниците.</p>
      <p>
        <b>Фалконът е претърпял шест аварии за 4 години:</b>
      </p>
      <p>11 февруари 2015 г. Каца аварийно на летище София, след като единият колесник не се прибира.<br/><br/>18 февруари 2015 г. За втори пореден път след излитане информационното табло е дало сигнал, че колесникът не се е прибрал.<br/><br/>15 Април 2015 г. Техническа повреда, при която отново включила светлинната сигнализация за проблем при прибиране и спускане на колесника на самолета. Тогава е изпратен за ремонт в Швейцария.<br/><br/>30 август 2019 г. При излитане от Варна за Пловдив и трите колесника не се затварят.<br/><br/>10 април 2019 г. Пука гума при кацане в Брюксел.<br/><br/>15 ноември 2019 г. Навигационната система отказва напълно при опит самолетът да се приземи в София.</p>
      <p>Злополучният правителствен “Фалкон” е бил купен по личното настояване на Иван Костов преди близо 18 години.</p>
      <figure>
        <img src="https://static.blitz.bg/documents/thumbnails/520/201911/1573842932-1.jpg"/>
      </figure>
      <p>През ноември 1998 г. правителството на Костов възлага на тогавашния транспортен министър Вилхелм Краус да вземе самолет с функциите на лаборатория за облитане и ВИП цели.<br/><br/>В началото на 1999 г. е сключен договор с френската компания “Дасо интернешъл” за изработката на нов самолет “Фалкон-2000”, както и за продажбата и възможността на връщане на стария “Фалкон-50”. За последния са платени 12,3 милиона долара.<br/><br/>Новият самолет е доставен през юли 2001 г. за 29,3 милиона долара. За двете машини заедно с оборудването и резервните части РВД е трябвало да плати по договора 42 милиона долара. От тях реално са преведени 35.8 милиона долара, сочи доклад на комисия, назначена през 2002 г. от транспортния министър в кабинета на царя – Пламен Петров.<br/><br/>Правителственият самолет е колкото луксозен, толкова и неудобен. В салона му се побират едва деветима пасажери.</p>
      <p>Иначе Фалкон 2000 е един от най-успешните модели на френската компания “Дасо Авиасион” в сферата на бизнес авиацията. Представлява двумоторен самолет от бизнес класа за регионални полети. Произвежда се от самолетостроителната компания “Дасо Авиасион” и е летателен апарат от разработената серия “Фалкон бизнес самолети”.<br/><br/>Оригиналната версия е сертифицирана през 1994 г. Самолетът е със специално разработени малки реактивни турбовентилаторни двигатели тип CFE738, вариант CFE738-1-1B, на самолетостроителната фирма от САЩ CFE. Различните му модели могат да превозват от 8 до 19 пътници. Екипажът му е от двама души. Дължината му е 20,23 м. Височината – 7,06 м.<br/><br/>А около 7000 км е дължината на полетите, които може да извършва. Максималната му скорост е 890 км в час и може да се издигне на 14 000 м височина.</p>
    </article>
  </body>
</html>