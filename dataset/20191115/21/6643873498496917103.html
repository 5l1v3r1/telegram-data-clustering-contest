<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/e8RjP9/sverige-ga-norge-naadestoetet-og-tok-seg-til-em-etter-sterk-borteseier"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T21:40:44+00:00"/>
    <meta property="og:title" content="Sverige ga Norge nådestøtet og tok seg til EM etter sterk borteseier"/>
    <meta property="og:description" content="Nå har Norge kun én mulighet til å kvalifisere seg til EM – Nations Leauge. Sverige er klare for sommerens sluttspill etter 2-0-seier borte mot Romania."/>
  </head>
  <body>
    <article>
      <h1>Sverige ga Norge nådestøtet og tok seg til EM etter sterk borteseier</h1>
      <h2>Nå har Norge kun én mulighet til å kvalifisere seg til EM – Nations Leauge. Sverige er klare for sommerens sluttspill etter 2-0-seier borte mot Romania.</h2>
      <address><time datetime="2019-11-15T21:40:44+00:00">15 Nov 2019, 21:40</time> by <a rel="author">NTB</a></address>
      <p>
        <b>Romania – Sverige 0–2</b>
      </p>
      <p>Scoringer av spisssparet Marcus Berg og Robin Quaison i den første omgangen var nok til å sikre Sverige EM-billett. Det blir svenskenes sjette EM-sluttspill på rad.</p>
      <p>– Fy ..., så deilig! Det var et stort press på oss i dag. Det var ikke mange som trodde at vi skulle komme hit og vinne 2-0, men vi gjorde en fantastisk kamp, sa Berg til TV4 etter kampslutt.</p>
      <p>– Det her er så bra at det ikke er sant! Hvilke spillere vi har! Jeg er så glad og stolt, sa trener Janne Andersson.</p>
      <p>
        <a href="https://www.bt.no/sport/i/JoXaK4/landslagssjefen-om-haaland-skade-virker-ikke-alvorlig">Les også<br/>Landslagssjefen om Haaland-skade: – Virker ikke alvorlig</a>
      </p>
      <p>De har nå 18 poeng med en kamp igjen av kvalifiseringen. Det er hjemme mot Færøyene tirsdag. Hverken Romania eller Norge, som begge har 14 poeng, kan ta igjen svenskene nå. Selv om Norge hadde få problemer med å slå Færøyene, har de ikke lenger mulighet til å ta seg videre via kvalifiseringen.</p>
      <p>Det hadde vært mulig dersom de hadde fått en hel del hjelp av de svakeste lagene i gruppen, men fredag ble det klart at det er Sverige og Spania som går videre fra Norges gruppe.</p>
      <p>1-0 kom etter 18 minutter. Emil Forsberg kom seg ned til dødlinja og slo ballen inn i boks. Der ventet en umarkert Berg, som stanget kontant inn ledermålet.</p>
      <p>Quaison økte drøye kvarteret senere, etter et praktangrep av hjemmelaget. Mikael Lustig fant Berg i boks, som lekkert la til rette for Quaison. Spissen tok med seg ballen en liten meter før han banket den i mål.</p>
      <p>Flere mål ble det ikke. Dermed er Sverige klar for sommerens EM.</p>
      <p>Spania ledet gruppen før fredagens kamper. De hadde få problemer med å slå stakkars Malta. Spanjolene ga seg ikke før det sto hele 7-0 på måltavla. Etter "bare" 2-0 til pause eksploderte Spania etter pause.</p>
      <p>Alvaro Morata, Santi Cazorla, landslagsdebutant Pau Francisco Torres, Pablo Sarabia, Gerard Moreno og Jesus Navas gjorde målene på Estadio Ramón de Carranza.</p>
      <p>(©NTB)</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/9ve2q5/drapet-i-floroe-kvinnen-var-ikke-i-slekt-med-den-siktede-mannen"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
      </related>
      <ol>
        <li>
          <a href="https://www.bt.no/tag/Sveriges_herrelandslag_fotball">Sveriges herrelandslag fotball</a>
        </li>
      </ol>
    </article>
  </body>
</html>