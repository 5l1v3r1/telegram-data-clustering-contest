<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/a-kormanyfo-szerint-magyarorszag-megerosodese-lehetoseget-es-nem-fenyegetest-jelent-a-szomszed-allamokra-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-15T21:27:38+00:00"/>
    <meta property="og:title" content="A kormányfő szerint Magyarország megerősödése lehetőséget és nem fenyegetést jelent a szomszéd államokra - a nap hírei"/>
    <meta property="og:description" content="Budapesten hivatalosan is átadták a Puskás Arénát. Visszavonta a kormány a felsőfokú tanulmányok megkezdését középfokú nyelvvizsga meglétéhez kötő döntését."/>
  </head>
  <body>
    <article>
      <h1>A kormányfő szerint Magyarország megerősödése lehetőséget és nem fenyegetést jelent a szomszéd államokra - a nap hírei</h1>
      <address><time datetime="2019-11-15T21:27:38+00:00">15 Nov 2019, 21:27</time> by <a rel="author">Infostart</a></address>
      <h3>Budapesten hivatalosan is átadták a Puskás Arénát. Visszavonta a kormány a felsőfokú tanulmányok megkezdését középfokú nyelvvizsga meglétéhez kötő döntését.</h3>
      <p>A miniszterelnök szerint a szomszéd országokkal fontos megértetni, hogy Magyarország nemzeti és gazdasági megerősödése nem fenyegetést, hanem lehetőséget jelent számukra. Orbán Viktor a Magyar Állandó Értekezlet ülésén azt mondta, hogy csakis tisztán magyar etnikai pártok tudják megfelelően képviselni a magyar közösségek érdekeit a szomszédos országokban. Hozzátette: a politikai együttműködés mellett egyre nagyobb figyelmet fordítanak a magyarlakta területek gazdaságfejlesztési programjaira is.</p>
      <p>Támogatásáról biztosította a Kárpát-medencei magyar közösségek autonómiatörekvéseit a Magyar Állandó Értekezlet. A budapesti ülésen elfogadott zárónyilatkozat szerint a szervezet a kétoldalú kapcsolatokban, az Európai Unió testületeiben és minden más nemzetközi fórumon is képviseli a külhoni magyarság önrendelkezésének ügyét.</p>
      <p>Budapesten hivatalosan is átadták a Puskás Arénát. Fürjes Balázs, a létesítmény építését irányító kormánybiztos kiemelte: a 65 ezres befogadóképességű stadion nemcsak sportra, de különböző kulturális programok megrendezésére is alkalmas, és egy konferenciaközpontot is kialakítottak benne. A Puskás Aréna lesz a jövő évi labdarúgó Európa-bajnokság egyik helyszíne.</p>
      <p>A közép-európai térség mára az európai növekedés motorjává vált - mondta a külügyminiszter az észak-horvátországi Verőcén, a horvát-magyar tulajdonban álló Biomassza Erőmű átadásán. Szijjártó Péter úgy vélte: a horvátok és magyarok egyaránt, joggal lehetnek büszkék arra, hogy észszerű gazdaságpolitikájuknak köszönhetően országuk az erős európai államok közé tartozik.</p>
      <p>Az innovációs és technológiai miniszter szerint az ország egyik legsikeresebb programsorozata lehet a Modern Gyárak Éjszakája. Palkovics László azt mondta: a programsorozat megteremti a kapcsolat lehetőségét a korszerű magyarországi ipar, az erős magyar vállalkozások és a magyar emberek között.</p>
      <p>A pénzügyi stabilitás szempontjából alapvető érdeknek tartja a jegybank elnöke a klímaváltozás hatásainak mérséklését. Matolcsy György az MNB és az Európai Újjáépítési és Fejlesztési Bank által közösen szervezett konferencián kiemelte: a gazdaság és környezet fenntartható fejlődésének érdekében a bankoknak, a pénzügyi intézményeknek olyan termékeket kell kidolgozniuk, amelyek a zöld beruházások elterjedését segítik.</p>
      <p>Mintegy 100-150 ezer ügyfél, vagyis az aktív bankszámlák tulajdonosainak körülbelül 1 százaléka nem azonosította magát az október 31-i határidőre – közölte a nemzeti bank felügyeleti szóvivője. Binder István az M1-en elmondta: a határidő nem jogvesztő, tehát utólag is elvégezhető az azonosítás, de a kifizetéseket addig zárolják.</p>
      <p>Január 26-án lesz az időközi polgármester-választás Győrben. A helyi választási bizottság határozatának indoklása tartalmazza: Borkai Zsolt polgármesteri megbízatása november 8-án lemondással megszűnt, ezért a törvény szerint 120 napon belül ki kell tűzni az időközi választást.</p>
      <p>Visszavonta a kormány a felsőfokú tanulmányok megkezdését középfokú nyelvvizsga meglétéhez kötő döntését. A kabinet ugyanakkor felhívja a figyelmet arra, hogy aki már letette a középfokú nyelvvizsgát, az mindenképpen jól jár, hiszen többletpontokra jogosult.</p>
      <p>Közös közleményben biztosították támogatásukról a tankötelezettség korhatárának 18 évre emeléséért indított aláírásgyűjtést az ellenzéki pártok. Az MSZP, a DK, az LMP, a Momentum, a Jobbik és a Párbeszéd úgy fogalmaz, hogy a kormány politikája miatt soha nem látott mértékben szakad le Magyarország Európától és a világtól az oktatásban.</p>
      <p>Elismeréseket adott át a főpolgármester Budapest egyesítésének 146. évfordulóján. Karácsony Gergely a főváros napja alkalmából rendezett ünnepségen azt mondta, Budapest jövője szempontjából a két legfontosabb dolog az, hogy ez a város legyen zöld és szabad, olyan közösségnek kell lennie, amely minden magyar számára közös otthon.</p>
      <p>Továbbra is folytatódik az új Néprajzi Múzeum építése – közölte az intézmény főigazgatója. Kemecsi Lajos elmondta: rövidesen elkészül a földfelszín alatti épületrész, ami a teljes múzeum mintegy kétharmadát teszi ki. Az épületet a tervek szerint 2021 végén adják át.</p>
      <p>Egy év alatt elérhetőnek tartja a szabadkereskedelmi megállapodás megkötését az Európai unióval a brit miniszterelnök. Boris Johnson kijelentette: ha pártja megnyeri a december 12-ére kiírt előrehozott választásokat, a kormány semmiképpen nem kezdeményezi a 2020 végéig tervezett átmeneti időszak meghosszabbítását.</p>
    </article>
  </body>
</html>