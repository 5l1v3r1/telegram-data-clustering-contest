<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640170/%D8%AA%D8%BA%DB%8C%DB%8C%D8%B1-%D8%B1%D9%88%D8%B4-%D9%88%D8%A7%DA%AF%D8%B0%D8%A7%D8%B1%D9%8A-%D9%88-%DA%AF%D8%A7%D9%85-%D8%AC%D8%AF%DB%8C%D8%AF-%D8%AF%D9%88%D9%84%D8%AA-%D8%AF%D8%B1-%D9%88%D8%A7%DA%AF%D8%B0%D8%A7%D8%B1%DB%8C-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D9%88%D9%84%D8%AA%DB%8C-%D8%AF%D8%B1-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T21:49:00+00:00"/>
    <meta property="og:title" content="تغییر روش واگذاري و گام جدید دولت در واگذاری شرکت های دولتی در هفته آینده رونمایی می شود"/>
    <meta property="og:description" content="وزیر امور اقتصادی و دارایی از تغییر روش واگذاري و رونمایی گام جدید دولت در واگذاری شرکت های دولتی طی هفته آینده خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640170/%D8%AA%D8%BA%DB%8C%DB%8C%D8%B1-%D8%B1%D9%88%D8%B4-%D9%88%D8%A7%DA%AF%D8%B0%D8%A7%D8%B1%D9%8A-%D9%88-%DA%AF%D8%A7%D9%85-%D8%AC%D8%AF%DB%8C%D8%AF-%D8%AF%D9%88%D9%84%D8%AA-%D8%AF%D8%B1-%D9%88%D8%A7%DA%AF%D8%B0%D8%A7%D8%B1%DB%8C-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D9%88%D9%84%D8%AA%DB%8C-%D8%AF%D8%B1-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C-%D8%B4%D9%88%D8%AF">تغییر روش واگذاري و گام جدید دولت در واگذاری شرکت های دولتی در هفته آینده رونمایی می شود</a>
      </h1>
      <h2>وزیر امور اقتصادی و دارایی از تغییر روش واگذاري و رونمایی گام جدید دولت در واگذاری شرکت های دولتی طی هفته آینده خبر داد.</h2>
      <address><time datetime="2019-11-15T21:49:00+00:00">15 Nov 2019, 21:49</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> دکتر فرهاد دژپسند در گفت وگو با برنامه "رهیافت" رادیو اقتصاد، با اعلام این خبر، در پاسخ به سوالی اظهار داشت: تعریف نقطه مطلوب در شرایط عادی با <b>تحریم</b>، متفاوت است و طبیعتاً نمی توان در این شرایط، انتظار تحقق اهداف پیش بینی شده در برنامه ششم توسعه، مثل <b>میانگین رشد</b> هشت درصدی اقتصاد و نرخ بیکاری تک رقمی و ... را از دولت داشت.</p>
      <p> </p>
      <p> </p>
      <p><b>به گزارش بولتن نیوز</b> به نقل از شادا، وی افزود: بنا بر هدف گذاری های<b> برنامه ششم توسعه،</b> باید بطور میانگین، سالانه بالغ بر ٦٥ میلیارد دلار از منابع مالی خارجی استفاده میکردیم و بيش از هفتصد و هفتاد هزار میلیارد تومان <b>سرمایه گذاری</b> در کشور انجام میدادیم و خب در شرایطی که با اعمال انواع و اقسام محدودیت ها در ورودی منابع مواجه می شویم، نمی توان انتظار تحقق این اهداف را داشت.</p>
      <p>دژپسند تصریح کرد: در عین حال، اگر از آن سوی داستان نگاه کنیم؛ وقتی با وجود تحمیل این همه مضایق، می توانیم ۲۴.۵ میلیارد دلار صادرات غیر نفتی با رشد ١٧ درصد از نظر وزنی، داشته باشیم، این بسیار در خور توجه است.</p>
      <p>وی گفت: بهر حال صادر کنندگان کشور، بسیاری از محدودیت ها را در می نوردند تا بتوانند به مقصد برسند و این بسیار قابل تقدیر و ارزشمند است.</p>
      <p>وزیر اقتصاد با اشاره به عبور کشور از تلاطم موجود در بازار ارز و سکه و کالا، طی مرداد تا پایان مهر ماه سال گذشته، اظهار داشت: خوشبختانه الان در شرایطی هستیم که تقریبا شرایط مانا و پایداری را در بازار های مذکور شاهد هستیم.</p>
      <p>دژپسند همچنین در پاسخ به سوال دیگری در رابطه با تاثیر افزایش نرخ ارز بر تورم، گفت: زمانی که ۸۵ تا ۸۷ درصد واردات ما را مواد اولیه و واسطه ای تولیدات صنعتی تشکیل میدهد، به این معنا است که وقتی نرخ ارز سه برابر می شود، هزینه تامین مواد اولیه کالاهای واسطه ای و سرمایه ای برای بخش تولید بالا میرود اما باید توجه داشت که وابستگی نظام تولید ما به کالاهای وارداتی، آنقدر ها هم زیاد نیست و تنها "بخشی" از هزینه های آن را تشکیل میدهد.<br/>وزیر اقتصاد گفت: همچین بر اساس برآورد های موجود، رشد اقتصادی غیر نفتی کشور بر اساس برآوردهای موجود در شش ماهه اول امسال، مثبت بوده و امیدواریم تا پایان سال نیز ادامه داشته باشد.</p>
    </article>
  </body>
</html>