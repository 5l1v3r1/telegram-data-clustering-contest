<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sparta-vydrela-vyhru-nad-hradcem-kralove-rozhodl-buchtele/1821660?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T21:19:00+00:00"/>
    <meta property="og:title" content="Sparta vydřela výhru nad Hradcem Králové, rozhodl Buchtele"/>
    <meta property="og:description" content="Praha - Hokejisté Sparty vydřeli v 18. kole extraligy výhru nad Hradcem Králové 2:1 a i nadále vedou soutěž s náskokem šesti bodů před druhou Plzní. Pražané tak naplno bodovali počtvrté za sebou a vyhráli 13 z posledních 14 utkání. Východočeši, kteří vedli 1:0, naopak prohráli potřetí za sebou. Duel rozhodl ve 48. minutě Jan Buchtele."/>
  </head>
  <body>
    <article>
      <h1>Sparta vydřela výhru nad Hradcem Králové, rozhodl Buchtele</h1>
      <address><time datetime="2019-11-15T21:19:00+00:00">15 Nov 2019, 21:19</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hokejisté Sparty vydřeli v 18. kole extraligy výhru nad Hradcem Králové 2:1 a i nadále vedou soutěž s náskokem šesti bodů před druhou Plzní. Pražané tak naplno bodovali počtvrté za sebou a vyhráli 13 z posledních 14 utkání. Východočeši, kteří vedli 1:0, naopak prohráli potřetí za sebou. Duel rozhodl ve 48. minutě Jan Buchtele.</p>
      <p>"Byl to hodně těžký zápas. Z obou stran se čekalo na chyby a myslím si, že jsme dnes byli malinko lepší, možná šťastnější. A zvládli jsme to," oddechl si útočník domácích Jiří Smejkal.</p>
      <p>Pražané v úvodu nevyužili první přesilovku a nezužitkovali ani následný tlak, i kvůli tomu inkasovali jako první. V 10. minutě otevřel skóre po samostatné akci Filip Pavlík.</p>
      <p>"Ani jsem nemířil, chtěl jsem to jen hodit na bránu a nějak to tam dostat, že to tam třeba někdo dorazí. Ono to tam ale nakonec propadlo," řekl Filip Pavlík.</p>
      <p>Hned vzápětí mohl přidat druhý gól Smoleňák, kapitán hostů ale branku Sparty přestřelil.</p>
      <p>Vyrovnání měl na hokejce Sukeľ, při brejku v oslabení ale také nemířil přesně. Navíc byl vzápětí vyloučen Buchtele a domácí hráli 61 sekund ve třech. Východočeši ale dvojnásobnou přesilovku nevyužili.</p>
      <p>Na začátku druhé třetiny se podařilo po Řepíkově střílené přihrávce vyrovnat Smejkalovi, žádný tlak ale gól Sparty nepřinesl. Pražané jsou sice lídrem extraligy a dlouhodobě se jim daří, na ledě to však vidět nebylo.</p>
      <p>Oba celky si občas vytvořily šanci, brankáři Machovský i Mazanec byli pozorní. Diváci v O2 areně se tak většinou nudili. Ve 43. minutě byl blízko druhé brance Smejkal, sám před Mazancem ale trefil jen tyč.</p>
      <p>O pět minut později se již Pražané do vedení dostali, když Buchtele po spolupráci s Formanem a Pechem využili chybu v komunikaci Mazance s obránci.</p>
      <p>"Nahodili puk, náš gólman ho zastavil a my se s ním špatně domluvili. Bohužel nám to tam vzali a dali gól. Naší zbytečnou chybou, špatně jsme se tam prostě domluvili," litoval Filip Pavlík, jenž byl společně s Rosandičem na ledě. "Lukáš Pech výborně napadal a ukradl jim puk. Viděl Míru Formana, ten mě a pak to bylo skoro do prázdné," usmíval se Buchtele.</p>
      <p>Hradecký gólman své zaváhání vzápětí napravil, když zlikvidoval Tomáškovu šanci. Vyrovnat se hostům, kteří byli střelecky aktivnější, nepovedlo ani v závěrečné power play.</p>
      <p>"Hradec dobře napadal, ale my jsme s tím počítali. Věděli jsme, že to bude těžké utkání a bojovalo se do poslední vteřiny. Nepřekvapil nás," uvedl Buchtele.</p>
      <h3>Hlasy trenérů po utkání:</h3>
      <p><b>Uwe Krupp (Sparta Praha):</b> "Bylo to hodně taktikou svázané utkání, oba týmy hrály hodně defenzivně a na ledě nebylo moc místa. I velkých šancí bylo málo. Dlouho to bylo 1:1, neměli jsme moc střel, Hradec hrál dobře, nebyla tam jednoduchá střídání, ale všichni kluci makali. Byl to těžký zápas a jsme šťastní za tři body."</p>
      <p><b>Petr Svoboda (Hradec Králové):</b> "Věděli jsme o síle Sparty i o tom, jakou má sérii. Ustáli jsme tlak ze začátku první třetiny, podařilo se nám ji vyhrát 1:0. Myslím si, že to dnes bylo hodně urputné a bojovné utkání z obou stran, kde se střídaly šance. Bohužel rozhodla naše chyba ve třetí třetině, kdy tam neproběhla komunikace s gólmanem a soupeř z toho vytěžil rozhodující gól. V závěru jsme se už k moc šancím nedostali, ale kluci bojovali a snažili. Dnes to ale bylo málo, na jeden gól se pokaždé nedá vyhrát."</p>
      <h3>HC Sparta Praha - Mountfield Hradec Králové 2:1 (0:1, 1:0, 1:0)</h3>
      <p>Branky a nahrávky: 23. Smejkal (Řepík), 48. Buchtele (Forman, Pech) - 10. F. Pavlík. Rozhodčí: Hodek, M. Sýkora - Komárek, J. Frodl. Vyloučení: 3:4. Bez využití. Diváci: 9772.</p>
      <h3>Sestavy:</h3>
      <p><b>Sparta:</b> Machovský - Blain, Kalina, Jurčina, Tomáš Dvořák, Košťálek, Polášek, Piskáček - Řepík, Tomášek, Smejkal - Říčka, Sukeľ, A. Kudrna - Forman, Pech, Buchtele - Dvořáček, Rousek, T. Pšenička. Trenéři Krupp a J. Nedvěd.</p>
      <p><b>Hradec Králové:</b> Mazanec - Zámorský, Linhart, Cibulskis, Nedomlel, Rosandič, F. Pavlík, Šalda - Jergl, Koukal, Červený - Smoleňák, Cingel, R. Pavlík - Vincour, Rákos, Perret - Paulovič, Kubík, Kevin Klíma. Trenéři: V. Růžička st., T. Martinec, Krátoška a P. Svoboda.</p>
    </article>
  </body>
</html>