<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/riking-sparket-hele-trenerstaben/71821531"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T21:59:37+00:00"/>
    <meta property="og:title" content="Riking sparket hele trenerstaben"/>
    <meta property="og:description" content="Briten Glenn Tamplin har hatt 24 ville timer etter at han kjøpte 8. divisjonsklubben Romford i England."/>
  </head>
  <body>
    <article>
      <h1>Riking sparket hele trenerstaben</h1>
      <h2>Briten Glenn Tamplin har hatt 24 ville timer etter at han kjøpte 8. divisjonsklubben Romford i England.</h2>
      <address><time datetime="2019-11-15T21:59:37+00:00">15 Nov 2019, 21:59</time> by <a rel="author">Daniel Nerli Gussiås</a></address>
      <p>Det har vært litt av et døgn i klubben Romford. Glenn Tamplin, en tidligere kokain-avhengig fotballfanatiker, kjøpte klubben, og har store planer for fremtiden. Så store planer at han mener det er best å gjennomføre dem selv.</p>
      <p>
        <b>Derfor var det første han gjorde å sparke hele trenerstaben med manager Paul Martin i spissen, før han selv satte seg i managerstolen, med umiddelbar virkning.</b>
      </p>
      <p>Det var den britiske avisa <a href="https://www.mirror.co.uk/sport/football/news/glenn-tamplin-back-game-20865556">The Mirror</a> som først meldte om den spesielle saken.</p>
      <p>
        <b>De 15 spillersigneringene er heller foreløpig ikke navngitt, for å gjøre saken enda merkeligere.</b>
      </p>
      <p>Klubben meldte selv dette i en pressemelding da oppkjøpet ble klart:</p>
      <p>- Glenn Tamplin sier han er spent på å involvere seg i Romford FC, og ser fram mot å møte en ny utfordring i fotballen. Romford FC er en klubb med et massivt potensial, og jeg, Steve og Coling kan ikke vente med å få ut det potensiale, heter det i pressemeldinga, signert både klubben og deres nye eier.</p>
      <p>«The Boro», som klubben kalles, har vært uten hjemmebane i mange år, og deler for øyeblikket stadion med flere lokale rivaler.</p>
      <p>
        <b>Dette er et problem Tamplin har lovet å fikse opp i.</b>
      </p>
      <p>Tidligere har Tamplin vært kjent for å gjøre lignende grep i klubben Billericay Town FC. Der signerte han de tidligere Liverpool-spillerne Jermaine Pennant og Paul Koncheskey. Andre celebre navn han rekrutterte var Jamie O'Hara, kjent fra britiske kjendis-Big Brother og en kort karriere i Tottenham.</p>
      <p>Han er med andre ord et kjent navn i fotballen i Essex i England. Finansmannen har tjent seg rik i stålbransjen, og er hovedeier i selskapet AGP Steel.</p>
      <p>Han har tidligere blitt kåret til en av de 100 mest innflytelsesrike personene i Essex.</p>
      <p>
        <b>Tamplin gjorde seg selv til manager også i sin første klubb, men sparket seg selv i februar 2018 etter tre strake ligatap. Bare to dager etter var han <a href="https://www.mirror.co.uk/sport/football/news/glenn-tamplin-back-game-20865556">tilbake i managerstolen.</a></b>
      </p>
      <p>I april i fjor trakk han seg igjen, før han sparket manager Steve Watt for å ikke ha brukt sønnen hans i en kamp.</p>
      <p>I september i år solgte Tamplin sin gamle klubb. Da angret han og prøvde desperat å kjøpe den tilbake kort tid etter. Slik ble det aldri, og det så ut til at hans tid i fotballen var over.</p>
      <p>
        <b>Det er estimert at briten brukte opp mot 30 millioner kroner på Billericay Town.</b>
      </p>
      <p>Det varte ikke lenge, og nå er det altså klubben Romford som kan vente seg både det ene og det andre fra sin nye eier.</p>
    </article>
  </body>
</html>