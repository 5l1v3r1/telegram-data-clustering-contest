<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/kitay-testva-marsianski-spuskaem-aparat_news709381.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-15T02:29:00+00:00"/>
    <meta property="og:title" content="Китай тества марсиански спускаем апарат"/>
    <meta property="og:description" content="Демонстрацията беше направена пред гости от 19 страни"/>
  </head>
  <body>
    <article>
      <h1>Китай тества марсиански спускаем апарат</h1>
      <h2>Демонстрацията беше направена пред гости от 19 страни</h2>
      <address>
        <time datetime="2019-11-15T02:29:00+00:00">15 Nov 2019, 02:29</time>
      </address>
      <p>https://blitz.bg/svyat/kitay-testva-marsianski-spuskaem-aparat_news709381.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573777711-33.jpg"/>
      </figure>
      <p>
        <b>Специалисти от Китайското национално космическо управление (КНКУ) извършиха изпитание на спускаем апарат, предназначен за кацане на Марс, в присъствието на чуждестранни наблюдатели и журналисти, съобщава АП.</b>
      </p>
      <figure>
        <img src="https://pbs.twimg.com/card_img/1194909012346703874/HKOAuN97?format=jpg&amp;name=600x314"/>
      </figure>
      <p>Демонстрацията беше направена пред гости от 19 страни, сред които посланиците на Бразилия, Франция и Италия.</p>
      <p>"Изпитанието премина успешно", съобщиха организаторите. Тестът на способностите на апарата с размерите на хладилник да кръжи, да избягва препятствия и да намалява скоростта беше направен край град Хуайлай, провинция Хъбей, на място, симулиращо условията на Червената планета.</p>
      <p>Китай планира догодина да изстреля спускаем апарат и роувър за детайлно изследване на Марс. "Днешните тестове са важен момент в изследването на Червената планета. Първата марсианска мисия на Китай ще бъде осъществена в съответствие с плана през 2020 г. Усвояването на далечния космос е мечта на цялото човечество", заяви ръководителят на КНКУ Чжан Къцзян.</p>
      <p>В рамките на процъфтяващата си космическа програма Китай по-рано през годината осъществи успешно кацане на обратната страна на Луната, припомня АП.</p>
    </article>
  </body>
</html>