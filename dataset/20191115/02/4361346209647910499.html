<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/horrorbaleset-szloveniaban-husz-metert-zuhant-kamionjaval-gyorgy/186636"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-15T02:00:00+00:00"/>
    <meta property="og:title" content="Horrorbaleset Szlovéniában – Húsz métert zuhant kamionjával György"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Horrorbaleset Szlovéniában – Húsz métert zuhant kamionjával György</mark>
      </h1>
      <address><time datetime="2019-11-15T02:00:00+00:00">15 Nov 2019, 02:00</time> by <a rel="author">L. B.</a></address>
      <p>
        <b>Hátborzongató jeleneteket rögzített egy kamera a Ljubljana közelében lévő autópályán: egy magyar kamionos életének utolsó pillanatai láthatók a felvételeken. </b>
        <b>Hátborzongató jeleneteket rögzített egy kamera a Ljubljana közelében lévő autópályán: egy magyar kamionos életének utolsó pillanatai láthatók a felvételeken.</b>
      </p>
      <p>Húszméteres mélységbe taszította a magyar ka­mionost egy Opel Corsa a szlovén sztrádán. Az 53 éves C. György éppen Ljubljana közelében haladt, amikor egy helyi sofőr által vezetett, gyorsan haladó személyautó megcsúszott és egy kanyarban a tartálykocsi oldalának csapódott, amitől az átbillent a betonkorláton és a mélybe zuhant. A kétgyermekes családapa ugyan próbált korrigálni, de esélye sem volt elkerülni a tragédiát, a 41 éves szlovén férfi azonban sérülés nélkül megúszta az incidenst.</p>
      <p>
        <b>Gyászol a család</b>
      </p>
      <p>C. György egy Borsod megyei néhány száz lelkes kistelepülésen élt a feleségével és a két gyermekükkel. A családfő húsz éve kamionozott, a fél világot bejárta, másfél hetente járt haza, legutóbb múlt hétvégén töltött otthon három napot a szerettei körében.</p>
      <p>– Utoljára kedden beszéltünk. Másnap pedig már a főnöke hívott a szörnyű hírrel. Először fel sem fogtam, de még most sem akarom elhinni. Csak arra tudok gondolni, hogy pénteken nyílik az ajtó és ő van a másik oldalon – nyilatkozta a Borsnak Valéria, a szerencsétlenül járt kamionos megtört felesége.</p>
      <p>– Borzasztóan aggódtam érte mindig, de abban ma­radtunk, hogy ő jelentkezik, hiszen nem akartam rosszkor, vezetés közben zavarni. Ezúttal azonban hiába vártam, sosem fog már megnyugtatni a hangjával – sírta el magát az 56 éves asszony.</p>
      <figure>
        <img src="http://media.borsonline.hu/cikk/20/192227/gallery-picture/645w/2023980_kamionos.jpg"/>
        <figcaption>C. György csak 53 évet élhetett</figcaption>
      </figure>
      <p>
        <b>Ugye, apu ott lesz?</b>
      </p>
      <p>A végzetes másodperceket az autópálya kamerája rögzítette, a hátborzongató felvétel gyorsan elterjedt az interneten.</p>
      <p>– Kedves ember volt, segített mindenkinek, ahol tudott. A felvételt eddig nem néztem meg, és valószínűleg sohasem fogom. A férjem kollégái is ezt tanácsolják. A húszéves, születése óta sérült fiunk szalagavatója a hónap végén lesz, azt mondja, reméli, hogy az apukája is ott lesz. Az egyetemista lányunk mindenben próbál segíteni – csuklott el az özvegy hangja.</p>
      <p>György 78 éves édesanyja a szomszéd településen él. A Borsnak elmondta: a fia minden alkalommal meglátogatta őt is, amikor hazatért.</p>
      <p>– Mondtam is neki a napokban, hogy mennyire várom, de most már hiába. Sohasem láthatom többé. Az elmondások szerint még az utolsó erejével is próbálta menteni a kocsit, egy igazi hős volt a fiam – zokogott az idős asszony.</p>
      <figure>
        <iframe src="https://www.youtube.com/embed/xZMxxz6PwNg" width="650" height="366" data-service="Youtube" scrolling="no"/>
      </figure>
      <p>
        <b>A kereket találta el</b>
      </p>
      <p>A férfi munkáltatója egy közleményben reagált kollégájuk halálhírére. Az íráshoz százak fűzték hozzá személyes üzeneteiket tragikus körülmények között elhunyt kollégájukról.</p>
      <p>A szlovén sajtóban megjelent információk szerint a 41 éves vétkes sofőr tettéért nyolc év börtönre számíthat. A Bors által megkérdezett közlekedési szakjogász szerint ez a büntetési tétel szigorúbb, mint hazánkban.</p>
      <p>– A felvételen az látszik, hogy a személyautó a kamion bal első, kormányzó kerekét löki meg nagy erővel, amitől az óriási tömegű monstrum nekicsapódik a betonfalnak. Hiába próbált korrigálni, esélye sem lehetett – magyarázta a Borsnak dr. Borbély Zoltán közlekedési szakjogász. Hozzátette: a vétkes személy ezért hazánkban csupán öt évet kaphatna.</p>
    </article>
  </body>
</html>