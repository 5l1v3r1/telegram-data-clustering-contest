<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-rivnenskiy-oblasti-znayshli-ostanki-14-biyciv-upa-poleglih-u-boyu-z-nkvs-329724_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T02:56:00+00:00"/>
    <meta property="og:title" content="У Рівненській області знайшли останки 14 бійців УПА, полеглих у бою з НКВС"/>
    <meta property="og:description" content="Бій, в якому загинули повстанці, відбувся 1944 року в лісі поблизу села ІванчІ."/>
  </head>
  <body>
    <article>
      <h1>У Рівненській області знайшли останки 14 бійців УПА, полеглих у бою з НКВС</h1>
      <h2>Бій, в якому загинули повстанці, відбувся 1944 року в лісі поблизу села ІванчІ.</h2>
      <address>
        <time datetime="2019-11-15T02:56:00+00:00">15 Nov 2019, 02:56</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/245098.jpeg"/>
          <figcaption>© сайт Сєвєродонецької ТЕЦ</figcaption>
        </figure>
        <figure>
          <img src="https://image.zn.ua/media/images/614xX/Nov2019/245099.jpeg"/>
          <figcaption>© сайт Сєвєродонецької ТЕЦ</figcaption>
        </figure>
        <figure>
          <img src="https://image.zn.ua/media/images/614xX/Nov2019/245097.jpeg"/>
          <figcaption>© сайт Сєвєродонецької ТЕЦ</figcaption>
        </figure>
      </slideshow>
      <p>У ході пошукових робіт в селі Іванчі Володимерецького району Рівненської області співробітники КП Львівської облради "Доля" виявили останки 14 бійців Української повстанської армії, повідомляє Український інститут національної пам'яті. <b><a href="https://dt.ua/UKRAINE/poroshenko-doruchiv-minkultu-organizuvati-perepohovannya-ostankiv-oleksandra-olesya-v-ukrayini-229258_.html">Ексгумацію останків та їх перепоховання</a></b> профінансує УІНП.</p>
      <p>Бій із підрозділом НКВС, в якому загинули повстанці, відбувся 1944 року в лісі поблизу села Іванчі. При спробі оточення села бійці УПА відступили в ліс, щоб не вести бойові дії в населеному пункті і не наражати на небезпеку мирних мешканців. У бою загинули щонайменше 14 українських партизанів. Селяни поховали загиблих у саморобних трунах на околиці села. Їхні могили знаходилися поблизу адмінбудівлі гранітного кар'єру, розробка якого почалася вже після Другої світової війни.</p>
      <p>Усі загиблі бійці УПА були молодими хлопцями. Трьох із них селяни поховали в одній труні, ще в одній – двох, інших – в окремих трунах.</p>
      <p>На черепах більшості загиблих повстанців є сліди ударів, нанесених холодною зброєю абоприкладом гвинтівки. У черепі одного з бійців виявили кулю від пістолета калібру 9 мм. Ще в одного повстанця була прострелена нога.</p>
      <p>Разом з останками пошуковці виявили особисті речі повстанців: натільні хрестики, гребінці, мідні обручки, ґудзики від натільної білизни німецького зразка і залишки набору для чищення карабіна Mauser 98K.</p>
      <p>З 2016 року за замовленням та за кошти Українського інституту національної пам'яті були ексгумовані останки 22 бійців Української повстанської армії.</p>
      <p>У травні в селі Маяки Слов'янського району Донецької області відбулися <b><a href="https://dt.ua/UKRAINE/na-donechchini-perepohovali-tila-17-voyiniv-drugoyi-svitovoyi-fotoreportazh-310727_.html">перепоховання останків 17 червоноармійців</a></b>, які загинули в боях за Слов'янський плацдарм у 1941 і 1943 роках. Поховання були виявлені пошуковцями. Тут поховано близько 700 радянських військовослужбовців.</p>
      <footer>За матеріалами: <a href="https://dt.ua/go/aHR0cDovL3NkdGVjLmxnLnVhLw==">сайт Сєвєродонецької ТЕЦ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>