<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741753"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T02:59:00+00:00"/>
    <meta property="og:title" content="กมธ.สหรัฐขู่ระงับเสรีการค้าฮ่องกง ถ้าจีนใช้ทหารลุยม็อบ"/>
    <meta property="og:description" content="คณะกรรมาธิการทบทวนเศรษฐกิจและความปลอดภัยสหรัฐ-จีน เสนอให้มีการระงับสิทธิพิเศษทางการค้าที่ฮ่องกงได้รับจากรัฐบาลวอชิงตันมานาน 23 ปี หากแผ่นดินใหญ่ 'การรุกรานด้วยกำลังอาวุธ' ด้วยการใช้กองทัพปลดปล่อยประชาชนจีนปราบปรามผู้ประท้วง"/>
  </head>
  <body>
    <article>
      <h1>กมธ.สหรัฐขู่ระงับเสรีการค้าฮ่องกง ถ้าจีนใช้ทหารลุยม็อบ</h1>
      <address>
        <time datetime="2019-11-15T02:59:00+00:00">15 Nov 2019, 02:59</time>
      </address>
      <p>
        <b>คณะกรรมาธิการทบทวนเศรษฐกิจและความปลอดภัยสหรัฐ-จีน เสนอให้มีการระงับสิทธิพิเศษทางการค้าที่ฮ่องกงได้รับจากรัฐบาลวอชิงตันมานาน 23 ปี หากแผ่นดินใหญ่ "การรุกรานด้วยกำลังอาวุธ" ด้วยการใช้กองทัพปลดปล่อยประชาชนจีนปราบปรามผู้ประท้วง</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 14 พ.ย.ว่าคณะกรรมาธิการทบทวนเศรษฐกิจและความปลอดภัยสหรัฐ-จีน ( ยูเอสซีซี ) ซึ่งเป็นหนึ่งในหน่วยงานตรวจสอบภายใต้การกำกับดูแลโดยสภาคองเกรสในกรุงวอชิงตัน ออกรายงานประจำปีเมื่อวันพฤหัสบดี มีเนื้อหาในตอนหนึ่งว่า ในขณะที่จีนพยายามยกระดับศักยภาพทางทหาร "ให้มีความเป็นระดับโลก" และแสดงท่าทีอย่างเปิดเผยมาตลอดว่าพร้อมใช้มาตรการทางทหารเพื่อ "ปกป้องผลประโยชน์ของชาติ" ในหลายกรณี รัฐบาลวอชิงตัน "ต้องเตรียมการรับมือกับกรณีเลวร้ายที่สุด" แต่ในเวลาเดียวกันต้องพยายามบรรลุให้ถึงเป้าหมายสูงสุดด้วย<br/> </p>
      <figure>
        <iframe data-src="https://twitter.com/SCMPNews/status/1195119414670168064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1194979799879626752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ หากรัฐบาลปักกิ่งระดมกำลังเจ้าหน้าที่กองทัพปลดปล่อยประชาชน ( พีแอลเอ ) หรือกองกำลังตำรวจติดอาวุธประชาชน ( พีเอพี ) ให้ปฏิบัติหน้าที่อย่างเปิดเผยบนท้องถนนและตามสถานที่สาธารณะแห่งอื่นในฮ่องกง ซึ่งถือเป็น "การรุกรานด้วยกำลังอาวุธ" ยูเอสซีซีเสนอให้มีการการระงับสถานะพิเศษทางการค้าของฮ่องกงซึ่งได้รับเมื่อปี 2535 ไว้ก่อน และสภาคองเกรสควรมีมติเร่งเร้าให้กระทรวงการต่างประเทศสหรัฐ "กำหนดมาตรฐาน" เพื่อให้เกิดความเชื่อมั่นแก่ทุกฝ่ายว่า ฮ่องกงจะยังคงมีสถานะ "เขตปกครองตนเองอย่างแท้จริง" จากรัฐบาลปักกิ่ง<br/> </p>
      <figure>
        <iframe data-src="https://twitter.com/SCMPNews/status/1195112673886781443?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191115/news_ELelbkCpcy094704_533.jpg?v=201911160111?v=5408"/>
      </figure>
      <p>อนึ่ง ยูเอสซีซีเผยแพร่รายงานดังกล่าวหลังสภาผู้แทนราษฎรสหรัฐมีมติเป็นเอกฉันท์เมื่อกลางเดือนที่แล้ว ผ่านร่างกฎหมาย 3 ฉบับเกี่ยวกับสถานการณ์ในฮ่องกง โดยร่างกฎหมายฉบับแรกว่าด้วย "การปกป้องสิทธิมนุษยชนและประชาธิปไตยในฮ่องกง" กำหนดให้กระทรวงการต่างประเทศสหรัฐต้องจัดทำรายงานทุกปีเพื่อยืนยันสถานะ "การปกครองตนเอง" ของฮ่องกง เพื่อธำรงไว้ซึ่งสถานะพิเศษของเขตบริหารแห่งนี้ และเพื่อรักษาสถานะของฮ่องกงของการเป็นหนึ่งในศูนย์กลางการเงินโลกต่อไป</p>
      <figure>
        <img src="https://www.dailynews.co.th/admin/upload/20191115/news_VvtrQjjlaG094720_533.jpg?v=201911160111?v=4104"/>
      </figure>
      <p> <br/>ขณะที่ร่างกฎหมายฉบับที่สองว่าด้วย "การพิทักษ์ฮ่องกง" ที่จะเป็นการห้ามผู้ประกอบการของสหรัฐส่งออกสินค้าทางทหารและอุปกรณ์ในการควบคุมฝูงชน ที่รวมถึงแก๊สน้ำตา ให้แก่สำนักงานตำรวจฮ่องกง ส่วนร่างกฎหมายฉบับที่สามว่าด้วย "การยอมรับความสัมพันธ์ระหว่างฮ่องกงกับสหรัฐเป็นกรณีพิเศษ"  โดยประณามรัฐบาลปักกิ่ง "แทรกแซงกิจการภายในของฮ่องกง" และยังมีเนื้อหาเกี่ยวกับการสนับสนุนของสภาผู้แทนราษฎรสหรัฐต่อ "สิทธิและเสรีภาพในการแสดงออกทางการเมืองของชาวฮ่องกง"<br/> </p>
      <figure>
        <iframe data-src="https://twitter.com/globaltimesnews/status/1194876849379110914?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อย่างไรก็ตาม วุฒิสภาสหรัฐแบบเต็มคณะยังไม่มีกำหนดอภิปรายและลงมติเกี่ยวกับร่างกฎหมายทั้ง 3 ฉบับ ยิ่งไปกว่านั้น แม้สภาสูงเห็นชอบชุดร่างกฎหมายสนับสนุนฮ่องกง แต่ยังไม่เป็นที่ชัดเจนว่าประธานาธิบดีโดนัลด์ ทรัมป์ จะลงนามรับรองให้ร่างกฎหมายมีผลบังคับใช้หรือไม่ และจนถึงปัจจุบันผู้นำสหรัฐซึ่งให้ความสำคัญกับการหาทางบรรลุข้อตกลงการค้า "เฟสแรก" กับจีนมากกว่า ไม่เคยให้ความเห็นเกี่ยวกับร่างกฎหมายทั้งสามฉบับ.<br/><br/><b>เครดิตภาพ : REUTERS, AP</b></p>
    </article>
  </body>
</html>