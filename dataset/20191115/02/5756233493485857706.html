<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621583/%D9%85%D8%AD%D8%AF%D9%88%D8%AF%DB%8C%D8%AA-%D8%B3%D9%88%D8%AE%D8%AA%DA%AF%DB%8C%D8%B1%DB%8C-%D8%A8%D8%A7-%DA%A9%D8%A7%D8%B1%D8%AA-%D8%A8%D9%86%D8%B2%DB%8C%D9%86-%D8%AC%D8%A7%DB%8C%DA%AF%D8%A7%D9%87-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T02:47:00+00:00"/>
    <meta property="og:title" content="محدودیت سوختگیری با کارت بنزین جایگاه برداشته شد"/>
    <meta property="og:description" content="با اعلام سهمیه بندی بنزین از بامداد جمعه ۲۴ آبان، محدودیت سوختگیری با کارت جایگاه (۲۰ لیتر در هر بار سوختگیری) برداشته شد."/>
  </head>
  <body>
    <article>
      <h1>محدودیت سوختگیری با کارت بنزین جایگاه برداشته شد</h1>
      <address>
        <time datetime="2019-11-15T02:47:00+00:00">15 Nov 2019, 02:47</time>
      </address>
      <p>
        <i>با اعلام سهمیه بندی بنزین از بامداد جمعه ۲۴ آبان، محدودیت سوختگیری با کارت جایگاه (۲۰ لیتر در هر بار سوختگیری) برداشته شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عرضه بنزین در جایگاه‌های سوخت از ٢٢ مردادماه امسال صرفاً با ارائه کارت هوشمند سوخت خودرو امکانپذیر شد. با این وجود کارت سوخت جایگاه‌داران نیز در اختیار متقاضیان بنزین قرار داشت و هر فردی تا هر میزانی که تمایل داشت می‌توانست در جایگاه ها سوخت‌گیری کند.</p>
      <p>اما از اول شهریورماه به بعد با هدف ترغیب مردم به استفاده از کارت سوخت شخصی، میزان سوخت‌گیری با کارت آزاد جایگاه‌ها در هر بار سوخت‌گیری، از ۶۰ لیتر به ۳۰ لیتر کاهش یافت و در مرحله بعدی از ۱۶ مهرماه، بار دیگر سهمیه کارت سوخت جایگاه‌داران به ۲۰ لیتر در هر بار سوختگیری کاهش پیدا کرد.</p>
      <figure>
        <img src="https://aftabnews.ir/files/fa/news/1398/8/24/359502_237.jpg"/>
      </figure>
      <p>بالاخره بامداد جمعه ۲۴ آبان، بنزین سهمیه بندی شد و قیمت این فرآورده نفتی به صورت سهمیه‌ای (۶۰ لیتر ماهانه برای خودروهای شخصی) در هر لیتر ۱۵۰۰ تومان و به صورت آزاد ۳۰۰۰ تومان تعیین شد. البته با این تصمیم، محدودیت سوختگیری با کارت سوخت جایگاه دار هم برداشته شد تا کسانی که هنوز موفق به دریافت کارت سوخت شخصی خود نشده اند بتوانند از کارت سوخت جایگاه ها استفاده کنند.</p>
      <p>در این باره فاطمه کاهی، سخنگو شرکت ملی پخش فرآورده های نفتی به ایسنا گفت: سهمیه کارت سوخت جایگاه داران به حالت سابق یعنی ۶۰ لیتر در هر بار سوختگیری بازگشته و محدودیت ۲۰ لیتر کارت سوخت جایگاه داران برداشته شده است.</p>
      <p>به گفته وی، در حال حاضر بنزین با کارت سوخت جایگاه داران برای کسانی که کارت سوخت ندارند، هر لیتر ۳۰۰۰ هزار تومان عرضه می شود.</p>
    </article>
  </body>
</html>