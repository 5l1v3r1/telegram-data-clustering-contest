<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/mercati/614122/banca-mediolanum-i-doris-si-rafforzano"/>
    <meta property="og:site_name" content="bluerating"/>
    <meta property="article:published_time" content="2019-11-15T18:11:23+00:00"/>
    <meta property="og:title" content="Banca Mediolanum, i Doris si rafforzano"/>
    <meta property="og:description" content="La partecipazione nella banca detenuta dal patto della famiglia sale al 40,3% dei diritti di voto."/>
  </head>
  <body>
    <article>
      <h1>Banca Mediolanum, i Doris si rafforzano</h1>
      <h2>La partecipazione nella banca detenuta dal patto della famiglia sale al 40,3% dei diritti di voto.</h2>
      <address><time datetime="2019-11-15T18:11:23+00:00">15 Nov 2019, 18:11</time> by <a rel="author">Andrea Giacobino</a></address>
      <p>Più forte il patto della <b>famiglia Doris</b> a monte di <b>Banca Mediolanum</b>. Il patto parasociale sottoscritto il 20 dicembre 2017 dai componenti della famiglia Doris al 13 novembre scorso ha ora per oggetto <b>299.066.915 azioni</b> Banca Mediolanum, pari al <b>40,3765%</b> dei diritti di voto. La precedente quota era pari al <b>40,1964%</b>. Lo ha comunicato la stessa Banca Mediolanum precisando che il cambiamento è “legato al conferimento di azioni Banca Mediolanum da parte di alcuni aderenti in società interamente possedute”.</p>
      <figure>
        <img src="https://www.bluerating.com/wp-content/uploads/2017/03/doris_2-e1508848547839-768x536.jpg"/>
      </figure>
      <p>A conferire al patto titoli Banca Mediolanum sono stati in particolare <b>Ennio Doris</b> <b>(nella foto)</b>, attraverso l’adesione all’accordo di sindacato di <b>Lina srl</b>, e <b>Annalisa Doris</b> con la società da lei interamente posseduta <b>FiveFlowers srl</b>. L’accordo del 2017 è stato stretto tra papà Doris, la moglie <b>Lina Tombolato</b>, <b>Massimo</b> e Annalisa Doris, <b>Finprog Italia spa</b>, <b>T-Invest srl</b> (di Lina Tombolato) e <b>Snow Peak srl</b> (di Massimo). Banca Mediolanum precisa che le pattuizioni parasociali contenute nell’accordo di sindacato non hanno subito variazioni.</p>
      <p>Il rafforzamento dei Doris giunge dopo che a settembre scorso il patto di sindacato che vincolava con quote paritetiche il 50,916% del capitale della banca non<b> </b>era stato rinnovato dal gruppo Doris e da <b>Fininvest</b>, la holding della famiglia <b>Berlusconi (<a href="https://www.bluerating.com/banche-e-reti/605740/mediolanum-stop-al-patto-berlusconi-doris.">vedi notizia</a>).</b></p>
      <related>
        <a href="https://www.bluerating.com/private/613683/banca-mediolanum-il-wealth-management-ha-un-nuovo-timoniere"/>
        <a href="https://www.bluerating.com/banche-e-reti/611956/i-doris-fanno-pulizia"/>
        <a href="https://www.bluerating.com/mercati/611840/mediolanum-e-la-settima-arte"/>
      </related>
    </article>
  </body>
</html>