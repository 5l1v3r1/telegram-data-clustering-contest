<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/15/inomenes-politeies-epithesi-ntonalt-tramp"/>
    <meta property="og:site_name" content="euronews"/>
    <meta property="article:published_time" content="2019-11-15T18:43:25+00:00"/>
    <meta property="og:title" content="Επίθεση Ντόναλντ Τραμπ εναντίον μαρτύρων"/>
    <meta property="og:description" content="Με μήνυμα του στο twitter, o Τραμπ υποστήριξε πως η Μαρί Γιοβάνοβιτς είναι μια κακή διπλωμάτης και δεν παρήγαγε έργο όπου κι αν υπηρέτησε"/>
  </head>
  <body>
    <article>
      <h1>Επίθεση Ντόναλντ Τραμπ εναντίον μαρτύρων</h1>
      <address><time datetime="2019-11-15T18:43:25+00:00">15 Nov 2019, 18:43</time> by <a rel="author">Apostolos Staikos</a></address>
      <figure>
        <img src="https://static.euronews.com/articles/stories/04/30/24/98/773x435_cmsv2_3a470aad-54cc-51a7-9a32-78e25fb082e2-4302498.jpg"/>
      </figure>
      <p>Η πρώην πρέσβειρα των <a href="https://gr.euronews.com/2019/09/25/parapompi-tramp-ipa">Ηνωμένων Πολιτειών</a> στην Ουκρανία, Μαρί Γιοβάνοβιτς κατέθεσε ενώπιον του <a href="https://gr.euronews.com/2019/11/13/ksekinoyn-oi-dimosies-akroaseis-kata-toy-trump">αμερικανικού Κογκρέσου</a>. <b>Η Γιοβάνοβιτς δήλωσε πως ένιωσε να απειλείται από τα υποτιμητικά σχόλια του Ντόναλντ Τραμπ, κατά τη διάρκεια τηλεφωνικής συνομιλίας με τον Ουκρανό ομόλογό του</b>. Δήλωσε ακόμη ότι την ανακάλεσαν από το Κίεβο εν μία νυκτί, αφού <a href="https://gr.euronews.com/2019/11/13/xekinisan-oi-akroaseis">Αμερικανοί αξιωματούχοι</a> της είπαν ότι <b><i>«δεν μπορούν πλέον να την προστατεύουν»</i></b> έπειτα από οδηγίες του <a href="https://gr.euronews.com/2019/10/31/enekrine-tin-erevna-gia-tin-katairesi-trumpi-vouli-ton-antiprosopon">Λευκού Οίκου.</a></p>
      <figure>
        <img src="https://static.euronews.com/articles/stories/04/30/25/16/808x561_cmsv2_9022fc25-d940-5b34-b165-571a4a6ed776-4302516.jpg"/>
      </figure>
      <p><b><i>«Αυτό που συνεχίζει να με εκπλήσσει είναι ότι κάποιοι διεφθαρμένοι Ουκρανοί συνεργάστηκαν με Αμερικανούς και τελικά ενορχήστρωσαν την απομάκρυνση ενός Αμερικανικού Πρέσβη. Είμαι ακόμη απογοητευμένη, διότι η ηγεσία του Στέιτ Ντιπάρτμεντ δεν αναγνώρισε πως οι επιθέσεις εναντίον μου ήταν άδικες και απολύτως λανθασμένες»</i></b> δήλωσε η Μαρί Γιοβάνοβιτς</p>
      <figure>
        <iframe data-src="https://twitter.com/euronewses/status/1195356198347956224" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Με μήνυμα του στο twitter, o <a href="https://gr.euronews.com/2019/11/01/diadikasia-kathaireshs-tramp-ta-epomena-bhmata">ΝτόναλντΤραμπ</a> υποστήριξε πως η Μαρί Γιοβάνοβιτς είναι μια κακή διπλωμάτης και δεν παρήγαγε έργο όπου κι αν υπηρέτησε. Σημείωσε ακόμη πως είναι δικαίωμα του να επιλέγει και να διορίζει πρέσβεις.</p>
      <p>Ο βουλευτής των Δημοκρατικών Άνταμ Σιφ, που είναι επικεφαλής της έρευνας σε βάρος του Τραμπ, διάβασε τα μηνύματα του μεγιστάνα στη Γιοβάνοβιτς, την ώρα της κατάθεσής της στη Βουλή των Αντιπροσώπων, η οποία μεταδιδόταν ζωντανά. Η Γιονάβοβιτς ρωτήθηκε για την επίθεση που εξαπέλυσε εναντίον της ο Αμερικανός Πρόεδρος. Η 61χρόνη πρώην διπλωμάτης υποστήριξε πως έχει προσφέρει πολλά και πως στην Ουκρανία έδωσε μάχη κατά της διαφθοράς, ενώ δήλωσε ότι η τακτική Τραμπ της προκαλεί τρόμο.</p>
      <p><b><i>«Θέλω να γνωρίζετε, κυρία πρέσβειρα, ότι ορισμένοι εξ ημών εδώ λαμβάνουμε σοβαρά υπόψη τον εκφοβισμό των μαρτύρων»</i></b> κατέληξε ο Σιφ.</p>
      <p>Λίγο αργότερα, από τους διαδρόμους του Κογκρέσου, ο Σιφ επισήμανε ότι <b><i>«πρόκειται για εκφοβισμό απευθείας από τον πρόεδρο των ΗΠΑ».</i></b></p>
      <figure>
        <img src="https://static.euronews.com/articles/stories/04/30/25/16/808x553_cmsv2_a92f6c2b-bced-59c3-adfe-9b02d21cd70b-4302516.jpg"/>
      </figure>
      <p>Στο επίκεντρο της έρευνας της επιτροπής βρίσκονται οι τηλεφωνικές συνομιλίες μεταξύ Ντόναλντ Τραμπ και Βολοντίμιρ Ζελένσκι. Οι Δημοκρατικοί υποστηρίζουν πως ο Τραμπ καταχράσθηκε την εξουσία του ασκώντας πίεση στον Ζελένσκι. <b>Ο Αμερικανός Πρόεδρος ζητούσε από τον Ουκρανό ομόλογο του να ξεκινήσει έρευνα σε πρώην αντιπροέδρου των ΗΠΑ Τζο Μπάιντεν και πιθανότερο αντίπαλο του στις προεδρικές εκλογές του 2020.</b></p>
      <figure>
        <iframe data-src="https://twitter.com/euronewses/status/1195412147343261696" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>