<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/international/mizh-revolyuciyeyu-i-evolyuciyeyu-329849_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T18:13:00+00:00"/>
    <meta property="og:title" content="Між революцією і еволюцією"/>
    <meta property="og:description" content="Розстріли демонстрантів в Іраку лише радикалізували протестні настрої."/>
  </head>
  <body>
    <article>
      <h1>Між революцією і еволюцією</h1>
      <h2>Розстріли демонстрантів в Іраку лише радикалізували протестні настрої.</h2>
      <address><time datetime="2019-11-15T18:13:00+00:00">15 Nov 2019, 18:13</time> by <a rel="author" href="https://dt.ua/author/viktor-kaspruk" target="_blank">Віктор Каспрук</a></address>
      <p>
        <b>В Іраку не вщухають антиурядові протести, перша хвиля яких прокотилася  його територією на початку жовтня. </b>
      </p>
      <p>Іракські служби безпеки й далі продовжують використовувати проти протестувальників бойову зброю. Внаслідок  чого вже загинуло понад 300 осіб, а тисячі людей зазнали поранень. Вогнепальна зброя застосовувалася проти демонстрантів, які влаштовували багатоденний сидячий страйк у центрі нафтової промисловості країни — Басрі, а також в інших місцях на півдні Іраку. Зокрема  в порту Умм-Каср, куди  надходить більша частина необхідних для економіки Іраку зерна, рослинних олій  та цукру. </p>
      <p>Учасники протесту опинилися перед вибором: продовжувати протистояння з іракськими силами безпеки, які не мають наміру  відмовлятися від жорстоких методів "умиротворення", — чи  зупинитися, щоб уникнути подальших тяжких втрат. Але складність ситуації полягає в тому, що протестувальники хочуть не тільки зміни влади. Вони вважають, що винен не лише уряд чинного прем'єр-міністра Іраку Аділя Абдул-Махді, а й попередні кабінети. Протестувальники  прагнуть змін в  управлінні державою, прагнуть нових людей у політиці, які будуть розбудовувати країну, а не власний добробут. </p>
      <p>У протестувальників  великі запити, бо це молоде покоління вже не пам'ятає часів диктатури Саддама Хусейна. Воно ледве пам'ятає вторгнення в Ірак союзників під керівництвом США і його окупацію. Але  що воно добре пам'ятає —  то це безробіття, неможливість    самореалізації, релігійну дискримінацію й корупцію в уряді. Молодь хоче жити в безпечній і квітучій  країні, де для всіх відкриті однакові можливості. Може здатися, це завеликі запити в нинішній  тяжкій ситуації.  Але протестувальники віддають за них свої життя.</p>
      <p>Протестувальники  сповненні рішучості не відступати. Заклики уряду прем'єра Абдул-Махді до спокою, його обіцянки все виправити не спрацьовують. Хоча іракські лідери погодилися, що реформи виборчої системи мають  дати більше шансів молодим людям на участь у політиці  і  зламати монополію на владу політичних партій, які панують у державних інституціях із 2003 року.</p>
      <p>Ситуація в Іраку стає дуже небезпечною, бо ця країна стоїть на порозі хаосу й анархії, які здатні перетворити протистояння політичних еліт із народом на громадянську війну. З десятками, якщо не сотнями тисяч жертв серед мирного населення та  мільйонами біженців, які почнуть шукати притулку в Європі. </p>
      <p>Багато протестувальників  спрямовували свою лють на Іран, який  після повалення режиму Саддама Хусейна є важливим гравцем на іракських теренах і  має тісні зв'язки з потужними політичними партіями та шиїтським народним ополченням, що  було мобілізоване для боротьби з терористичним угрупованням "Ісламська держава", але тепер нав'язує свою політику іншим. </p>
      <p>Суспільство повстало проти іракського політичного класу, який, розподіляючи владу за нібито представницькими принципами, насправді грабує державні ресурси і не надає населенню найосновніших послуг. Крім того, протестувальники не хочуть бачити перетворення Іраку на квазідержаву під іранським протекторатом. Протести проти втручання Тегерану в іракські справи поширилися з Багдаду, де проживає здебільшого шиїтське населення, на всі шиїтські території і святі місця на півдні.</p>
      <p>Ірак значною мірою можна вважати батьківщиною шиїтського ісламу. Священні для шиїтів міста Кербела, Наджаф, Кадімія (передмістя  Багдада) і Самарра знаходяться в Іраку, тоді  як Іран на своїй території може похвалитися тільки двома — Кум і Мешхед. Ірак — найважливіше утворення  в шиїтському ісламі, саме тут поховані зять пророка Мухаммеда імам Алі та внук Хусейн. </p>
      <p>У Тегерані чітко налаштовані витіснити проамериканськи орієнтованих політиків із керівництва держави  і сподіваються, що з часом шиїтська більшість здобуде владу в Багдаді, що загрожує Іраку в майбутньому стати васальною державою Ірану. На думку експертів, встановлення контролю над Іраком може спровокувати створення ідеальних умов для вибухового відродження джихадизму та поширення безперервного  насильства. </p>
      <p>Якщо говорити про проблеми Іраку, то вони розпочалися ще з дня його створення у двадцятих роках минулого століття. Після п'яти століть панування Османської імперії на території Месопотамії у 1921 році кордони цієї держави було довільно накреслено на карті Близького Сходу. При цьому абсолютно не брався до уваги  такий чинник, як спільна національна ідентичність людей, що є громадянами цієї країни.</p>
      <p>Хоча  сучасна Іракська держава наближається до століття свого існування, за весь час там так і не було сформовано спільну національну ідентичність, яка б поєднувала шиїтську, сунітську і курдську частини цієї країни. А всі уряди, що поставали в Іраку після 2003 року, намагалися діяти, не враховуючи національних, віросповідних і ментальних відмінностей  його населення. </p>
      <p>Включення до Іраку трьох різнорідних компонентів не могло не викликати суперечностей, що базуються  на відсутності національної ідентичності. Тому невдача всіх іракських політичних партій полягала в бажанні побудувати батьківщину для всіх іракців. Цей провал виявився в боротьбі різних ідентичностей, що й провокувало виникнення внутрішніх сектантських конфліктів. Звернення до  правил, на яких засновані Об'єднані Арабські Емірати, залишається можливим рішенням для припинення конфлікту в Іраку, — та цей підхід відкидають  іракські шиїти, хоча ті, хто відкидає такий варіант вирішення проблеми, не в змозі знайти кращу альтернативу, ніж використання досвіду ОАЕ. </p>
      <p>Остання інформація, що надходить з Іраку, свідчить, яке  згубне бажання його керівництва закрити проблему, використовуючи прості, проте неефективні рішення. І хоча президент Іраку Бархам Саліх бачить вихід у нових виборах, та їх неможливо буде провести,   доки антиурядові протести не перестануть "трясти" країну. </p>
      <p>Кривава криза, що охопила Ірак, є наслідком  нечистої політики, яку проводять інші країни, аби сіяти хаос задля свої короткочасної політичної вигоди. І в цьому зацікавлені не тільки в Тегерані, а й у Москві. Адже Росія — визнаний спеціаліст  зі створення гарячих точок по всьому світу. А ймовірне переростання іракського конфлікту в громадянську війну дає шанс Кремлю переспрямувати  потоки іракських біженців на Європу, щоб потім її шантажувати, виторговуючи потрібні росіянам політичні дивіденди. </p>
      <p>Іракські суперечності  виникли не за один день. Вони нагромаджувалися роками, і тепер Ірак опинився за півкроку від "революції молоді". Наслідки якої можуть виявитися непрогнозованими. Адже безробітній молоді втрачати нічого, а бідність перекриває молодим чоловікам можливість узагалі коли-небудь створити сім'ю. Оскільки, за ісламськими законами, майбутній чоловік мусить заплатити чималий викуп батькам нареченої. </p>
      <p>Очевидно, що розстріли демонстрантів здатні лише радикалізувати протестні настрої. І тому потрібно шукати інші підходи до переведення конфлікту між владою й народом у русло досягнення компромісних рішень.</p>
      <p>Представниця ООН в Іраку Жанін Генніс-Пласхарт зустрілася з шиїтським лідером Іраку Верховним аятолою Алі ас-Сістані у священному для шиїтів місті Наджаф. Метою цієї зустрічі було обговорення низки  можливих реформ, які напередодні запропонувала ООН. Аятола ас-Сістані заявив, що "підтримує проведення серйозних реформ у розумний період часу", проте висловив занепокоєння,   що "політичні сили недостатньо серйозно налаштовані впроваджувати ці реформи".</p>
      <p>Тоді як  Ірак перебуває  на роздоріжжі між революцією й еволюцією, досягнути порозуміння між сторонами конфлікту в цій країні можливо лише з допомогою узгоджених дій США та їхніх  західних союзників. Найкраще рішення полягає в терміновому плані допомоги в реконструкції інфраструктури всіх міст   Іраку. </p>
      <p>Таким чином можна досягти двох цілей. По-перше, показати громадянам Іраку шлях до еволюційного розвитку та побудови  міст. По-друге, цей план може ефективно спрацювати, залучивши  велику кількість вимушено безробітних  як необхідну робочу силу для будівництва нових шкіл та  лікарень, оскільки діючі дуже перевантажені. У такому разі безробітні вчителі та  випускники вишів могтимуть  знайти собі достойну роботу, а проблема безробіття в Іраку втрачатиме свою гостроту.</p>
      <p>Якщо уряд діятиме в інтересах іракського суспільства, то не тільки міністри, депутати, генералітет і вищі державні службовці з високими зарплатами будуть задоволені своїм життям в Іраку. При цьому потрібно припинити нецільове використання державних коштів  для задоволення гіпертрофованих потреб "обраних". Бо клас "власників грошей" в Іраку настільки переконаний у своїй "вищості", що волів би просто не звертати уваги на проблеми пересічних громадян. </p>
      <p>По суті, Ірак став заручником жадібності, некомпетентності та безвідповідальності своїх "еліт". Тому, не розірвавши замкнене коло їхньої кругової поруки, змінити щось на краще в цій країні ніколи не вдасться.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>