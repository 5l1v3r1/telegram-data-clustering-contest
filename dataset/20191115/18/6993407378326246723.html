<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gruzija-ukrajina-islamska-derzhava-zatrymannya/30274410.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T18:53:14+00:00"/>
    <meta property="og:title" content="Грузинська спецслужба назвала ім’я затриманого в Україні лідера угруповання «Ісламська держава»"/>
    <meta property="og:description" content="Чоловіком, про затримання якого повідомила Служба безпеки України, є громадянин Грузії Цезар Тохосашвілі, повідомила ввечері 15 листопада Служба держбезпеки Грузії. Згідно з повідомленням, ця особа"/>
  </head>
  <body>
    <article>
      <h1>Грузинська спецслужба назвала ім’я затриманого в Україні лідера угруповання «Ісламська держава»</h1>
      <address>
        <time datetime="2019-11-15T18:53:14+00:00">15 Nov 2019, 18:53</time>
      </address>
      <p>Чоловіком, про затримання якого повідомила Служба безпеки України, є громадянин Грузії Цезар Тохосашвілі, повідомила ввечері 15 листопада Служба держбезпеки Грузії.</p>
      <p>Згідно з <a href="https://ssg.gov.ge/en/news/552/State-Security-Service-of-Ukraine-Detained-Citizen-of-Georgia-Wanted-by-Georgia-under-a-Red-Notice-on-a-Charge-of-Participation-in-a-Terrorist-Organization">повідомленням</a>, ця особа перебувала в міжнародному розшуку за звинуваченням в участі у терористичній організації.</p>
      <p>«В результаті розслідування, проведеного Центром контртероризму Служби державної безпеки Грузії, було встановлено, що в 2014 році Цезар Тохосашвілі виїхав до Сирійської Арабської Республіки та приєднався до бойових дій проти сирійських урядових сил. Розслідування встановило, що в 2015 році Цезар Тохосашвілі став членом терористичної організації «Ісламська держава». Він мав тісні зв’язки з лідерами «Ісламської держави» Тарханом Батірашвілі, Ісламом Атабієвим та Ахмедом Чатаєвим. 6 листопада 2019 року міський суд Тбілісі засудив Цезара Тохосашвілі до позбавлення волі», – інформує грузинська спецслужба.</p>
      <p>Служба безпеки України повідомила раніше 15 листопада, що в результаті спільної спецоперації СБУ з Міністерством внутрішніх справ Грузії та Центральним розвідувальним управлінням США на Київщині затриманий один із керівників угруповання «Ісламська держава».</p>
      <p>Як інформує СБУ, влітку 2018 року цей чоловік незаконно прибув до України, використавши підроблений паспорт.</p>
    </article>
  </body>
</html>