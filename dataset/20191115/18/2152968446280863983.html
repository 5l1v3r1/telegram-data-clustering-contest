<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/15/radev-sveta-gora-konsolidira-pravoslavnata-obshtnost.429819"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T18:10:00+00:00"/>
    <meta property="og:title" content="Радев: Света гора консолидира православната общност"/>
    <meta property="og:description" content="Президентът ще участва в празника на българския манастир | Dnes.bg"/>
  </head>
  <body>
    <article>
      <h1>Радев: Света гора консолидира православната общност</h1>
      <h2>Президентът ще участва в празника на българския манастир</h2>
      <address><time datetime="2019-11-15T18:10:00+00:00">15 Nov 2019, 18:10</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Света гора векове наред има своето благотворно влияние в православната общност и се надявам, че връзките й с България ще продължат да се развиват и задълбочават. Това заяви държавният глава Румен Радев на среща днес с протоепистата йеромонах Стефан и духовното ръководство на Света гора – Свещеният Кинотис, съставен от представители на всеки от 20-те православни манастира.</p>
      <p>Българският президент е на посещение в Света гора за участие в празника на българския православен манастир „Св. Великомъченик Георги Зограф“ – 16 ноември, съобщиха от прессекретариата на държавния глава.</p>
      <p>Румен Радев разгледа административния център Карея и подчерта, че Света гора е място, наситено с история, в което православните народи имат свои представители, живеещи в мир и хармония, основани на единната история и православната вяра.</p>
      <p>"Българските владетели, както и владетелите на други православни държави, са давали своя принос в създаването, укрепването и поддържането на светогорските манастири“, посочи държавният глава. От своя страна представителите на манастирските братства в най-тежките за православните народи времена са извършвали своята просветителска и апостолска мисия, подкрепяйки с вяра, слово и дело своите православни братя.</p>
      <p>По думите на президента повече от хилядолетното съществуване на Света гора като консолидирана православна общност се дължи на хармоничното съчетаване на управленска автономия на всеки от манастирите с правила за координация и обединяване около общи решения, ползотворни за цялото православно християнство в Югоизточна Европа.</p>
      <p>Протоепистата йеромонах Стефан и представителите на Свещения Кинотис посрещнаха тържествено Румен Радев като държавен глава на православна България пред централната църква „Св. Богородица“ в Карея. Протоепистата йеромонах Стефан подчерта дълбоките исторически и духовни връзки на Света гора с България, както и приноса на многото български духовници и мъченици за православната вяра, живели, учили и творили в Света гора, допринасяйки за общото ни духовно наследство.</p>
      <p>Те са "онова духовно кандило, което българският народ държи запалено пред лицето на Света Богородица“, заяви йеромонах Стефан. Той изрази увереност, че силната духовна връзка със страната ни ще продължи да се задълбочава и в бъдеще, а православната вяра в България ще се пази и развива с помощта на Света Богородица.</p>
      <p>Посещението на президента Румен Радев в Света гора продължава с посещение на българската духовна и национална светиня – православният  манастир „Св. Великомъченик Георги Зограф“.</p>
    </article>
  </body>
</html>