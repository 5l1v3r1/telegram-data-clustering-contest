<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/15/ispaniia-razsledva-ima-li-ruska-sleda-v-katalunskiia-konflikt.429709"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T18:40:00+00:00"/>
    <meta property="og:title" content="Испания разследва: Има ли руска следа в каталунския конфликт?"/>
    <meta property="og:description" content="Сепаратистите щели да поканят Путин на обявяването на независимост | Dnes.bg"/>
  </head>
  <body>
    <article>
      <h1>Испания разследва: Има ли руска следа в каталунския конфликт?</h1>
      <h2>Сепаратистите щели да поканят Путин на обявяването на независимост</h2>
      <address><time datetime="2019-11-15T18:40:00+00:00">15 Nov 2019, 18:40</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Испания разследва възможна руска намеса в каталунските събития през 2017 г., когато местната власт незаконно провъзгласи независимостта на Каталуния. Наяве излизат тайни разговори и телефонни съобщения.</p>
      <p>По данни на испанските следствени органи представители на Русия са поддържали контакт с каталунски политици-сепаратисти в навечерието на незаконното провъзгласяване на независимостта на провинция Каталуния през октомври 2017 година, пише Дойче веле.</p>
      <p>Информациите за това се появиха в сряда, 13 ноември, в испанския вестник "Ел Периодико", който по принцип е добре информиран. Журналистите се позовават на източници от основния следствен съдия в Барселона - Хоакин Агире, националната полиция и жандармерията.</p>
      <p>Тъкмо те проучват предполагаемата "руска следа" в каталунските събития отпреди две години. В публикацията се говори за руснак, чието фамилно име не е споменато и който е наречен "емисар на Путин". С него изглежда е водил преговори известният каталунски политик Виктор Тараделяс, който в момента е подследствен. "Ел Периодико" твърди още, че с "емисаря" се е срещал и тогавашният ръководител на Каталуния Карлес Пучдемон, който се укрива от испанското правосъдие извън пределите на страната.</p>
      <p>
        <b>Телефонните съобщения на Пучдемон</b>
      </p>
      <p>Следствието твърди, че на 25 октомври 2017 г. - т.е. само два дни преди провъзгласяването на независимостта, Пучдемон е получил по WhatsApp съобщение от преговарящия, който поддържал контакти с руснаците. "Ние разговаряме с тези хора. Те настояват и Китай да си каже думата. А ти (има се предвид Пучдемон - б.ред.), преди да предприемеш каквото и да било, трябва да го обсъдиш по видеовръзка с ПУ", се казва в съобщението. Следствието смята, че в случая става дума за Владимир Путин.</p>
      <p>Впрочем, в посланието на Тараделяс до Пучдемон от 26 октомври неизвестен руснак вече направо бива наричан "емисар на Путин". А Пучдемон му определя среща в официалната си резиденция Канонжес, разположена непосредствено до двореца на регионалното правителство - Палау-де-ла-Женералитат.</p>
      <p>За съдържанието на разговорите между тях не се съобщава нищо. Испанските власти отвърнаха с отказ на молбата на Дойче веле да се предоставят някакви допълнителни сведения, позовавайки се на следствената тайна.</p>
      <p>Според професора по политология от Мадридския университет Фернандо Гутиерес, с когото Дойче веле разговаря, каталунските сепаратисти са искали да получат от Москва единствено "политическа поддръжка за своите планове".</p>
      <p>Аналогична подкрепа те са търсили от Китай, макар че от Пекин е бил искан и кредит за 11 млрд. евро - за Централната банка на бъдещата независима Каталуния.</p>
      <p>Политологът добавя, че сепаратистите така и не са могли да ползват външна подкрепа, защото реакцията на централното испанско правителство беше твърде бърза. Независимостта на Каталуния беше незабавно обявена за недействителна, регионът бе лишен от автономия, правителството и парламентът бяха разпуснати, а главните вдъхновители на обявената независимост попаднаха зад решетките, макар на някои от тях да се удаде бягството зад граница.<br/><b><br/>"Скъпи Владимир Волфович..."</b></p>
      <p>Телефонът със споменатите послания е бил иззет от полицията при обиск в помещения на обществената организация на сепаратистите "Катмон", чийто ръководител е бил Тараделяс. Там е била открита ръкописна чернова от още един документ - покана за церемония по провъзгласяването на независимостта на Каталуния.</p>
      <p>В нея се казва: "Скъпи Владимир Волфович! Известна ни е Вашата твърда позиция в защита на демократичните права, затова Ви каним на заседание на парламента, на което ще бъде провъзгласена независима Каталунска република".</p>
      <p>По данни на "Ел Периодико" следствието не изключва възможността тъкмо лидерът на Либералнодемократичната партия на Русия Владимир Жириновски да е бил посредникът между каталунските сепаратисти и президента на Русия.</p>
      <p>Известно е, че преговорите на Тараделяс с руснаците са се водили продължително време. През септември 2017 г. той е пребивавал в Москва. Вестникът твърди също така, че въпросната "руска следа" е била открита случайно - в хода на разследванията на корупционни схеми в правителството на Каталуния, в които е бил замесен и Тараделяс.</p>
      <p>По повод обнародваната информация проф. Гутиерес напомни, че "вмешателството на руснаци в каталунските събития се разследва не за първи път". През 2017 г. този въпрос даже бе повдигнат и в испанския парламент. Тогава беше изяснено, че сайтовете на сепаратистите са били поддържани от територията на Русия. Поради този факт испанската полиция тогава не можа да ги закрие, макар че разполагаше със съдебно решение, осъждащо въпросната пропаганда на екстремизъм.</p>
      <p>Тогава, по думите на експерта, било открито, че популяризацията на сепаратизма в социалните мрежи е била поета от руски ботове. Поместените в социалните мрежи призиви за поддържане на каталунската независимост били споделени десетки хиляди пъти и получили безброй харесвания - все дело на роботи.</p>
      <p>Разследващите испански органи обърнали внимание и на това, че рускоезичните средства за масова информация, включително телевизионният канал RT на испански език, а и агенция "Спутник" информирали по темата твърде тенденциозно.<br/><b><br/>Какво да очакваме от новото разследване?</b></p>
      <p>По онова време Москва категорично отричала да е замесена по какъвто и да е начин в каталунските събития. А тенденциозните статии? Журналистите изтъкнали, че става дума за лично мнение.</p>
      <p>Испанските власти в крайна сметка били принудени да признаят, че няма доказателства за вмешателство на руската държава във вътрешните работи на Испания. Сега обаче ситуацията е малко по-различна, предполага проф. Гутиерес. В новото разследване явно фигурират конкретни факти и имена, казва той. "Предполага се, че те засягат висшите ешелони на властта", добавя експертът.</p>
      <p>"Работата може да се окаже доста сериозна, поради това засега не бих желал да правя някакви догадки или да говоря за възможни последствия", заявява професорът. По неговите думи трябва да се изчака края на следствието, както и повече подробности за публикациите и официалните реакции на испанските власти.<br/> </p>
      <related>
        <h4>Още по темата</h4>
        <a href="https://www.dnes.bg/world/2019/11/05/posreshtnaha-ispanskiia-kral-s-protesti-v-barselona.428584"/>
        <a href="https://www.dnes.bg/eu/2019/10/27/hiliadi-podkrepiashti-edinstvoto-na-ispaniia-po-ulicite-na-barselona.427562"/>
        <a href="https://www.dnes.bg/world/2017/12/02/puchdemon-zove-otnovo-za-nezavisimost-na-kataluniia.361123"/>
      </related>
    </article>
  </body>
</html>