<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Poveche-ot-polovin-godina-izdirvat-direktor-na-plovdivsko-uchilishte-za-da-mu-vruchat-zapoved-za-uvolnenie-914173"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T18:57:00+00:00"/>
    <meta property="og:title" content="Повече от половин година издирват директор на пловдивско училище, за да му връчат заповед за уволнение"/>
    <meta property="og:description" content="Регионалното управление на образованието в Пловдив издирва повече от половин година училищен директо..."/>
  </head>
  <body>
    <article>
      <h1>Повече от половин година издирват директор на пловдивско училище, за да му връчат заповед за уволнение</h1>
      <address>
        <time datetime="2019-11-15T18:57:00+00:00">15 Nov 2019, 18:57</time>
      </address>
      <p>Регионалното управление на образованието в Пловдив издирва повече от половин година училищен директор, за да му връчи заповед за уволнение. За да избегне отстраняването си,  Екатерина Делинова се сдобива с 13 болнични листа.</p>
      <p>Още в началото на годината от Регионалното управление на образованието поискали да уволнят директора на най-голямото училище в "Столипиново“. Тя обаче взимала болничен след болничен.</p>
      <p>"Аз съм обжалвала някои от тях. Единият болничен ТЕЛК го отмени", каза  за Нова тв началникът на РУО-Пловдив Иванка Киркова.</p>
      <p>"Знам, че има съмнение. Явила съм се на ТЕЛК, където са ми признали болничните. Има един болничен, който е четири дни. Признати са ми болнолежащи, другите 26 ги оспорват, но аз обжалвам в НЕЛК в София и съм убедена, че ще ги докажа, защото диагнозите ми не са фалшиви", каза още директорката на ОУ "Пенчо Славейков" - Пловдив - Екатерина Делинова.</p>
      <p>Поводът за уволнението - финансови нарушения. Проверка установила, че директорката похарчила 32 000 лева за бонуси на педагозите, вместо за закуски на учениците. В училището били записани 80 деца, които никой никога не е виждал.</p>
      <p>"Такива, които не ходят редовно на училище и такива, които дори не са обхванати в училище, държавата плаща за тях", каза още Киркова.</p>
      <p>Директорката отрича обвиненията. Твърди, че и двата финансови одита на училището не открили нарушения. "Не съм злоупотребила с парите. Това твърдение е безпочвено и аз ще го докажа", заяви директорката на ОУ "Пенчо Славейков" - Пловдив.</p>
      <p>Директорката смята, че уволнението й е разчистване на лични сметки, защото свидетелствала срещу Киркова в Икономическа полиция.</p>
      <p>"Дала съм явно много важни обяснения в ГДБОП. Там има друг сигнал за съмнения за участия на РУО и на началника на РУО в изнудване на директори да работят с определени фирми. Става дума за обучителни и за консултантски договори", каза Делинова.</p>
      <p>"Това категорично не е вярно. Аз дори се отказах да участвам в проекта за квалификация на педагогическите специалисти и да сключвам договори", каза още Киркова. </p>
      <p>Едва днес чрез нотариус заповедта за уволнение беше връчена. Получи я адвокатът на Екатерина Делинова. </p>
      <p>"Тази заповед ще бъде атакувана в Районен съд в Пловдив в законоустановения двумесечен срок, защото е незаконосъобразна", заяви адвокат Кристиян Гьошев.</p>
      <p>За случая е сезирано не само образователното министерство, но и прокуратурата. Двете страни ще търсят правата си в съда.</p>
    </article>
  </body>
</html>