<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Ajuntament-reobre-zona-Parc-Glories_0_2344565701.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T18:33:54+00:00"/>
    <meta property="og:title" content="L'Ajuntament reobre la zona de jocs del Parc de les Glòries"/>
    <meta property="og:description" content="L'espai ha estat tancat als nens durant 13 dies per la presència de rates"/>
  </head>
  <body>
    <article>
      <h1>L'Ajuntament reobre la zona de jocs del Parc de les Glòries</h1>
      <h2>L'espai ha estat tancat als nens durant 13 dies per la presència de rates</h2>
      <address>
        <time datetime="2019-11-15T18:33:54+00:00">15 Nov 2019, 18:33</time>
      </address>
      <p>L'Ajuntament de Barcelona ja ha tornat a obrir la zona de jocs del Parc de les Glòries, que ha estat tancada <a href="https://www.ara.cat/societat/rates-obliguen-tancar-zona-Glories_0_2342765857.html">durant 13 dies per culpa de la presència de rates</a>. L'Agència de Salut Pública de Barcelona hi ha fet un tractament durant aquest temps amb la instal·lació de trampes amb verí per reduir la població de rosegadors. El 4 d'octubre l'Ajuntament va entrar a netejar un local abandonat on hi havia molta brossa acumulada i va carregar un camió sencer de deixalles. L'operació de neteja, però, va dispersar el gran nombre de rates que vivien en aquell espai. Com que el local en qüestió és just al costat de la zona de jocs, Parcs i Jardins va considerar necessari tancar aquesta part del parc, que cada dia s'omple de nens de les escoles de l'entorn. Dimecres d'aquesta setmana, el mateix dia que el diari ARA va publicar que l'espai estava tancat, l'Ajuntament el va obrir.</p>
      <p>Segons els veïns consultats, des que es va iniciar el tractament, ja no s'han vist més rates. Fonts municipals van explicar que aquests tractaments de desratització són freqüents a la ciutat de Barcelona i que, normalment, no comporten el tancament de cap espai, ja que les trampes estan dissenyades de manera que sigui molt difícil que un nen, o qualsevol persona, hi pugui accedir. El verí s'introdueix en tubs de plàstic dur bastant estrets, per permetre que hi entri una rata i poc més. De fet, a la vegetació que hi ha a l'entorn del parc encara hi ha les trampes per caçar les rates que es van escapolir. </p>
    </article>
  </body>
</html>