<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/it-industry/golovni-novini-v-it-industriji-za-tizhden-50053802.html"/>
    <meta property="og:site_name" content="НВ"/>
    <meta property="article:published_time" content="2019-11-15T18:00:00+00:00"/>
    <meta property="og:title" content="Падіння ПриватБанку і утиск жінок в Україні. Головне в IT за тиждень"/>
    <meta property="og:description" content="Українські IT-експерти розповідають про важливі події в індустрії за минулий тиждень."/>
  </head>
  <body>
    <article>
      <h1>Падіння ПриватБанку і утиск жінок в Україні. Головне в IT за тиждень</h1>
      <h2>Українські IT-експерти розповідають про важливі події в індустрії за минулий тиждень.</h2>
      <address>
        <time datetime="2019-11-15T18:00:00+00:00">15 Nov 2019, 18:00</time>
      </address>
      <h3>Назар Гриник, директор агентства мобільного маркетингу LEAD9</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/027/328/big_portrait/e28fcad42fbc13f64551916725187171.png?stamp=20191115173641&amp;q=85&amp;output=jpg&amp;bg=white"/>
        <figcaption>Фото: Назар Гриник</figcaption>
      </figure>
      <p>1. У Лос-Анджелесі компанія Motorola провела презентацію, присвячену відродженню культової моделі Motorola Razr у вигляді смартфона з гнучким екраном. Новинка має такий самий класичний розкладний форм-фактор і компактні розміри, як і оригінальна модель 2004 року.</p>
      <p>Всю лицьову панель Motorola Razr 2019 займає екран діагоналлю 6,2 дюйма, який згинається навпіл у горизонтальній площині, також є другий зовнішній екран повідомлень. Незважаючи на середні технічні характеристики, вартість пристрою складе чималі $1500, але на сьогоднішній день це найкраща реалізація складного смартфона з гнучким екраном.</p>
      <p>2. Розпродаж на AliExpress зламав процесинг Приватбанку. 11 листопада виникли проблеми в роботі найбільшого українського банку ПриватБанк, багато користувачів скаржилися на неможливість оплатити покупку через онлайн-систему Приват24.</p>
      <aside>Україна увійшла в топ-10 країн за загальною вартістю придбаних товарів</aside>
      <p>У банку офіційно визнали проблеми в роботі системи обробки платежів, що виникли через знижки на сайті AliExpress. Протягом години банк обслуговував до 70 тис. платежів, що значно перевищує нормальні обсяги роботи. Пізніше в банку підрахували, що в цей день на сайті AliExpress українці здійснили 740 тис. транзакцій на загальну суму 323 млн грн. При цьому Україна увійшла в топ-10 країн за загальною вартістю придбаних товарів.</p>
      <p>Сам же інтернет-рітейлер Alibaba Group, що володіє торговим майданчиком AliExpress, оновив рекорд виручки від розпродажу, яка за підсумками всього дня склала $38,4 млрд.</p>
      <p>3. YouTube тепер може частково або повністю блокувати акаунти з «комерційних міркувань». Відеохостинг YouTube днями оновив умови угоди. Нові правила вступають набирають чинності з 10 грудня, і вони мають одне дуже неоднозначне нововведення. Тепер адміністрація сервісу має право застосовувати часткове або повне блокування до того чи іншого облікового запису, якщо вважатиме, що подальше надання послуг не має комерційного сенсу.</p>
      <p>Поки невідомо, яким чином буде відбуватися аналіз на відповідність конкретних акаунтів на комерційну придатність. Але формулювання явно має на увазі можливість того, що YouTube отримає право блокувати або обмежувати акаунти, які не мають для сервісу комерційного інтересу, тобто, такі, на яких не можна заробити.</p>
      <h3>Ірина Вовк, генеральний менеджер Dell Technologies в Україні та в кластері країн з регіону Північно-Східної Європи</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/027/329/big/2ed9327ae1fa8d78e64c4dd6f866143b.png?stamp=20191115173718&amp;q=85&amp;output=jpg&amp;bg=white"/>
        <figcaption>Фото: Ірина Вовк</figcaption>
      </figure>
      <p>1. В Україні жінки отримують меншу зарплату, ніж чоловіки. Розрив між зарплатами становить приблизно 20%, — <a href="https://nv.ua/ukr/ukraine/events/prava-zhinok-chomu-jim-platyat-menshe-novini-ukrajini-50053493.html">повідомила</a> міністр соціальної політики України Юлія Соколовська.</p>
      <p>На жаль, гендерні бар'єри, «скляна стеля», невмотивована різниця в оплаті праці для чоловіків і жінок — все це ще є в нашому суспільстві. Жінки ставлять в резюме нижче рівень бажаної оплати. Причому меншу винагороду за працю очікують як керівниці, так і спеціалістки.</p>
      <p>Взагалі, жінки часто самі обмежують свої кар'єрні і зарплатні амбіції, не проявляючи належну наполегливість і завзятість, — знаю це за власними спостереженнями. Що стосується рішення гендерної проблеми, то тут далеко не остання роль повинна відводитися самим організаціям. Тим більше, рішення цієї проблеми приносить їм цілком відчутну <a href="https://ain.ua/2019/03/08/chto-dast-reshenie-gendernogo-voprosa/">вигоду</a>, яку можна оцінити в зростанні прибутку, як і темпах впровадження інновацій і т. д.</p>
      <aside>Повинні бути рівні умови для талановитих фахівців, незалежно від статі, раси, національності і т. д.</aside>
      <p>Як це зробити? Передусім, створити умови рівних можливостей і залучення талановитих фахівців, незалежно від статі, раси, національності і т. д. По-друге, впровадити менторство. Тут я спираюся на позитивний досвід Dell Technologies, де менторство заохочується і розвивається. По-третє, залучати керівництво компанії до ініціатив, які покликані допомогти подолати упередження і помилкові стереотипи.</p>
      <p>Dell Technologies нещодавно представила план соціальних ініціатив до 2030 року. І в цьому плані прописано, що до 2030 планується вийти на гендерний баланс, щоб <a href="https://www.crn.com/news/data-center/michael-dell-dell-s-global-workforce-will-be-50-women-by-2030">довести</a> кількість співробітниць до 50%, а на керівних постах — до 40%.</p>
      <p>Крім того, дуже важливо не замовчувати проблему і брати участь в освітніх ініціативах, наприклад, в просуванні вивчення STEM-дисциплін дівчатками. А також змінювати менталітет і виховувати дітей в дусі толерантності та поваги до прав інших.</p>
      <h3>Сергій Куриленко, директор департаменту проектної дистрибуції MTI</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/027/330/big_portrait/a6075a3b23521589edeb395b61ffc380.png?stamp=20191115173853&amp;q=85&amp;output=jpg&amp;bg=white"/>
        <figcaption>Фото: Сергій Куріленко</figcaption>
      </figure>
      <p>1. У третьому кварталі 2019 року зростання світового ринку жорстких дисків перевищило 5,6% в порівнянні з попереднім кварталом. Згідно зі звітом аналітичної компанії Trendfocus, поставки збільшилися до 83 млн пристроїв. Трійка лідерів, з найбільшою часткою ринку в сегменті жорстких дисків — це Seagate — 40,2%, WDC — 35.4% і Toshiba — 24.4%.</p>
      <p>Найпопулярнішими стали пристрої ємністю 14 і 16 терабайт. Зростання продажів жорстких дисків в третьому кварталі пов'язане з випуском нових моделей ноутбуків, які були представлені у вересні 2019 року.</p>
      <p>2. На міжнародній конференції Web Summit, яка відбулася в Лісабоні компанія Huawei заявила, що виділить 1 млрд доларів для на заохочення розробників. Більш того, представники компанії заявили про поліпшення таких інструментів як: Huawei Mobile Services Core &amp; Capabilities, Quick App в Huawei AppGallery, Huawei Ability Gallery, сервіси Huawei Video, Huawei Music.</p>
      <p>Таким чином компанія Huawei націлена залучати розробників, які поділяють своє бачення з китайською корпорацією, що дозволить створити потужну, розумну, інноваційну мобільну екосистему.</p>
      <hr/>
    </article>
  </body>
</html>