<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/15/roma-task-force-contro-spaccio-piu-forze-dell-ordine_eKnevNOFTZRUOru5R3RFfI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T18:24:00+00:00"/>
    <meta property="og:title" content="Roma, task force contro spaccio e più forze dell'ordine"/>
    <meta property="og:description" content="L'annuncio della ministra dell’Interno Lamorgese al termine del comitato provinciale per l’ordine e la sicurezza"/>
  </head>
  <body>
    <article>
      <h1>Roma, task force contro spaccio e più forze dell'ordine</h1>
      <address>
        <time datetime="2019-11-15T18:24:00+00:00">15 Nov 2019, 18:24</time>
      </address>
      <p>"Gli ultimi episodi di cronaca hanno segnalato un preoccupante <a href="https://www.adnkronos.com/fatti/cronaca/2019/11/11/roma-stroncato-spaccio-del-principe-tor-bella-monaca_sTUme0hysEkd20kBKAxJBP.html">aumento del fenomeno dello spaccio</a>". Così la ministra dell’Interno Luciana Lamorgese al termine del comitato provinciale per l’ordine e la sicurezza pubblica che si è tenuto in prefettura a Roma.</p>
      <figure>
        <img src="https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/C/comitato_prefettura_Adn.jpeg"/>
      </figure>
      <p>"Le piazze di spaccio agiscono con metodi mafiosi" ha detto Lamorgese, spiegando che "vengono individuate 20 aeree operative come piazze di spaccio e 8 aree in centro, dove si associano anche altre dinamiche collegate come la movida. Abbiamo parlato anche con il sindaco e la Regione perché ognuno ha una parte importante da svolgere. In queste aree partirà una task force per realizzare presidi attivi con cinturazioni e pattugliamenti dell’area, a cui collaborerà anche la polizia locale".</p>
      <p>Il piano, ha aggiunto la titolare del Viminale, "vedrà all’opera 250 uomini al giorno dedicati al fenomeno dello spaccio. Già da lunedì inizieranno questi interventi" e "presto arriveranno 550 uomini delle forze dell’ordine in più nella Capitale".</p>
    </article>
  </body>
</html>