<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460958/%E0%A6%87%E0%A6%A8%E0%A7%8D%E0%A6%A6%E0%A7%8B%E0%A6%B0-%E0%A6%9F%E0%A7%87%E0%A6%B8%E0%A7%8D%E0%A6%9F%E0%A7%87-%E0%A6%9B%E0%A6%A8%E0%A7%8D%E0%A6%A6%E0%A6%B9%E0%A7%80%E0%A6%A8-%E0%A6%AC%E0%A7%8B%E0%A6%B2%E0%A6%BF%E0%A6%82%E0%A7%9F%E0%A7%87-%E0%A6%B9%E0%A6%A4%E0%A6%BE%E0%A6%B6%E0%A6%BE%E0%A6%B0-%E0%A6%A6%E0%A6%BF%E0%A6%A8-%E0%A6%95%E0%A6%BE%E0%A6%9F%E0%A6%BE%E0%A6%B2%E0%A7%8B"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T18:35:00+00:00"/>
    <meta property="og:title" content="ইন্দোর টেস্টে ছন্দহীন বোলিংয়ে হতাশার দিন কাটালো বাংলাদেশের"/>
    <meta property="og:description" content="অনলাইন ডেস্ক ॥ ইন্দোরে প্রথম টেস্টের দ্বিতীয় দিন ভারত খেলেছে ৮৮ ওভার। রান করেছে ৪০৭, উইকেট হারিয়েছে ৫টি। প্রথম দিনের ব্যাটিং ব্যর্থতা, দ্বিতীয় দিনের ছন্দহীন বোলিংয়ে হতাশার দিন কাটালো সফরকারী বাংলাদেশ। দুই ম্যাচ টেস্ট সিরিজের প্রথমটিতে টস জিতে প্রথম ইনিংসে মুমিনুল-মুশফিকরা অলআউট হয় মাত্র ১৫০ ..."/>
  </head>
  <body>
    <article>
      <h1>ইন্দোর টেস্টে ছন্দহীন বোলিংয়ে হতাশার দিন কাটালো বাংলাদেশের</h1>
      <address>
        <time datetime="2019-11-15T18:35:00+00:00">15 Nov 2019, 18:35</time>
      </address>
      <figure>
        <img src="http://www.dailyjanakantha.com/files/201911/1573846504_46.jpg"/>
      </figure>
      <p>অনলাইন ডেস্ক ॥ ইন্দোরে প্রথম টেস্টের দ্বিতীয় দিন ভারত খেলেছে ৮৮ ওভার। রান করেছে ৪০৭, উইকেট হারিয়েছে ৫টি। প্রথম দিনের ব্যাটিং ব্যর্থতা, দ্বিতীয় দিনের ছন্দহীন বোলিংয়ে হতাশার দিন কাটালো সফরকারী বাংলাদেশ। দুই ম্যাচ টেস্ট সিরিজের প্রথমটিতে টস জিতে প্রথম ইনিংসে মুমিনুল-মুশফিকরা অলআউট হয় মাত্র ১৫০ রানে। সেখানে প্রথম ইনিংসে ব্যাটিংয়ে নেমে ভারতের ওপেনার মায়াঙ্ক আগরওয়াল একাই করেছেন ২৪৩ রান।</p>
      <p>৬ উইকেটে ৪৯৩ রান নিয়ে দিন শেষ করেছে ভারত। তাদের লিড হয়ে গেছে ৩৪৩। প্রথম ইনিংসে বাংলাদেশ করতে পেরেছিল মোটে ১৫০। ৯০ ওভার পুরো হয়নি দ্বিতীয় দিনে। কিন্তু দিনে ৮৮ ওভার খেলেই ভারত তুলেছে ৪০৭ রান!</p>
      <p>আগের দিন ৩২ রানে সহজ ক্যাচ দিয়েও বেঁচে যাওয়া মায়াঙ্ক আগারওয়াল করেছেন ক্যারিয়ার সেরা ২৪৩। ৮ ছক্কায় স্পর্শ করেছেন ভারতীয় রেকর্ড। সেঞ্চুরির সম্ভাবনা জাগিয়ে অজিঙ্কা রাহানে ফিরেছেন ৮৬ রানে। ফিফটি করেছেন চেতেশ্বর পুজারা ও রবীন্দ্র জাদেজাও। অথচ দিনের শুরুটায় ছিল লড়াইয়ের ইঙ্গিত। পুজারাকে ফিফটির পর ফিরিয়ে আবু জায়েদ শূন্য রানে ফেরান বিরাট কোহলিকে। কিন্তু সেই লড়াইয়ের ধারা পরে আর ধরে রাখতে পারেনি বাংলাদেশ। বরং ধারহীন বোলিংকে কাজে লাগিয়ে ভারতীয়রা মেতে উঠেছে রান উৎসবে।</p>
      <p>বাংলাদেশের হয়ে আবু জায়েদ নিয়েছেন চারটি উইকেট। বাকিদের বোলিং ফিগারের দশা করুণ।</p>
      <p>সংক্ষিপ্ত স্কোর:</p>
      <p>বাংলাদেশ ১ম ইনিংস: ১৫০</p>
      <p>ভারত ১ম ইনিংস: ১১৪ ওভারে ৪৯৩/৬ (আগের দিন ৮৬/১) (মায়াঙ্ক ২৪৩, রোহিত ৬, পুজারা ৫৪, কোহলি ০, রাহানে ৮৬, জাদেজা ৬০*, ঋদ্ধিমান ১২, উমেশ ২৫*; ইবাদত ৩১-৫-১১৫-১, আবু জায়েদ ২৫-৩-১০৮-৪, তাইজুল ২৮-৪-১২০-০, মিরাজ ২৭-০-১২৫-১, মাহমুদউল্লাহ ৩-০-২৪-০)।</p>
    </article>
  </body>
</html>