<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/basti/story-before-birthday-sister-gave-gift-of-life-to-brother-2851404.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T18:31:42+00:00"/>
    <meta property="og:title" content="जन्मदिन से पहले बहन ने भाई को दिया ‘जिंदगी का तोहफा"/>
    <meta property="og:description" content="रक्षाबंधन हो या कोई तीज-त्योहार या फिर जन्मदिन। अमूनन इन अवसरों पर भाई ही बहन को नेग (उपहार) देता है। लेकिन बस्ती जिले के एक भाई को छोटी बहन ने उनके जन्मदिन के पहले &amp;lsquo;जिंदगी का तोहफा दिया है।..."/>
  </head>
  <body>
    <article>
      <h1>जन्मदिन से पहले बहन ने भाई को दिया ‘जिंदगी का तोहफा</h1>
      <address><time datetime="2019-11-15T18:31:42+00:00">15 Nov 2019, 18:31</time> by <a rel="author">बस्ती एच पी चौहान अमरजीत यादव,बस्ती</a></address>
      <p>रक्षाबंधन हो या कोई तीज-त्योहार या फिर जन्मदिन। अमूनन इन अवसरों पर भाई ही बहन को नेग (उपहार) देता है। लेकिन बस्ती जिले के एक भाई को छोटी बहन ने उनके जन्मदिन के पहले ‘जिंदगी का तोहफा दिया है। मृत्यु की कगार पर पहुंच चुके खुद से करीब दस साल बड़े भाई को बहन ने किडनी देकर नवजीवन की सौगात दी है। ऑपरेशन के बाद बहन-भाई दोनों स्वस्थ हैं। बहन की बदौलत भाई इसी साल 20 दिसंबर को अपना 52वां जन्मदिन मनाएगा।</p>
      <p>2018 में पता चला दोनों किडनी खराब हैंदुबौलिया ब्लॉक के सिरसिया गांव के रहने वाले रामप्रकाश सिंह जवाहर नवोदय विद्यालय वाराणसी में भौतिकी के अध्यापक हैं। काफी दिनों से सांस लेने में दिक्कत, भूख न लगने, पेशाब रुक जाने, उल्टी और शरीर में सूजन की शिकायत थी। थायराइड के साथ ही सुगर की भी दवा चल रही थी। नवंबर 2018 में हालत ज्यादा खराब हुई तो डॉक्टर ने बताया कि किडनी खराब होती जा रही है। जून 2019 में परिजनों ने लखनऊ स्थित एक प्राइवेट हास्पिटल में दिखाया। पता चला कि दोनों किडनी खराब हो चुकी है। जुलाई 2019 में मेदांता हॉस्पिटल गुरुग्राम पहुंचे। डॉक्टरों ने जिंदा रहने के लिए अंतिम विकल्प किडनी ट्रांसप्लांट बताया। पत्नी की किडनी मैच नहीं हुई तो बहन ने की पहलचार भाइयों और दो बहनों में सबसे बड़े रामप्रकाश की जान बचाने के लिए सबसे पहले पत्नी निर्मला सिंह ने किडनी देने की इच्छा जताई लेकिन ग्रुप मैच नहीं हुआ।</p>
      <p>भाई के हाल की जानकारी गोंडा जिले के खिरिया मझगंवा गांव में ब्याही बहन संतोष सिंह (39) को हुई। भाई की जान बचाने के लिए उन्होंने पहल की। मेदांता हॉस्पिटल गुरुग्राम में बी पॉजिटिव ग्रुप रामप्रकाश सिंह और ओ पॉजिटिव संतोष सिंह का ग्रुप मैच हो गया। अक्तूबर में ट्रांसप्लांट हुई किडनीसैकड़ों जांच के बाद अंतत: बीते 01 अक्तूबर को मेदांता में डॉक्टरों ने संतोष सिंह की किडनी का सफल ट्रांसप्लांट रामप्रकाश के शरीर में किया। फिलहाल दोनों स्वस्थ हैं। संतोष अपने घर आ गई हैं तो रामप्रकाश रूटीन चेकअप के लिए अभी गुड़गांव में ही रुके हुए हैं। बताते हैं कि ऑपरेशन और दवा में करीब 12 लाख रुपये खर्च हुआ है। जवाहर नवोदय विद्यालय समिति के द्वारा चार लाख रुपये मिले थे। शेष की व्यवस्था नात-रिश्तेदार और भाई-बहनों ने की। पत्नी निर्मला और दोनों बच्चे प्रांजल एवं अंजली पिता को पहले की तरह सामान्य जीवन जीते देख काफी खुश हैं।</p>
    </article>
  </body>
</html>