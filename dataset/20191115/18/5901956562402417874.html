<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/tezki-tovornjaki-jima-tresejo-hiso-232582"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T18:28:00+00:00"/>
    <meta property="og:title" content="Težki tovornjaki jima tresejo hišo"/>
    <meta property="og:description" content="LJUBLJANA – »Končno naj me pusti na miru. On nima kaj govoriti, saj ni moj sosed. Z njim nimam nič.« Tako odločno se je na obtožbe Antona Svetka iz Ljubljane odzval Rajko Čerin in dodal, da ..."/>
  </head>
  <body>
    <article>
      <h1>Težki tovornjaki jima tresejo hišo</h1>
      <h2>Ljubljančan Anton Svetek razočaran nad okoljsko inšpekcijo, da ne ukrepa proti sosedu. Odpadki na državni parceli.</h2>
      <address><time datetime="2019-11-15T18:28:00+00:00">15 Nov 2019, 18:28</time> by <a rel="author">Aleksander Brudar</a></address>
      <slideshow>
        <figure>
          <img src="https://www.slovenskenovice.si/images/slike/2019/09/27/862406.jpg"/>
          <figcaption>Sonja in Anton sta se oborožila s papirji in želita, da vsemu skupaj konec naredi okoljska inšpekcija. FOTO: Dejan Javornik</figcaption>
        </figure>
        <figure>
          <img src="https://www.slovenskenovice.si/images/slike/2019/09/27/862405.jpg"/>
          <figcaption>Anton kaže na stene, ki se, kot pravi, premikajo zaradi tresljajev, ki so posledica težkih tovornjakov. FOTO: Dejan Javornik</figcaption>
        </figure>
        <figure>
          <img src="https://www.slovenskenovice.si/images/slike/2019/09/27/862401.jpg"/>
          <figcaption>Gozdni inšpektor je ugotovil, da so bili na državni parceli tudi odpadki. FOTO: Dejan Javornik</figcaption>
        </figure>
        <figure>
          <img src="https://www.slovenskenovice.si/images/slike/2019/09/27/862407.jpg"/>
          <figcaption>Odpadki v kanalu, ki jih je fotografiral Svetek.</figcaption>
        </figure>
        <figure>
          <img src="https://www.slovenskenovice.si/images/slike/2019/09/27/862423.jpg"/>
          <figcaption>Z zeleno barvo obarvana parcela je last države. Tisti del, ki leži znotraj del te parcele, pa je Čerinov. FOTO: GURS</figcaption>
        </figure>
      </slideshow>
      <p>LJUBLJANA – »Končno naj me pusti na miru. On nima kaj govoriti, saj ni moj sosed. Z njim nimam nič.« Tako odločno se je na obtožbe <b>Antona Svetka</b> iz Ljubljane odzval <b>Rajko Čerin </b>in dodal, da ga tako ali tako tožijo in da je že v pritožbi vse lepo razložil. »On naj pri sebi najprej pospravi. Naj sam pove, koliko odpadkov, vse od lakov, smole in razredčil, je zakopal za garažo pri potoku,« je še povedal.</p>
      <figure>
        <img src="https://www.slovenskenovice.si/images/slike/2019/09/27/862401.jpg"/>
        <figcaption>Gozdni inšpektor je ugotovil, da so bili na državni parceli tudi odpadki. FOTO: Dejan Javornik</figcaption>
      </figure>
      <p>In v čem je srž problema? Po pripovedovanju Svetka naj bi se vse skupaj začelo zapletati pred okoli dvema letoma, ko naj bi Čerin začel dela na svojem zemljišču. Ta je desno od prej omenjene ceste na samem vrhu klanca. Voziti je začel težko mehanizacijo in si utrjevati pot neposredno ob grabnu, in sicer, kot pravi Svetek, tudi prek zemljišča, ki je v lasti Republike Slovenije. Novo urejeno območje je oddal enemu od ljubljanskih gradbenih podjetnikov, ki pa, kot nadaljuje Svetek, ima tako na Čerinovi zemlji kot tudi na delu državne zemlje prostore za skladiščenje peska in drugega gradbenega materiala.</p>
      <figure>
        <img src="https://www.slovenskenovice.si/images/slike/2019/09/27/862405.jpg"/>
        <figcaption>Anton kaže na stene, ki se, kot pravi, premikajo zaradi tresljajev, ki so posledica težkih tovornjakov. FOTO: Dejan Javornik</figcaption>
      </figure>
      <p>Pri čemer pa podnajemnik s težkimi tovornjaki po cesti, ki gre mimo Svetkove hiše in ki jo na eni strani omejuje kanal (po katerem sicer tečeta meteorna in hudourniška voda z Golovca pod Litijsko cesto v Grubarjev kanal), na drugi pa zid gospodarskega objekta, pripelje pesek in drugi gradbeni material, ga strese na zemljišče in potem raztovarja na manjše kamione, ki ga pozneje razvažajo. Na zemljišču pere vozila in drugo gradbeno mehanizacijo.<br/> </p>
      <h3>Gre le za nagajanje?</h3>
      <p>Ker na dan s težkimi tovornjaki opravi več prevozov, se na opornem zidu, kot nam razloži Svetek, pa tudi v strugi grabna že pojavljajo razpoke. Poleg tega se v graben tudi zlivajo umazanija in odplake zaradi pranja vozil, ob dežju pa tudi odnaša dele gradbenega materiala, predvsem peska. Zaradi vsega skupaj, predvsem pa zaradi tresljajev težkih tovornjakov, se z ženo <b>Sonjo</b> bojita, da se bo porušil oporni zid grabna, pa tudi zid, ki z njunega dvorišča meji na graben. Poleg tega da so se na njuni hiši tudi že začele pojavljati razpoke. Da o nenehnem hrupu in prahu, ki se vije za težkimi tovornjaki, ne govorimo.</p>
      <blockquote>Na hiši so se že začele pojavljati razpoke, pravita zakonca Svetek.</blockquote>
      <p>Da pač morajo delati, če želijo preživeti, pa odgovarja Čerinov podnajemnik in hkrati zavrača Svetkove očitke. Še več. Zaupa nam, da je prav Svetek tisti, ki nagaja tudi drugim sokrajanom. In da mu Svetek ves čas sledi in ga fotografira med delom. Pove nam še, da je pred nekaj tedni zaradi odpadkov že imel obisk inšpektorja in da je vse tudi naredil tako, kot je ta zahteval. Pri čemer mu ni bila izrečena nobena kazen. »On mi ne more nič. Samo nagaja mi,« je sklenil sogovornik.<br/> </p>
      <h3>Del zemlje državen, a ne prioriteten</h3>
      <p>Gozdni inšpektor mag. <b>Igor Curk</b> je, kot izhaja iz zapisnika o terenskem pregledu, ugotovil, da je parcela, ki je deloma gozdna in deloma negozdna, last države. Ne negozdnem delu pa so za zidanim objektom ležali tlakovci, strešniki, prekriti s črno folijo, in sedem z betonom napolnjenih avtomobilskih gum. »Ker gre za deponijo gradbenega materiala, bom zapisniško ugotovljena dejstva odstopil inšpekciji za okolje in prostor in o tem obvestil tudi prijavitelja (SiDG - Družbo Slovenski državni gozdovi),« je še zapisal inšpektor.<br/><br/>In kaj na vse to porečejo na okoljski inšpekciji? V zvezi s prej omenjenimi zabeleženimi odpadki nam na naša vprašanja niso podali odgovorov. S Svetkove strani so bile na okoljsko inšpekcijo že večkrat vložene prijave. A se do danes v zvezi s tem ni nič spremenilo, saj še niso na prioritetni listi.<br/><br/>»Kot je bilo prijavitelju že odgovorjeno, Inšpekcija za okolje in naravo (ION), ki deluje v okviru Inšpektorata RS za okolje in prostor, obravnava prijave na podlagi sprejetih Usmeritev za vrstni red obravnave prijav na področju dela inšpektorjev za okolje, ki so jih inšpektorji tudi dolžni upoštevati. Inšpektor za okolje in naravo tako prijav ne more obravnavati prednostno, saj bi s tem rušil sistem postavljenih prioritet,« so nam odgovorili in dodali, da je v navedenih zadevah določena tretja prioriteta.</p>
      <blockquote>Inšpektor za okolje in naravo prijav ne more obravnavati prednostno, saj bi s tem rušil sistem postavljenih prioritet.</blockquote>
      <p>Inšpektor za okolje in naravo pa da zadeve obravnava po vrstnem redu.<br/>Svetkov odvetnik <b>Vasja Jesenko</b> nam je še povedal, da zoper Čerina niso vložili nobene tožbe, so pa zaradi neodzivanja inšpekcije dali nadzorstveno pritožbo na ministrstvo za okolje in prostor. Nato pa je minister od inšpekcije zahteval, da zadevo reši v čim krajšem času. </p>
    </article>
  </body>
</html>