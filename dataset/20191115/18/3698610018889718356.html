<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/international/shid-zahid-30-rokiv-po-tomu-329850_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T18:15:00+00:00"/>
    <meta property="og:title" content="Схід—Захід. 30 років по тому"/>
    <meta property="og:description" content="У Німеччині зростає популярність крайніх лівих і правих партій."/>
  </head>
  <body>
    <article>
      <h1>Схід—Захід. 30 років по тому</h1>
      <h2>У Німеччині зростає популярність крайніх лівих і правих партій.</h2>
      <address><time datetime="2019-11-15T18:15:00+00:00">15 Nov 2019, 18:15</time> by <a rel="author" href="https://dt.ua/author/vadim-nagaychuk" target="_blank">Вадим Нагайчук</a></address>
      <p>
        <b>Через 30 років після падіння Берлінської стіни Німеччина знову звертається до, здавалося б, похованих ідеологій минулого.</b>
      </p>
      <p>9 листопада Німеччина і весь світ відзначали 30-річчя падіння Берлінської стіни. З пафосними промовами про падіння залізної завіси, реінтеграцію та об'єднання Європи, розділене суспільство, яке знайшло себе знову після розколу, і т.д. і т.п. </p>
      <p>"Did you ever think that we could be so close, like brothers?" — запитували колись у німецької нації Scorpions, оспівуючи вітер змін та об'єднання ФРН з НДР. І якщо вірити красивим промовам від 9 листопада, то братство втілилося й живе. А ось коли глянути на результати виборів у східній федеральній землі Тюрингія 27 жовтня, всього за кілька тижнів до красивої дати, — картина трохи змінюється.</p>
      <p>Вихідці з комуністів Die Linke — 31%. Альтернатива для Німеччини під орудою людини, котру можна називати фашистом, за рішенням суду, — 23,4%. Правлячий на території ФРН Християнсько-демократичний союз — 21,7% (-11,8%, порівняно з попереднім результатом).</p>
      <h3>Гуд бай, Ленін. Гутен таг, Лінке</h3>
      <p>Cмол-ток про відмінності екс-західних і екс-східних німців — чудовий спосіб завести знайомство або вплутатися в дискусію в будь-якому барі Берліна п'ятничної ночі. "Західники" нищівно похитають головою, згадуючи характерні й упізнавані обличчя своїх східних товаришів, на яких комунізм залишив непозбутній відбиток. "Східники" іронічно і з розумінням по-радянському всміхнуться й похитають головою перед американською загрозою та експансією НАТО. </p>
      <p>Остальгія — це таке дивне східно-німецьке відчуття ностальгії за НДР. Трабанти, іспанська пристрасть Брежнєва з Гонеккером, шампанське "Красная шапочка" — як не дивно, весь цей список молодого німецького комуніста в новій реальності знайшов собі місце не тільки на сувенірних магнітиках, а й у політичних поглядах частини нації.</p>
      <p>Партія Die Linke (дослівно: Ліва) — пряма правонаступниця лиховісної СЄПН (Соціалістичної єдиної (!) партії Німеччини), правлячої партії НДР. Зазнавши низки трансформацій, у 2007 р. вона відбулася як всенімецька політична структура й, завдяки підтримці у східних землях, добралася до Бундестагу. </p>
      <p>В основі ідеології все ті самі красиві ідеї Маркса. Самоврядування трудящих, відмова від приватної власності, підвищення податку для багатіїв тощо. Парадоксально, але східні німці, рятуючись від соціалізму, зіштовхнулися з нерозумінням світу капіталізму, — в ньому вони почуваються непотрібними й загубленими. Як наші співвітчизники, що усміхнено згадують копійчані ціни і так само легко забувають черги, в яких треба було за цими цінами вистояти. </p>
      <p>"Людина — принижена, поневолена, безпорадна, зневажена істота", — писав Карл Маркс. Здається, це саме ті відчуття, що їх пережили багато східних німців, уписавшись в інтегроване життя без стіни. І саме на цих відчуттях зіграли ребрендовані представники СЄПН. </p>
      <p>У Тюрингії Ді Лінке правлять уже не перший рік. До останніх виборів їхніми союзниками виступали Зелені та соціал-демократи. Зважаючи на непопулярність кліматичної тематики на сході Німеччини і крах соціал-демократичної ідеї в принципі, Ді Лінке тільки зміцніли в новому скликанні. </p>
      <h3>Зворотний бік медалі</h3>
      <p>З тоталітарного казана ХХ ст. Німеччина отримала у спадок сентимент не тільки до комуністів. Хоч як дивно, після всіх штрафів за підсмикнуті в зігувальному вітанні руки й заборон на свастики для ряду німців не становить великої проблеми підтримувати людину, котра спирається на тези тих, хто заперечує Голокост, брала участь у демонстраціях з неонацистами й отримала в судовому порядку непочесне право офіційно іменуватися фашистом (у тому сенсі, що суд дозволив протестну демонстрацію, де прізвище героя цього абзацу й слово "фашист" стояли в одному реченні).</p>
      <p>Отже, Бйорн Хьоке, лідер тюринзької філії "Альтернативи для Німеччини". Радикальний навіть для й так не дуже стриманої риторики "АдН". </p>
      <p>Батько політика був переконаним антикомуністом, але 1989 р. в падінні стіни побачив, у тому числі, кінець німецького народу. Його переживання передалися у спадок. У своєму антиглобалізмі Бйорн Хьоке звертається до найтемніших сторінок німецького народу і з них народжує щось середнє між популістською антизахідною страшилкою та цілком реальним спадкуванням ідей націонал-соціалізму. Його часто білярасистські погляди примушують інших відомих альтернативників навіть відхрещуватися від нього. Публічно й непублічно. </p>
      <p>Але Тюрингія при цьому голосує за партію саме під його керівництвом. Причому зростання популярності "АдН" в цій землі становить 12,8%, порівняно з виборами 2014 р. </p>
      <p>І, здається, знову ми бачимо того самого приниженого реальністю маленького німця зі Сходу, який прагне "простого людського й обов'язково німецького щастя". А цьому не сприяють ні економічний розрив між землями колишніх Східної та Західної Німеччини, ні нерішучість великих тьоть і дядів у Берліні, ні, тим більше, повернення в масці Ді Лінке комунізму з минулого. </p>
      <h3>Берлінський шов</h3>
      <p>Доки багато федеральних земель Німеччини охоплені зеленим бумом, а Ангела Меркель намагається заново відбудувати політику партії і знайти новий політично-смисловий ессенс для німецького майбутнього, східні землі дедалі більше демонструють пошук простих рішень і себе в минулому. Хтось — із соціалістичною ноткою. Хтось — із гучним німецьким маршем.</p>
      <p>Сучасній Німеччині, безперечно, бракує єдності. Раніше розділена Берлінською стіною, країна досі ще не цілісна. Тепер вона розділена по берлінському шву. Нашвидкуруч склепаному із запчастин "Трабанта", з одного боку, й пляшок від кока-коли — з іншого. Нова німецька нація досі ще народжується: роблячи кілька кроків уперед, вона, як підліток, що зіштовхнувся з першими труднощами, замикається в собі, й часом доходить до істерики. </p>
      <p>Зростанню популярності некласичних політичних проєктів сприяє і загальний крах ідей у Європі. Популізм схожий на російську пропаганду, — для того, щоб його зерна проросли, необхідна початкова родючість. Тривалий драматичний вихід британців, росіяни під санкціями, але з "Північним потоком-2" і Герхардом Шредером, Меркель, що втрачає позиції, Зелені зі своїм кліматом — усе це не складається в єдиний європейський чи навіть німецький пазл. І злітають угору партії, які ще вчора могли б зажити слави "нерукоподаваних".</p>
      <p>Так звана криза мігрантів відкрила шлях ультраправим усіх мастей, а феномен остальгії відчинив двері й ультралівим. Одночасно по всій Європі ростуть, як гриби після дощу, і Зелені. І якщо в необхідності кліматичної гігієни сумнівів немає, то сумніви в тому, що це серйозний політичний актор, а не кон'юнктурна зірка природної мелодрами, лишаються. </p>
      <p>Індикатором успіху Зелених як повноцінного політичного проєкту може стати майбутній уряд у сусідній Австрії,— <a href="https://dt.ua/international/osinniy-benefis-sebastiana-kurca-325402_.html">Себастьян Курц там</a> нарешті зважився й офіційно розпочав перемовини з борцями за клімат. Австрійські й німецькі Зелені — це, звісно, не близнюки-брати, але суть їхня схожа. </p>
      <p>Взята для прикладу східна земля Тюрингія — далеко не найдепресивніша, в економічному сенсі, частина колишньої НДР. Зовсім не економічне, а навіть дуже ідейне підґрунтя криється за поглядами місцевих жителів.</p>
      <p>Шалене XXI ст. взагалі піддало сумніву бронебійну тезу It's all economy. Тоді як підручники з економіки перемогли, виявилося, що не всі люди люблять читати, а свобода покладатися на самих себе — це тягар, а не радість.</p>
      <p>Німеччина, що пережила нацизм і комунізм, безперечно, переживе й популізм. Із часом.</p>
      <p>А поки що німецький локомотив продовжує тягти за собою різношерстий Євросоюз, але цей поїзд, здається, воістину у вогні. На жаль, у не загоєний остаточно шов Берлінської стіни потрапила інфекція загальної смислової кризи.</p>
      <p>І лікар у цій новій реальності кожен собі сам. Що ж. Кажуть, німецька медицина заслуговує довіри.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>