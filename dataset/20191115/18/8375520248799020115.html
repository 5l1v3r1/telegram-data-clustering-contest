<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-pidpisav-zakon-pro-anbandling--640275.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T18:20:30+00:00"/>
    <meta property="og:title" content="Зеленський підписав закон про анбандлінг"/>
    <meta property="og:description" content="Анбандлінг Нафтогазу — це необхідна умова для того, аби Україна могла укласти новий контракт про транзит газу з Росією за європейськими правилами"/>
  </head>
  <body>
    <article>
      <h1>Зеленський підписав закон про анбандлінг</h1>
      <address>
        <time datetime="2019-11-15T18:20:30+00:00">15 Nov 2019, 18:20</time>
      </address>
      <h4>Анбандлінг Нафтогазу — це необхідна умова для того, аби Україна могла укласти новий контракт про транзит газу з Росією за європейськими правилами</h4>
      <p>Президент Володимир Зеленський підписав закон про анбандлінг НАК «Нафтогаз України».</p>
      <p>Про це у <a href="https://www.facebook.com/yuliya.kovaliv">Facebook</a> повідомила заступник керівника ОП Юлія Ковалів.</p>
      <p>«Президент підписав закон про по відокремлення діяльності з транспортування природного газу (анбандлінг). Закон забезпечує необхідні умови для виконання зобов’язань України щодо відокремлення діяльності з транспортування газу та забезпечення діяльності оператора газотранспортної системи відповідно до європейського законодавства», - зазначила вона.</p>
      <p>Ковалів також додала, що «попри намагання блокувати та затягувати прийняття рішень, Україна впевнено рухається на шляху до європейської інтеграції та демонструє готовність до сертифікації оператора газотранспортної системи відповідно до правил ЄС та Третього енергетичного пакету».</p>
      <p>Як повідомлялося, <a href="https://glavcom.ua/news/rada-shvalila-zakon-pro-anbandling-636814.html">закон «Про внесення змін до деяких законів України у зв'язку з відокремленням діяльності з транспортування природного газу» був ухвалений ще 31 жовтня</a>.</p>
      <p>Сьогодні ж, 15 листопада, <a href="https://glavcom.ua/economics/finances/rada-usunula-neuzgodzhenosti-u-zakoni-pro-anbandling-640182.html">депутати голосували за усунення неузгодженостей</a> у тексті документа. Правки до законопроєкту погоджувалися протягом двох тижнів.</p>
      <p>Метою закону є забезпечення виконання зобов'язань України щодо відокремлення діяльності з транспортування природного газу, електричної енергії та забезпечення діяльності оператора газотранспортної системи, оператора системи передачі за протоколом про приєднання України до договору про заснування Енергетичного співтовариства та відповідних положень Угоди про асоціацію з ЄС.</p>
      <p>Документ забороняє приватизацію та відчуження у будь-якому вигляді ГТС України або частини її активів.</p>
      <related>
        <a href="https://glavcom.ua/economics/finances/rada-usunula-neuzgodzhenosti-u-zakoni-pro-anbandling-640182.html"/>
        <a href="https://glavcom.ua/economics/finances/naftogaz-vidmovlyajetsya-obnuliti-sudovi-pretenziji-na-vimogu-gazpromu-639804.html"/>
        <a href="https://glavcom.ua/news/naftogaz-domigsya-areshtu-jevrobondiv-gazpromu-v-yaponiji-639268.html"/>
      </related>
    </article>
  </body>
</html>