<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04718543"/>
    <meta property="og:site_name" content="De Standaard"/>
    <meta property="article:published_time" content="2019-11-15T18:21:00+00:00"/>
    <meta property="og:title" content="Voormalig adviseur Trump schuldig aan voorliegen Congres, belemmeren rechtsgang en beïnvloeden getuigen"/>
    <meta property="og:description" content="Roger Stone, adviseur van Amerikaanse president Donald Trump, is door een jury schuldig bevonden aan het afleggen van valse verklaringen voor het Congres, ..."/>
  </head>
  <body>
    <article>
      <h1>Voormalig adviseur Trump schuldig aan voorliegen Congres, belemmeren rechtsgang en beïnvloeden getuigen</h1>
      <address>
        <time datetime="2019-11-15T18:21:00+00:00">15 Nov 2019, 18:21</time>
      </address>
      <p>
        <b>Roger Stone, adviseur van Amerikaanse president Donald Trump, is door een jury schuldig bevonden aan het afleggen van valse verklaringen voor het Congres, het belemmeren van de rechtsgang en het beïnvloeden van getuigen. Het proces tegen Stone kwam er in de nasleep van het onderzoek naar Russische inmenging in de Amerikaanse presidentsverkiezingen van 2016.</b>
      </p>
      <p>Dat Stone schuldig verklaard bevonden wordt is niet alleen een zware klap voor de man zelf, maar vestigt ook nog maar eens de aandacht op de activiteiten van Donald Trump toen hij nog presidentskandidaat was.</p>
      <p>Stone is al de zesde zakelijke relatie van president Trump die wordt veroordeeld naar aanleiding van het Rusland-onderzoek van Robert Mueller. </p>
      <p>Stone is een 67-jarige Republikein die gepokt en gemazeld is in de politiek en zichzelf omschrijft als een ‘dirty trickster’, iemand die er niet voor terugdeinst vuile truken uit te halen als hij dat opportuun acht.</p>
      <p>Zijn grote held is niet toevallig Richard Nixon, de president die moest aftreden na het Watergate-schandaal, van wie hij een grote tatoeage op zijn rug staan heeft.</p>
      <p>Het proces tegen Stone, dat er kwam in de nasleep van het onderzoek naar Russische inmenging in de presidentsverkiezingen van 2016 en in welke mate het campagneteam van Trump en Moskou samenwerkten, was dan ook niet alleen een juridisch steekspel, maar evenzeer een inkijk in de coulissen van de Amerikaanse politiek.</p>
      <p>
        <b>'Dubbele standaarden'</b>
      </p>
      <p>President Trump reageerde meteen op Twitter. 'Nu veroordelen ze Roger Stone wegens liegen en willen ze hem jaren in de cel opsluiten', schreef hij meteen nadat de uitspraak bekendraakte. Hij vroeg zich ook af waarom zijn politieke tegenstanders, zoals Hillary Clinton, of speciale aanklager niet aangepakt werden. 'Hebben zij dan niet gelogen?', vraagt hij zich af, terwijl hij meteen de 'dubbele standaarden, ongezien in de geschiedenis van het land', aanklaagt. </p>
      <figure>
        <iframe data-src="https://twitter.com/realDonaldTrump/status/1195389483664990208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Waarover gaat dit?</b>
      </p>
      <p>De zaak tegen Stone gaat over het openbaar maken van duizenden e-mails van en over de toenmalige presidentskandidaat Hillary Clinton en de Democratische Partij en dat in volle kiescampagne. De mails waren volgens Amerikaanse inlichtingendiensten gestolen door Russische hackers van servers van de Democratische Partij. De publicatie door klokkenluiderswebsite WikiLeaks bracht Clinton in diskrediet vlak voor de presidentsverkiezingen. </p>
      <p>Na de openbaarmaking suggereerde Stone dat hij contact had gehad met WikiLeaks, wat hij later onder ede ontkende in het Huis van Afgevaardigden. Ook ontkende hij dat hij contact had met Trumps campagneteam over de publicaties van WikiLeaks. Het openbaar ministerie heeft vervolgens bewijzen verzameld die laten zien dat Stone wel degelijk heeft geprobeerd contact te leggen met WikiLeaks en veelvuldig met Trumps campagneteam sprak over het lek. </p>
      <p>Al met al heeft Stone vijf maal gelogen tegen het Congres, zo oordeelde zowel het Openbaar Ministerie als de jury. Volgens justitie heeft Stone het Congres voorgelogen om Trump te beschermen. Stones advocaten ontkennen dit. Volgens hen had hij daar geen belang bij omdat Trump ten tijde van de gesprekken in het Congres al lang president was.</p>
      <p>Na de schuldigverklaring eisten de aanklagers dat Stone onmiddellijk werd vastgezet, onder meer omdat hij - tegen de regels in - met de pers zou hebben gesproken. Hier ging de rechter niet op in. Stone is vrij tot 6 februari, als zijn straf wordt bepaald. </p>
    </article>
  </body>
</html>