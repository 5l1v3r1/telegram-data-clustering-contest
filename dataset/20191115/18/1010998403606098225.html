<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/prezidentat-radev.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T18:06:00+00:00"/>
    <meta property="og:title" content="Президентът Радев на Света гора за празника на българския манастир (СНИМКИ)"/>
    <meta property="og:description" content="Света гора векове наред има своето благотворно влияние в православната общност, отбеляза той"/>
  </head>
  <body>
    <article>
      <h1>Президентът Радев на Света гора за празника на българския манастир (СНИМКИ)</h1>
      <h2>Света гора векове наред има своето благотворно влияние в православната общност, отбеляза той</h2>
      <address>
        <time datetime="2019-11-15T18:06:00+00:00">15 Nov 2019, 18:06</time>
      </address>
      <p>Света гора векове наред има своето благотворно влияние в православната общност и се надявам, че връзките й с България ще продължат да се развиват и задълбочават.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024293.jpg"/>
        <figcaption>Снимка: Президентство на Република България</figcaption>
      </figure>
      <p>Това заяви държавният глава Румен Радев на среща днес с протоепистата йеромонах Стефан и духовното ръководство на Света гора – Свещеният Кинотис, съставен от представители на всеки от 20-те православни манастира. Българският президент е на посещение в Света гора за участие в празника на българския православен манастир „Св. Великомъченик Георги Зограф“ – 16 ноември. </p>
      <figure>
        <img src="https://img.bg.sof.cmestatic.com/media/images/640x/Nov2019/2112024294.jpg"/>
        <figcaption>Снимка: Президентство на Република България</figcaption>
      </figure>
      <p>Румен Радев разгледа административния център Карея и подчерта, че Света гора е наситено с история място, в което православните народи имат свои представители, живеещи в мир и хармония, основани на единната история и православната вяра.</p>
      <p>„Българските владетели, както и владетелите на други православни държави, са давали своя принос в създаването, укрепването и поддържането на светогорските манастири“, посочи държавният глава. </p>
      <figure>
        <img src="https://img.bg.sof.cmestatic.com/media/images/640x/Nov2019/2112024295.jpg"/>
        <figcaption>Снимка: Президентство на Република България</figcaption>
      </figure>
      <p>По думите на президента, повече от хилядолетното съществуване на Света гора като консолидирана православна общност се дължи на хармоничното съчетаване на управленска автономия на всеки от манастирите с правила за координация и обединяване около общи решения, ползотворни за цялото православно християнство в Югоизточна Европа.</p>
      <p>Протоепистата йеромонах Стефан и представителите на Свещения Кинотис посрещнаха тържествено Румен Радев като държавен глава на православна България пред централната църква „Св. Богородица“ в Карея.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024296.jpg"/>
        <figcaption>Снимка: Президентство на Република България</figcaption>
      </figure>
      <p>Той изрази увереност, че силната духовна връзка със страната ни ще продължи да се задълбочава и в бъдеще, а православната вяра в България ще се пази и развива с помощта на Света Богородица.  </p>
      <p>Посещението на президента Румен Радев в Света гора продължава с посещение на българската духовна и национална светиня – православният  манастир „Св. Великомъченик Георги Зограф“.</p>
    </article>
  </body>
</html>