<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/15/candelara-mercatino-natale-illuminato-candele/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-15T18:32:03+00:00"/>
    <meta property="og:title" content="Candelara: torna il mercatino di Natale illuminato dalle candele"/>
    <meta property="og:description" content="Nelle Marche, vicino Pesaro, la festa delle Candele a Candelara"/>
  </head>
  <body>
    <article>
      <h1>Candelara: torna il mercatino di Natale illuminato dalle candele</h1>
      <address><time datetime="2019-11-15T18:32:03+00:00">15 Nov 2019, 18:32</time> by <a rel="author">Valeria Bellagamba</a></address>
      <figure>
        <img src="https://www.viagginews.com/wp-content/uploads/2019/11/Candelara_mercatino-min.jpg"/>
        <figcaption>Mercatino di Candelara (Silvano-Spadoni, candelara.it)</figcaption>
      </figure>
      <p>
        <b>Candelara: torna il suggestivo mercatino di Natale illuminato dalle candele. Ecco quando.</b>
      </p>
      <p>Nel delizioso <b>borgo di Candelara</b>, nell’entroterra di <b>Pesaro</b>, torna il <b>mercatino natalizio</b> illuminato alla <b>luce delle candele</b>: la festa <i><b>Candele a Candelara</b></i>, organizzata dalla Pro loco del posto che si tiene nei weekend tra la fine di novembre e l’inizio di dicembre e durante il Ponte dell’Immacolata, per concludersi intorno alla metà di dicembre. Il borgo medievale si anima con bancarelle, artisti di strada, animazioni per bambini, spettacoli e la luce calda delle candele che nel tardo pomeriggio viene lasciata sola a illuminare il borgo, con lo spegnimento dell’illuminazione elettrica. Il nome di Candelara, del resto, viene proprio dalle candele.</p>
      <p>La festa <i>Candele a Candelara</i> è giunta alla sedicesima edizione e anche quest’anno offrirà tante iniziative nei giorni del mercatino e un’atmosfera magica.</p>
      <p>
        <b>Leggi anche –&gt; </b>
        <a href="https://www.viagginews.com/2019/11/06/mercatini-natale-italia-2019-date-apertura/">
          <b>Mercatini di Natale in Italia 2019: luoghi e date di apertura</b>
        </a>
      </p>
      <h3>Candelara: il mercatino di Natale illuminato dalle candele</h3>
      <p>Torna anche quest’anno il tradizionale appuntamento con la suggestiva Festa delle <b><i>Candele a Candelara</i></b>, nelle Marche, sulle colline a pochi chilometri da <b>Pesaro</b>. Il <b>borgo medievale di Candelara</b> si illumina alla luce delle<b> candele</b> e si anima con i tradizionali <b>mercatini di Natale</b>, tra la fine di novembre e la metà di dicembre. Un’ambientazione incantevole che ogni anno attira migliaia di visitatori da tutta Italia, che raggiungono il piccolo borgo anche con gite organizzate in autobus.</p>
      <p>La festa, giunta alla sedicesima edizione, è la prima in Italia dedicata alle fiammelle e si svolgerà all’interno del borgo antico <b>dal 23 novembre al 15 novembre</b>, durante i <b>finesettimana</b> e la festa dell’Immacolata. In tutto saranno <b>otto giorni</b>, animati dalle bancarelle del mercatino natalizio, presepi, spettacoli, artisti di strada, animazioni per bambini con il Villaggio e l’Officina di Babbo Natale. Immancabili le specialità della cucina locale con tante prelibatezze da gustare negli stand gastronomici. Poi gli appuntamenti tanto attesi della festa, gli <b>spegnimenti programmati della luce elettrica</b>, alle <b>17.30 e 18.30</b>, che lasceranno il <b>borgo illuminato alla luce delle candele</b>. Un evento davvero imperdibile.</p>
      <figure>
        <img src="https://www.viagginews.com/wp-content/uploads/2018/10/Candelara-mercatino-e1538571240269.jpg"/>
        <figcaption>Borgo di Candelara con il mercatino natalizio (www.candelara.com)</figcaption>
      </figure>
      <h4>La festa Candele a Candelara</h4>
      <p><b><i>Candele a Candelara</i></b> si svolgerà dal 23 novembre al 15 dicembre (nei giorni di <b>sabato 23 e domenica 24 novembre</b>, <b>sabato 30 novembre e domenica 1 dicembre</b>, <b>sabato 7 e domenica 8 dicembre</b>; <b>sabato 14 e domenica 15 dicembre</b>. Come sempre il centro della festa è riservato al <b>mercatino natalizio</b> che si svolge nell’<b>antico borgo medievale</b> sulle <b>colline attorno a Pesaro</b> dove <b>ogni sera la luce artificiale viene spenta</b> per lasciare posto a <b>migliaia di fiammelle accese</b>. Un’atmosfera unica e suggestiva grazie a <b>due spegnimenti programmati dell’illuminazione elettrica di 15 minuti ciascuno</b> (alle 17.30 e 18.30).</p>
      <p>Per mezz’ora ogni pomeriggio Candelara (che deve il suo nome proprio alle candele), sarà completamente rischiarata dalla luce calda e rassicurante delle candele. Durante i due suggestivi appuntamenti, i visitatori non saranno più concentrati in un solo luogo ma, a seconda di dove ci si trova, le luci seguiranno le persone in una girandola di eventi diversi lungo tutto il circuito della festa e in totale sicurezza.</p>
      <p>Da quest’anno Candele a Candelara sarà anche “<i><b>plastic free</b></i>”. Gli organizzatori della Pro Loco hanno deciso infatti di utilizzare materiale di riciclo e biodegradabile.</p>
      <p>All’ingresso la <b>Corona dell’Avvento</b> formata da <b>quattro candele giganti</b> che rappresenteranno ognuna un tema diverso legato alle domeniche che precedono il Natale. Come da tradizione dei paesi del Nord Europa, fatta propria dalla Chiesa cattolica, ad ogni week-end della festa verrà accesa una candela che rappresenta i temi dell’Avvento. E così nel primo week-end verrà accesa “La candela del Profeta”; a seguire “La candela di Betlemme”; “La candela dei Pastori”; “La candela degli Angeli”.</p>
      <p>In questa edizione la festa si arricchirà di <b>nuove luminarie</b>, oltre a nuovissimi ed emozionanti <b>spettacoli e animazioni</b> che faranno da sfondo al magico evento. Tra queste i <b>trampolieri</b>, artisti di strada, <b>giocolieri</b>, acrobati, zampognari.</p>
      <p>Sarà inoltre possibile assistere dal vivo alla <b>preparazione di candele</b>, rigorosamente di cera d’api, come avveniva nel Medioevo. Nel mercatino di Candele a Candelara troveranno posto anche le <b>sculture in ferro battuto</b>. Si tratta di silhouettes ornate da centinaia di candeline che disegneranno i protagonisti del Presepe nella via del Borgo.</p>
      <figure>
        <img src="https://www.viagginews.com/wp-content/uploads/2016/11/candelara-e1538577673468.jpg"/>
        <figcaption>Festa delle Candele di Candelara, Pesaro (www.candelara.com)</figcaption>
      </figure>
      <p>Anche quest’anno funzionerà, ed anzi sarà potenziata con la sistemazione nella <b>Sala del Capitano</b> all’ingresso del Castello, la gettonatissima <b>Bottega degli Elfi</b> con i suoi laboratori dove i <b>bambini potranno lavorare con diversi materiali</b> (creta, cera, carta, legno) e realizzare addobbi e figure legate al Natale.</p>
      <p>Nuovissima ambientazione fiabesca per il <b>giardino di Natale</b>, dedicato a bambini di tutte le età, con le attività proposte dal <b>Teatro dei Bottoni</b>, compreso il teatrino delle filastrocche, la regina delle nevi e l’albero dei desideri, che al calar della sera verrà illuminato da tante piccole candele per esprimere i sogni dei bambini.</p>
      <p>Ci sarà come tradizione anche un’intera <b>banda musicale formata da 35 Babbo Natale</b>; oppure i tradizionali Babbo Natale con zampogne e pive. Completeranno il programma i <b>canti natalizi del Coro Polifonico Jubilate</b>.</p>
      <p>Candele a Candelara rafforza da quest’anno il “gemellaggio” con la città di <b>Pesaro</b>. Grazie ad un protocollo d’intesa tra Comune e Pro Loco, infatti i visitatori della festa potranno trovare nel capoluogo una serie di opportunità e iniziative (Mercatino natalizio in piazza del Popolo; Visite guidate a Casa Rossini; Museo nazionale Rossini), che renderanno il soggiorno ricco e piacevole. Si rinnova anche la collaborazione tesa a promuovere il territorio della provincia con il “<i>Natale che non ti aspetti</i>”, con le manifestazioni limitrofe di Urbino, <a href="https://www.viagginews.com/2015/09/10/gradara-lincantevole-castello-di-paolo-e-francesca/"><b>Gradara</b></a>, Fano, Mombaroccio, <b>Frontone</b>.</p>
      <p>Al <b>Teatro Sperimentale di Pesaro</b> (in via Rossini), nel rispetto della ormai consolidata fama musicale, <b>sabato 14 dicembre</b> alle ore 21.15 sarà organizzato l’ormai tradizionale concerto di Natale con l’<b>Orchestra di Fiati di Candelara</b> (info e biglietti: Gino – 3339759736).</p>
      <p>Tornando alla festa i visitatori potranno ammirare oltre <b>settanta casette in legno</b> che ospitano oggetti d’artigianato molto ben selezionati, articoli da regalo e candele d’ogni forma, colore, profumo e foggia.</p>
      <p>Funzionerà una <b>grande struttura riscaldata</b>, come nelle edizioni passate, con i <b>piatti della tradizione locale</b>: polenta con i funghi, cannelloni, ravioli con funghi e salsiccia, pasticciata ed erbe cotte, carne alla brace, piadina, olive fritte, frittelle di mele, caldarroste e vino novello a volontà.</p>
      <p>Con un <b>trenino</b> sarà poi possibile effettuare un mini percorso di <b>visite guidate</b> partendo dalla suggestiva <b>Pieve del XII secolo</b>. Seconda tappa a <b>Villa Berloni</b> del Cinquecento (oltre alla visita guidata, sarà possibile prenotare pranzo e cena a lume di candela nella splendida villa), ed infine il <b>Museo PAC dell’arte tessile e del ricamo</b>, dove i visitatori potranno riscoprire l’antica tradizione della lavorazione di tessuti con telai dei primi del Novecento e conclusione del percorso all’ingresso della festa.</p>
      <p>In occasione della manifestazione, l’organizzazione ha predisposto una serie di <b>convenzioni con ristoranti, alberghi e agriturismi della zona</b>.</p>
      <p>L’<b>ingresso alla manifestazione</b> è di <b>€2 fino alle 13</b>; <b>€4 dopo le ore 13</b> (per i minori di 10 anni l’ingresso è gratuito).</p>
      <p>È OBBLIGATORIO, per gestire al meglio gli arrivi e le partenze dei <b>PULLMAN TURISTICI</b>, che le agenzie contattatino gli organizzatori direttamente sul sito o inviino una mail a info@candelara.com per concordare gli accessi.</p>
      <p>
        <b>Le date di apertura del mercatino di Natale e della festa Candele a Candelara:</b>
      </p>
      <ul>
        <li>
          <b>23-24 novembre 2019</b>
        </li>
        <li>
          <b>30 novembre e 1 dicembre 2019</b>
        </li>
        <li>
          <b>7-8 dicembre 2019</b>
        </li>
        <li>
          <b>14-15 dicembre 2019</b>
        </li>
      </ul>
      <p>Per ulteriori le informazioni sul programma della manifestazione, come arrivare al paese e dove alloggiare, segnaliamo il sito web della Pro Loco di Candelara: <a href="https://www.candelara.it/">www.candelara.it</a></p>
      <p>Per le informazioni di carattere storico-culturale su Candelara: <a href="http://www.turismo.pesarourbino.it/elenco/borghi/pesaro-candelara.html">portale del Turismo della Provincia Pesaro-Urbino</a>.</p>
      <p>
        <b>Candele a Candelara 2019</b>
      </p>
      <figure>
        <iframe src="https://www.youtube.com/embed/wTJezBHM0GU" width="560" height="315" data-service="Youtube" scrolling="no"/>
      </figure>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/12/vacanze-natale-2019-scuola-date/"/>
        <a href="https://www.viagginews.com/2019/11/10/paesi-pagano-per-vivere-abitanti/"/>
        <a href="https://www.viagginews.com/2019/11/04/sciopero-benzinai-6-7-novembre/"/>
      </related>
    </article>
  </body>
</html>