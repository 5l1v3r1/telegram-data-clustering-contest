<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obrazovanie/yanka-takeva-raste-broyat-na-mladite-uchiteli-406831.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T18:42:28+00:00"/>
    <meta property="og:title" content="Янка Такева: Расте броят на младите учители"/>
    <meta property="og:description" content="Такева откри нов дигитален кабинет по биология в реновираното СУ„П.Р.Славейков” в Кърджали"/>
  </head>
  <body>
    <article>
      <h1>Янка Такева: Расте броят на младите учители</h1>
      <address><time datetime="2019-11-15T18:42:28+00:00">15 Nov 2019, 18:42</time> by <a rel="author">Ирина Ангелова</a></address>
      <p>С 8 на сто са се увеличили младите хора под 35 години в образователната система за последните три години. Добрите условия в образователната среда и  увеличаването на работните заплати кара младите хора да влизат с друга нагласа в образователните институции. Това заяви в Кърджали председателят на СБУ Янка Такева, която бе гост на СУ „П.Р. Славейков” по случай 35 години от създаването му. Такева съобщи, че следващата сряда правителството ще гласува 70 милиона лева за построяване на детски градини в София, Варна, Бургас и в Пловдив. Отделно 10 милиона лева ще да бъдат гласувани за намаляване на таксите в детските градини в страната. „В Бюджет 2020 има над 560 мил.лв. допълнително, които са целеви - за програмите, които са 17 на брой в образованието и подпомагат по различен начин нашите образователни институции, за приобщаващото образование, за изхранването на децата, за безплатни учебници и за стипендии за учениците”, каза лидерът на СБУ Янка Такева. Тя откри нов дигитален кабинет по биология в изцяло реновираното с европейски средства СУ„П. Р. Славейков” в Кърджали, което тази година чества 35 години от своето създаване. Подари на учебното заведение издание на Рибния буквар на Петър Берон.Директорът на школото Милко Багдасаров връчи на синдикалистката най-голямата училищна награда за образователен принос „Даскеер”. Такева поздрави учениците и учителите с празника, разгледа обновените кабинети , класни стаи и спортна база и не можа да скрие възхищението си от видяното. „Вашето училище може да бъде сочено за пример на модерно учебно заведение в цяла България. То е емблема  на българското образование”, каза пред учители и ученици председателят на Синдиката на българските учители. Преди това Такева посети и обновената ДГ „Мир” в Кърджали, която предоставя най – съвременни условия за обучение и възпитание на деца в пред училищна възраст.</p>
      <p> </p>
    </article>
  </body>
</html>