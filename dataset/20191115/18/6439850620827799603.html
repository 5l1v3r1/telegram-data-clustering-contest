<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460960/%E2%80%98%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%9F%E0%A6%BF-%E0%A6%89%E0%A6%AA%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A6%95%E0%A6%BE%E0%A6%B0%E0%A6%BF%E0%A6%97%E0%A6%B0%E0%A6%BF-%E0%A6%AA%E0%A7%8D%E0%A6%B0%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%A3-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%97%E0%A7%9C%E0%A7%87-%E0%A6%A4%E0%A7%8B%E0%A6%B2%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T18:57:00+00:00"/>
    <meta property="og:title" content="‘প্রতিটি উপজেলায় কারিগরি প্রশিক্ষণ কেন্দ্র গড়ে তোলা হবে’"/>
    <meta property="og:description" content="স্টাফ রিপোর্টার, রাজশাহী ॥ প্রবাসী কল্যাণ ও বৈদেশিক কর্মসংস্থান মন্ত্রী ইমরান আহমদ বলেছেন, দেশে ও বিদেশে বর্তমান বাজারের চাহিদা অনুযায়ী যথোপযুক্ত প্রশিক্ষণের মাধ্যমে দক্ষকর্মী তৈরীতে বর্তমান সরকার কাজ করে যাচ্ছে। এরই ফলশ্রুতিতে অভিবাসীদের উন্নয়ন, নিরাপত্তা ও অধিকার নিশ্চিত করতে আধুনিক কর্মপোযোগী প্রশিক্ষণের সুযোগ সৃষ্টি করা ..."/>
  </head>
  <body>
    <article>
      <h1>‘প্রতিটি উপজেলায় কারিগরি প্রশিক্ষণ কেন্দ্র গড়ে তোলা হবে’</h1>
      <address>
        <time datetime="2019-11-15T18:57:00+00:00">15 Nov 2019, 18:57</time>
      </address>
      <figure>
        <img src="http://www.dailyjanakantha.com/files/201911/1573847794_49.jpg"/>
      </figure>
      <p>স্টাফ রিপোর্টার, রাজশাহী ॥ প্রবাসী কল্যাণ ও বৈদেশিক কর্মসংস্থান মন্ত্রী ইমরান আহমদ বলেছেন, দেশে ও বিদেশে বর্তমান বাজারের চাহিদা অনুযায়ী যথোপযুক্ত প্রশিক্ষণের মাধ্যমে দক্ষকর্মী তৈরীতে বর্তমান সরকার কাজ করে যাচ্ছে। এরই ফলশ্রুতিতে অভিবাসীদের উন্নয়ন, নিরাপত্তা ও অধিকার নিশ্চিত করতে আধুনিক কর্মপোযোগী প্রশিক্ষণের সুযোগ সৃষ্টি করা হচ্ছে।</p>
      <p>শুক্রবার রাজশাহী বিসিক শিল্প এলাকায় কারিগরি প্রশিক্ষণ কেন্দ্রের উদ্বোধন অনুষ্ঠানে তিনি এসব কথা বলেন। এর আগে বেলুন ও পায়রা উড়িয়ে এবং ফিতা কেটে প্রশিক্ষণ কেন্দ্রের ভবন দুইটি উদ্বোধন করেন প্রধান অতিথি প্রবাসী কল্যাণ ও বৈদেশিক কর্মসংস্থান মন্ত্রী।</p>
      <p>অনুষ্ঠানে প্রধান অতিথির বক্তব্যে মন্ত্রী ইমরান আহমদ বলেন, দক্ষ হয়ে বিদেশে গেলে দুই/তিন গুন বেশি বেতন পাওয়া যায়। এজন্য দক্ষ জনশক্তি গড়ে তুলতে কাজ করছে সরকার। দক্ষ জনশক্তি গড়ে তোলার লক্ষ্যে আগামীতে প্রতিটি উপজেলায় একটি করে কারিগরি প্রশিক্ষণ কেন্দ্র গড়ে তোলার পরিকল্পনা রয়েছে।</p>
      <p>তিনি আরো বলেন, বৈদেশিক কর্মসংস্থান দেশ ও জাতির জন্য অনেক প্রয়োজন। বাংলাদেশের অর্থনীতিতে প্রবাসীদের রেমিটেন্সের অবদান অনেক। বৈদেশিক কর্মসংস্থাপনের জন্য নতুন নতুন শ্রমবাজার খোঁজা হচ্ছে। আগামীতে চীন হবে অনেক বড় শ্রমবাজার। তিনি বলেন, বিদেশ যেতে হবে সব কিছু জেনে, প্রশিক্ষণ গ্রহণ করে। বিদেশ যাওয়ার ক্ষেত্রে দালালদের ব্যাপারে সবাইকে সচেতন থাকতে হবে।</p>
      <p>অনুষ্ঠানে বিশেষ অতিথির বক্তব্যে রাজশাহী সিটি কর্পোরেশনের মেয়র এএইচএম খায়রুজ্জামান লিটন বলেন, রাজশাহী কারিগরি প্রশিক্ষণ কেন্দ্রকে যুগপোযোগী করার প্রয়োজন ছিল। আমাদের চাহিদায় আধুনিকায়নে কাজটি সঠিক সময়ে হয়েছে। এই প্রশিক্ষণ কেন্দ্র থেকে উন্নত প্রশিক্ষণ গ্রহণ করে বিদেশে যেতে পারবেন তরুণ-তরুণীরা। প্রশিক্ষণ গ্রহণ করে বিদেশ গেলে অর্থ ও সম্মান দুটিই পাওয়া যায়।</p>
      <p>কারিগরি শিক্ষার প্রতি গুরুত্তারোপ করে মেয়র খায়রুজ্জামান লিটন আরো বলেন, ভারতসহ আমাদের পাশর্^বতী দেশগুলো দক্ষ জনশক্তি বিদেশে পাঠিয়ে বিপুল পরিমান রেমিটেন্স অর্জন করছে। আমরা প্রশিক্ষণের মাধ্যমে দক্ষ জনশক্তি গড়ে তুলে ইউরোপ, আমেরিকাসহ বিভিন্ন দেশে পাঠাতে পারবো। এজন্য আমি তরুণ-তরুণীদের কারিগরি শিক্ষায় শিক্ষিত হওয়ার অনুরোধ করছি। যাতে তোমরা সমাজ ও দেশে অবদান রাখতে পারো।</p>
      <p>প্রবাসী কল্যাণ ও বৈদেশিক কর্মসংস্থাপন মন্ত্রণালয়ের সচিব সেলিম রেজার সভাপতিত্বে অনুষ্ঠানে বিশেষ অতিথি ছিলেন প্রবাসী কল্যাণ ও বৈদেশিক কর্মসংস্থাপন মন্ত্রণালয় সম্পর্কিত স্থায়ী কমিটির সভাপতি ব্যারিস্টার আনিসুল ইসলাম মাহমুদ এমপি, পররাষ্ট্র প্রতিমন্ত্রী শাহরিয়ার আলম।</p>
      <p>অনুষ্ঠানে স্বাগত বক্তব্য দেন প্রকল্প পরিচালক জনশক্তি, কর্মসংস্থান ও প্রশিক্ষণ ব্যুরোর (বিএমইটি) পরিচালক ও কয়িকা প্রকল্প পরিচালক ড. মো. নূরুল ইসলাম। আরো বক্তব্য দেন বিএমইটি এর মহাপরিচালক মো. শামছুল আলম ও রাজশাহী জেলা প্রশাসক মো. হামিদুল হক। উদ্বোধনী শেষে আধুনিকায়নকৃত রাজশাহী কারিগরি প্রশিক্ষণ কেন্দ্র ঘুরে দেখেন প্রধান অতিথিসহ সকল অতিথিবৃন্দ।</p>
      <p>উল্লেখ্য, দেশ ও বিদেশে শ্রম বাজারের চাহিদা অনুযায়ী যথোপযুক্ত প্রশিক্ষণের মাধ্যমে দক্ষকর্মী তৈরি করে অভিবাসীদের উন্নয়ন, নিরাপত্তা ও অধিকার নিশ্চিত করতে আধুনিক কর্মোপযোগী প্রশিক্ষণের সুযোগ তৈরির উদ্দেশ্যে কয়িকা এবং বিএমইটি এর মধ্যে চুক্তি অনুযায়ী রাজশাহী টিটিসিকে আধুনিকায়ন করা হয়েছে। রাজশাহী টিটিসি এর আধুনিকায়নে ৮৮ কোটি টাকার মধ্যে ৬৭ কোটি টাকা দিয়েছে এবং বাংলাদেশ সরকার ব্যয় করেছে ২১ কোটি টাকা।#</p>
    </article>
  </body>
</html>