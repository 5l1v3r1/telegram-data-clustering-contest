<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204528-restavraciya-bessarabskogo-rinku-treba-shche-11-mln-grn-shchob-zavershiti-proekt-direktor-bessarabki"/>
    <meta property="og:site_name" content="Mind UA"/>
    <meta property="article:published_time" content="2019-11-15T18:41:00+00:00"/>
    <meta property="og:title" content="Реставрація Бессарабського ринку: треба ще 11 млн грн щоб завершити проєкт – директор «Бессарабки»"/>
    <meta property="og:description" content="Ця сума необхідна, щоб запустити проєкт у роботу, загалом же на реставрацію треба $10 млн"/>
  </head>
  <body>
    <article>
      <h1>Реставрація Бессарабського ринку: треба ще 11 млн грн щоб завершити проєкт – директор «Бессарабки»</h1>
      <h2>Ця сума необхідна, щоб запустити проєкт у роботу, загалом же на реставрацію треба $10 млн</h2>
      <address>
        <time datetime="2019-11-15T18:41:00+00:00">15 Nov 2019, 18:41</time>
      </address>
      <p>Частину ринку планують перетворити на фудкорт з можливістю проводити масові заходи: хочуть встановити сцену, боксерський ринг та навіть весільну арку. Про це розповів директор Бессарабського ринку Микола Ковальчук в <a href="https://hmarochos.kiev.ua/2019/11/15/shhe-11-miljoniv-potribno-lyshe-na-proyekt-yak-prosuvayetsya-restavratsiya-bessarabskogo-rynku/">інтерв’ю</a> сайту «Хмарочос». </p>
      <p>Рішення про реставрацію будівель Бессарабського ринку у Києві було прийняте ще у 2013 році, втім далі розробки проєкту справа не йде – не вистачає коштів, – заявляє Ковальчук.</p>
      <p>Директор Бессарабки каже, що власне роботи з реставрації почнуть не раніше, ніж за 2-3 роки, бо не вистачає фінансування.</p>
      <p>«Для того, щоб запустити одразу весь проєкт у роботу, потрібно ще 11 мільйонів гривень. Якщо місто виділить кошти, ми можемо це зробити. А поки розраховуємо лише на прибуток підприємства, тому робимо усе поетапно. Зараз, наприклад, в експертизі проєкт укріплення фундаменту», – каже Микола Ковальчук.</p>
      <p>Самі ж роботи з реставрації будівель адміністрація ринку оцінює в $10 млн. Найдорожче обійдеться заміна купола.<br/>Якщо у 2020 році Київрада виділить заплановані 2 млн грн, розробку проєкта мають завершити за два роки.<br/>Керівник ринку розповів, що цього року компанія очікує отримати 8 млн грн прибутку та частину цих коштів направить на розробку проєкту реконструкції, втім прогнозувати цифри на наступний рік складно.</p>
      <p>«Дохід ринку на 70% залежить від оренди приміщень, ціни на яку визначає Департамент комунальної власності та депутати КМР. Цього року вони не затвердили знижок, але зазвичай вони становлять 30-50%», – каже він.</p>
      <p>За розробленими на сьогоднішній день візуалізаціями  майбутнього ринку «Бессарабку» умовно пропонують розділити: частина (від вулиці Басейної) лишається власне ринком, а частина піде під фудкорт зі сценою, рингом та весільною аркою.</p>
      <p>«У нас і так є точки з їжею, але хотілося б зробити більш організований простір та забезпечити місце для проведення подій», – каже Ковальчук.</p>
      <p>Він наголошує, що це лише один з можливих варіантів реконструкції ринку. Роботи над офіційним ескізним планом розпочнуться лише наступного року.</p>
      <p>Разом з тим, саме на основі цих візуалізацій на Бессарабському ринку цього року вже оновили рибний павільйон. Місця у ньому здаватимуть в оренду через ProZorro.</p>
      <p>Як раніше <a href="https://mind.ua/news/20188200-na-besarabci-v-kievi-mozhna-kupuvati-ovochi-za-kriptovalyutu">повідомляв</a> Mind, на Бессарабському ринку в якості експерименту запустили систему оплати криптовалютою.utu</p>
      <related>
        <h4>Також читайте</h4>
        <a href="https://mind.ua/news/20204473-u-kievi-zabuduyut-47-ga-na-troeshchini-ta-nareshti-dobuduyut-kompleks-vojcehovskogo"/>
        <a href="https://mind.ua/news/20204410-na-inventarizaciyu-2-misyaci-kiyiv-vzyavsya-za-hrushchivki"/>
        <a href="https://mind.ua/news/20204229-azerbajdzhanski-developeri-investuyut-7-mln-u-budivnictvo-svogo-pershogo-zhk-v-ukrayini"/>
      </related>
    </article>
  </body>
</html>