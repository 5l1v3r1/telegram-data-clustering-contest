<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119352-rse-francuska-izasla-s-novim-principima-za-prosirenje-eu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-15T18:50:03+00:00"/>
    <meta property="og:title" content="RSE: Francuska izašla s novim principima za proširenje EU"/>
    <meta property="og:description" content="Francuska je članicama Evropske unije poslala neformalni dokument u kojem se traži &quot;obnovljeni pristup&quot; u procesu proširenja prema zemljama Zapadnog Balkana, saznaje Radio Slobodna Evropa (RSE).Od Evropske komisije (EK) Francuska traži da do januara 2020. godine objavi novu metodologiju u pristupnom procesu koja bi bila primenjivana prilikom otvaranja pristupnih pregovora s kandidatima za članstvo u Uniji.RSE je imao uvid u takozvani &quot;non-pejper&quot; dokument u kojem se navodi da su &quot;prespore&quot; duboke političke, ekonomske i socijalne transformacije, potrebne za buduće pristupanje Evropskoj uniji, i da su nedovoljne konkretne koristi za gradjane u zemljama kandidatima za članstvo.&quot;Jednom kada se pregovori otvore, proces integracije se više ne bi zasnivao na otvaranju velikog broja tematskih poglavlja, već na nekoliko uzastopnih faza, koje bi formirale koherentne blokove politika i šemu koju je EU uspostavila, uzimajući u obzir specifične karakteristike svakog kandidata, gde je to prikladno&quot;, stoji u dokumentu.Vladavina…"/>
  </head>
  <body>
    <article>
      <h1>RSE: Francuska izašla s novim principima za proširenje EU</h1>
      <address>
        <time datetime="2019-11-15T18:50:03+00:00">15 Nov 2019, 18:50</time>
      </address>
      <p><b>Francuska je članicama Evropske unije poslala neformalni dokument u kojem se traži "obnovljeni pristup" u procesu proširenja prema zemljama Zapadnog Balkana, saznaje Radio Slobodna Evropa (RSE).</b><br/><br/>Od Evropske komisije (EK) Francuska traži da do januara 2020. godine objavi novu metodologiju u pristupnom procesu koja bi bila primenjivana prilikom otvaranja pristupnih pregovora s kandidatima za članstvo u Uniji.<br/><br/>RSE je imao uvid u takozvani "non-pejper" dokument u kojem se navodi da su "prespore" duboke političke, ekonomske i socijalne transformacije, potrebne za buduće pristupanje Evropskoj uniji, i da su nedovoljne konkretne koristi za gradjane u zemljama kandidatima za članstvo.<br/><br/>"Jednom kada se pregovori otvore, proces integracije se više ne bi zasnivao na otvaranju velikog broja tematskih poglavlja, već na nekoliko uzastopnih faza, koje bi formirale koherentne blokove politika i šemu koju je EU uspostavila, uzimajući u obzir specifične karakteristike svakog kandidata, gde je to prikladno", stoji u dokumentu.<br/><br/>Vladavina prava i osnovna prava ostali bi, prema francuskom predlogu, integralni zahtev od trenutka otvaranja pregovora i bili bi takvi u svim oblastima tokom procesa.<br/><br/>Predvidja se da bi prelazak iz jedne faze u drugu bio detaljno izložen, a uglavnom bi se zasnivao na "stalnom, nepovratnom napretku u oblasti vladavine prava".<br/><br/>Zemlje kandidati morali bi da prilagode institucionalne i administrativne sposobnosti potrebi efikasnog učešća u različitim politikama. O konačnom pristupanju bilo bi odlučeno na osnovu ispunjavanja opipljivih ciljeva ekonomske i socijalne konvergencije.<br/><br/>U dokumentu stoji da bi "krajnji cilj bio puno i potpuno pristupanje" i da bi celokupan proces pridruživanja trebalo da bude "postepeniji i podsticajniji".<br/><br/>Francuska predvidja i dodatnu finansijsku pomoć u pretpristupnom procesu za Zapadni Balkan što podrazumeva veće pretpristupne instrumente, ali i pristup strukturalnim fondovima koji su sada rezervisani samo za zemlje članice EU.<br/><br/>Ključni predlog Pariza tiče se usvajanja principa reverzibilnosti jer se smatra da bi to obezbedilo kredibilitet i podsticajnu prirodu procesa.<br/><br/>Pariz smatra da je taj princip potreban za rešavanje situacija u kojima država kandidat delimično ili uopšte ne ispunjava odredjene kriterijume, ili prestaje da ispunjava preuzete obaveze.<br/><br/>U tom slučaju, prema francuskom dokumentu, odgovor EU bio bi postepen i proporcionalan veličini i ozbiljnosti propusta, a kretao bi se od obustave finansijske pomoći pa do opšte suspenzije, u slučaju da su dovedene u pitanje osnovne vrednosti Evropske unije.<br/><br/>Pariz u dokumentu potvrdjuje "nedvosmislenu podršku" evropskoj perspektivi zemalja Zapadnog Balkana i navodi da ceo region pripada Evropi po istoriji, kulturi i geografiji.<br/><br/>"Bliže veze sa Evropskom unijom jedini su način da se ove države konsoliduju, zasnivajući se na vladavini zakona i otvorenim i pluralističkim društvima, baveći se svojim ekonomskim i socijalnim razvojem", stoji u francuskom dokumentu.<br/><br/>Takozvani "non-pejper" je neformalni dokument koji se uglavnom iznosi u zatvorenim pregovorima unutar institucija EU, naročito medju članicama i ima za cilj postizanje dogovora o nekom spornom političkom pitanju.<br/><br/>Francuska je više puta ukazivala na neophodnost promene pristupa u pregovorima o članstvu u Uniji i otvaranje novih pregovora uslovljavala promenom metodologije. To je bio i razlog zbog kojeg je Francuska na samitu Evropske unije u oktobru blokirala otvaranje pristupnih pregovora sa Severnom Makedonijom i Albanijom.</p>
    </article>
  </body>
</html>