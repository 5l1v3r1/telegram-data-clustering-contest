<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/byvaly-trumpuv-poradce-stone-byl-uznan-vinnym-hrozi-mu-20-let/1821601?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T18:54:00+00:00"/>
    <meta property="og:title" content="Bývalý Trumpův poradce Stone byl uznán vinným, hrozí mu 20 let"/>
    <meta property="og:description" content="Washington - Americká porota dnes uznala bývalého poradce Donalda Trumpa Rogera Stonea vinným ze sedmi trestných činů včetně maření vyšetřování, ovlivňování svědka a lhaní Kongresu. Stone podle prokuratury lhal o snaze Trumpovy volební kampaně získat e-maily, které byly ukradeny ze serverů Demokratické strany s cílem poškodit protikandidátku Hillary Clintonovou."/>
  </head>
  <body>
    <article>
      <h1>Bývalý Trumpův poradce Stone byl uznán vinným, hrozí mu 20 let</h1>
      <address><time datetime="2019-11-15T18:54:00+00:00">15 Nov 2019, 18:54</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americká porota dnes uznala bývalého poradce Donalda Trumpa Rogera Stonea vinným ze sedmi trestných činů včetně maření vyšetřování, ovlivňování svědka a lhaní Kongresu. Stone podle prokuratury lhal o snaze Trumpovy volební kampaně získat e-maily, které byly ukradeny ze serverů Demokratické strany s cílem poškodit protikandidátku Hillary Clintonovou.</p>
      <p>Obvinění, kterým Stone čelil, vzešla z práce zvláštního vyšetřovatele Roberta Muellera, který objasňoval vliv Ruska na americké prezidentské volby v roce 2016. Stone podle vyšetřovatelů předem věděl o zveřejnění e-mailů Demokratické strany na portálu WikiLeaks.</p>
      <p>Podle obžaloby rovněž vyhrožoval moderátorovi Randymu Credicoovi, aby ho přinutil podpořit údajně lživou výpověď o ukradené poště, kterou Stone v Kongresu učinil. "Připrav se na smrt!", "Jsi krysa a špicl!" psal Credicoovi.</p>
      <p>Sedmašedesátiletý politický manažer republikánů Stone, který sám sebe označuje za agenta provokatéra či sprostého šejdíře s nadáním pro veřejné drama, všechna obvinění odmítl. Podle agentury Reuters je ovšem verdikt americké poroty ranou nejen pro něj, ale poškozuje samotného Trumpa v době, kdy v Kongresu čelí snahám o podání ústavní žaloby.</p>
      <p>Trest soud Stoneovi vyměří až příští rok 6. února, hrozí mu 20 let vězení. Trump dnes na twitteru napsal, že porota ve Stoneově kauze "měřila dvojím metrem jako nikdy v dějinách". Vyjmenoval 11 svých odpůrců a kritiků včetně Clintonové, kteří by podle něj také měli jít do vězení.</p>
    </article>
  </body>
</html>