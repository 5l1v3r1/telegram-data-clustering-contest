<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_import-elektroenergiyi-z-rf-potribno-negajno-zupiniti-plachkov/938422"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T18:03:00+00:00"/>
    <meta property="og:title" content="Імпорт електроенергії з РФ потрібно негайно зупинити - Плачков"/>
    <meta property="og:description" content="Імпорт російської електроенергії, який розпочався з ініціативи голови комітету ВР з енергетики Андрія Геруса, необхідно терміново заборонити, щоб не втратити значну частину вітчизняної генерації. Про це написав голова Всеукраїнської енергетичної асамблеї, колишній міністр палива та енергетики ..."/>
  </head>
  <body>
    <article>
      <h1>Імпорт електроенергії з РФ потрібно негайно зупинити - Плачков</h1>
      <address><time datetime="2019-11-15T18:03:00+00:00">15 Nov 2019, 18:03</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938422_w_300.jpg?v=0"/>
        <figcaption>Фото: УНІАН</figcaption>
      </figure>
      <p>Імпорт російської електроенергії, який розпочався з ініціативи голови комітету ВР з енергетики Андрія Геруса, необхідно терміново заборонити, щоб не втратити значну частину вітчизняної генерації. Про це написав голова Всеукраїнської енергетичної асамблеї, колишній міністр палива та енергетики Іван Плачков в своїй колонці.</p>
      <p>"Потрібна негайна заборона імпорту електроенергії з Росії та Білорусі. Слід розуміти, що надлишків власної електроенергії у Білорусі нема, вона транзитує до нас російську. Інакше Україна може втратити значну частину національної енергетичної генерації", - написав Плачков, повідомляє "<a href="https://www.rbc.ua/ukr/news/import-elektroenergii-rf-nuzhno-nemedlenno-1573828635.html">РБК-Україна</a>".</p>
      <p>Він вважає, що, перш за все, необхідно заборонити імпорт російської електроенергії на законодавчому рівні, ухваливши відповідні законопроекти. Проте, зважаючи, що імпорт струму з РФ та Білорусі загрожує національній безпеці України, потрібно також розглянути це питання на засіданні РНБО і затвердити план заходів для стабілізації ситуації в енергосекторі, підкреслив експерт.</p>
      <p>На думку Плачкова, такий план має містити наступні заходи:</p>
      <p>1. Проведення регулятором аудиту економічної обґрунтованості визначення тарифів на новому ринку електроенергії, своєчасної підготовки та затвердження нормативних актів на виконання закону "Про ринок електричної енергії".</p>
      <p>2. Проведення регулятором, Міненергетики та урядом аудиту запроваджених новим ринком електроенергії структур, які брали участь в реалізації схеми імпорту електроенергії з Росії та Білорусі, зокрема ДП "Оператор ринку", "Оператор системи передачі", "Гарантований покупець", інших учасників ринку.</p>
      <p>3. Термінове порушення Антимонопольним комітетом справи за ознаками недобросовісної конкуренції з боку імпортерів, застосування демпінгових цін та відвертої дискримінації на ринку електричної енергії.</p>
      <p>Окрім того, Плачков вважає, що для негайної зупинки імпорту можна не чекати ухвалення відповідного закону Верховною радою, таке рішення здатна прийняти НЕК "Укренерго".</p>
      <p>"Для цього не потрібен закон. Це може зробити НЕК "Укренерго" шляхом припинення проведення аукціонів з продажу перетину на східному кордоні за ознакою загрози надійності ОЕС", - зазначив Плачков.</p>
      <p>Нагадаємо, з 1 жовтня завдяки "поправці Геруса" почалася поставка електроенергії з Росії в режимі імпорту. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу.</p>
      <p>Раніше президент Асоціації енергетики України Олександр Трохимець повідомив, що імпортери російської електроенергії демпінгують на українському ринку, а обсяг російської електроенергії, що постачається на сегмент ринку двосторонніх договорів, вже перевищує 15%.</p>
    </article>
  </body>
</html>