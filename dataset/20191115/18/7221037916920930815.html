<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/faruk-bildirici-hurriyet-gazetesi-bir-ceset-haline-geldi/926998"/>
    <meta property="og:site_name" content="medya faresi"/>
    <meta property="article:published_time" content="2019-11-15T18:02:00+00:00"/>
    <meta property="og:title" content="Faruk Bildirici: Hürriyet gazetesi bir ceset haline geldi"/>
    <meta property="og:description" content="Hürriyet'in son ombudsmanı Faruk Bildirici, “Gizli saklı bir şey yok. Hürriyet'i siyasi iktidar teslim aldı, gazeteciliğe tahammül edemiyorlar.” diyor."/>
  </head>
  <body>
    <article>
      <h1>Faruk Bildirici: Hürriyet gazetesi bir ceset haline geldi</h1>
      <h2>Hürriyet'in son ombudsmanı Faruk Bildirici, “Gizli saklı bir şey yok. Hürriyet'i siyasi iktidar teslim aldı, gazeteciliğe tahammül edemiyorlar.” diyor.</h2>
      <address>
        <time datetime="2019-11-15T18:02:00+00:00">15 Nov 2019, 18:02</time>
      </address>
      <p>Hürriyet gazetesinden çıkarılanlar arasında yer alan gazeteci Banu Tuna, gazetenin Demirören grubuna satılmasından sonra gazetecilerin enerji politikaları ve ekonomi ile ilgili haberlerde "dikkatli olmak zorunda bırakıldıklarını" belirterek "Onur Yürüyüşü'nün yasaklanmasından sonra LGBTİ haklarıyla ilgili sansüre kadar gelmişti iş" dedi.</p>
      <p>Kısa Dalga Podcast'ten Nazan Özcan'ın hazırladığı haber dosyasına göre, Hürriyet, Ekim sonunda 45 gazeteciyi "evlerine tebligat göndererek" işten çıkardı ve basın tarihinde bir ilke de imza atmış oldu.</p>
      <p>Türkiye basınının Amiral Gemisi, Demirörenlere geçtikten sonra işinden edilen Hürriyet'in son ombudsmanı Faruk Bildirici, "Gizli saklı bir şey yok. Hürriyet'i siyasi iktidar teslim aldı, gazeteciliğe tahammül edemiyorlar. Sendikalaşmaya ve eskiye temsil edenlere dayanamıyorlar" deyip şunları ekliyor:</p>
      <p>"Gazete bir ceset haline geldi artık. Bir Hürriyet cesediyle karşı karşıyayız. Ahmet Hakan döneminde Hürriyet, gazetecilikten uzaklaşma konusundan yeni adımlar atacak belli ki."</p>
      <p>Sansür arttı</p>
      <p>45 kişinin birden işten çıkarılmasının gerekçesi Demirörenler tarafından henüz açıklanmasa da, işten atılanlardan Hürriyet Seyahat Eki yayın yönetmenliğini yapan Banu Tuna ve ekonomi editörü Şebnem Turhan, gerçek sebebin sendikalaşma çalışmaları olduğunu söyledi.</p>
      <p>Aynı zamanda Türkiye Gazeteciler Sendikası İstanbul Şube Başkanı da olan Tuna, "Bizim bildiğimiz küçülme yok, çok bariz ki, sendikalıları temizleme operasyonu" derken, Turhan "45 kişiyiz, iki kişi hariç tek ortak noktamız, sendikalı olmamız" dedi.</p>
      <p>Öte yandan Banu Tuna, gazete içinde sansürün son zamanlarda yükseldiğini şöyle anlattı:</p>
      <p>"Satıştan sonra birkaç ay özgürlük ortamı vardı. İçerikle ilgilenemediler. Ama sonrasında elbette enerji politikaları hakkında ya da ekonomik gidişatla ilgili dikkatli olmak zorunda bırakıldı insanlar.</p>
      <p>Mesela LGBTİ hakları, hak haberciliğinde özgürlük alanlarıydı. Ama bu da hükümetin aldığı konuma göre genişleyip daralıyordu. Onur Yürüyüşü'nün yasaklanmasından sonra LGBTİ haklarıyla ilgili sansüre kadar gelmişti iş."</p>
      <p>Amiral nasıl battı?</p>
      <p>Detayları, "Hürriyet: Amiral nasıl battı?" başlıklı Kısa Dalga podcastinde dinleyebilirsiniz.</p>
      <p>Hürriyet'teki işten çıkarmalar ekseninde iktidar basını olma sürecini ele alan podcastte işten çıkarılan gazeteciler Banu Tuna, Şebnem Turhan, gazetenin eski ombudsmanı ve eski RTÜK üyesi Faruk Bildirici, gazeteci Ertuğrul Mavioğlu, RSF Türkiye Temsilcisi Erol Önderoğlu ve iletişim bilimci Prof. Dr. Çiler Dursun'un değerlendirmeleri yer alıyor.</p>
    </article>
  </body>
</html>