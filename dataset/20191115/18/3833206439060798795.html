<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kmetut-Zdravko-Dimitrov-posreshtna-purvata-oficialna-delegaciya-ot-vstupvaneto-si-v-dluzhnost-914172"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T18:37:00+00:00"/>
    <meta property="og:title" content="Кметът Здравко Димитров посрещна първата официална делегация от встъпването си в длъжност"/>
    <meta property="og:description" content="&quot;Щастлив съм, че встъпвайки в новата си длъжност като Кмет на Пловдив, още в първите дни на мандата ..."/>
  </head>
  <body>
    <article>
      <h1>Кметът Здравко Димитров посрещна първата официална делегация от встъпването си в длъжност</h1>
      <address>
        <time datetime="2019-11-15T18:37:00+00:00">15 Nov 2019, 18:37</time>
      </address>
      <p>"Щастлив съм, че встъпвайки в новата си длъжност като Кмет на Пловдив, още в първите дни на мандата ми, имам високата чест и удоволствие да посрещна точно гости от побратимения град Окаяма. Приемам това като добър знак и като символ на нашето дългогодишно приятелство. С тези думи кметът <a href="https://www.plovdiv24.bg/novini/persons/335.html">Здравко Димитров</a> се обърна към Масао Омори, кмет на побратимения на Пловдив японски град.</p>
      <p>Високопоставена делегация от 34 човека е на официално посещение в Пловдив по покана на кмета на общината. Част от участниците са японски артисти, които на 16 ноември, събота от 18.30 часа в Дом на културата "Борис Христов“ ще зарадват пловдивската общественост с безплатен концерт - спектакъл "Духът на Окаяма“, който включва изпълнения на традиционни музикални инструменти.</p>
      <p>Пловдив и японският град Окаяма вече 47 години поддържат приятелски взаимоотношения. Двата града работят по общи проекти, един от които е ежегодният обмен на ученици от езиковите гимназии и регулярно разменят делегации на високо ниво.</p>
      <p>"Пловдив е важен икономически, туристически, културен, образователен и транспортен център в Република България. Той е съхранил в себе си изключително ценни паметници, сред които Римския стадион, Античния театър, Одеона, великолепните цветни мозайки на Раннохристиянската и Епископската базилики, Акведукта, крепостните стени, прекрасните възрожденски къщи в Стария град“, подчерта в изказването си кметът <a href="https://www.plovdiv24.bg/novini/persons/335.html">Здравко Димитров</a>.</p>
      <p>Кметът на Окаяма Масао Омори приветства с думите: "47 години продължава нашето приятелство. Това се дължи на ентусиазма на нашите предшественици“ и благодари за поканата за участие в откриването на Европейска столица на културата през януари , в която се включиха група артисти.</p>
      <p>Председателят на Общинския съвет инж. <a href="https://www.plovdiv24.bg/novini/persons/3464.html">Александър Държиков</a> благодари за топлото посрещане през 2014г., когато беше част от официалната делегацията от Пловдив в Окаяма.</p>
      <p>"Днес, градът ни се развива успешно като водеща дестинация за култура и културен туризъм“, допълни кметът <a href="https://www.plovdiv24.bg/novini/persons/335.html">Здравко Димитров</a> и подчерта огромното значение на проекта Европейска столица на културата 2019 за бъдещето на града. "Вратите на нашия град са широко отворени за приятели, за хора, които искат да се потопят в историята на най-стария жив град в Европа; за хора, които искат да посетят събитие от богатия му културен календар; за хора, които искат да се срещнат с един съвременен, модерен и артистичен град.“</p>
      <p>"Като Областен управител на област Пловдив – вече два мандата, познавам добре историята на тези приятелски взаимоотношения и се радвам, че имам възможността да работя за тяхното продължение и развитие“, заключи кметът <a href="https://www.plovdiv24.bg/novini/persons/335.html">Здравко Димитров</a>.</p>
      <p>Артистите отправиха към присъстващите специален музикален поздрав като свириха на традиционни японски инструменти – арфа, флейта и барабани.</p>
      <p>В протоколната книга на Община Пловдив кметът на Окаяма Масао Омори написа: "Пловдив е исторически град. Той е прекрасен."</p>
      <p>След протоколната размяна на подаръци, участниците в срещата, сред които и секретарят на Община Пловдив Ангелина Топчиева и заместник-кметът  Стефан Стоянов, си направиха обща снимка за спомен.</p>
    </article>
  </body>
</html>