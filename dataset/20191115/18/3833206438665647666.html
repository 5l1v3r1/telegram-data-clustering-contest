<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Obshtina-Plovdiv-prizovava-grazhdanite-da-se-vuzpolzvat-ot-kampaniya-za-razdelno-subirane-na-stari-gumi-914160"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T18:02:00+00:00"/>
    <meta property="og:title" content="Община Пловдив призовава гражданите да се възползват от кампания за разделно събиране на стари гуми"/>
    <meta property="og:description" content="Община Пловдив за поредна година взема участие в Европейската седмица за намаляване на отпадъците, к..."/>
  </head>
  <body>
    <article>
      <h1>Община Пловдив призовава гражданите да се възползват от кампания за разделно събиране на стари гуми</h1>
      <address>
        <time datetime="2019-11-15T18:02:00+00:00">15 Nov 2019, 18:02</time>
      </address>
      <p>Община Пловдив за поредна година взема участие в Европейската седмица за намаляване на отпадъците, като в периода 18 - 22 ноември 2019 г. организира кампания за разделно събиране на отпадъци от излезли от употреба гуми (ИУГ), негодни за употреба батерии и акумулатори (НУБА) и отработени масла (ОМ). Гражданите могат безвъзмездно да предават тези отпадъци на адрес: гр. Пловдив, Район "Северен", ул. "Георги Бенев" №4, площадка на "Универсметал" ООД от 09:00 до 17:00 ч.</p>
      <p>Освен по време на кампанията тези и други опасни отпадъци от домакинствата могат да бъдат предавани на площадката за безвъзмездно предаване на разделно събрани отпадъци от домакинствата, която се намира в базата на ОП "Чистота“ на адрес: Район "Южен“, ул. "Даме Груев“ № 64А, всеки ден от 8:30 до 17:00.</p>
      <p>Във връзка с изискванията за сезонна смяна на гумите, напомняме, че лицата, които пускат на пазара такъв продукт, са длъжни да осигурят възможност за приемане на излезли от употреба гуми (ИУГ) в местата на продажбата и на смяната им без крайните потребители да дължат заплащане. Това означава, че гражданите имат възможността при закупуване на нови гуми или при сезонната им смяна напълно безплатно да оставят старите при съответния търговец или сервиз.</p>
      <p>Забранено е депонирането на цели и нарязани ИУГ, както и изоставянето, нерегламентираното изхвърляне или друга форма на неконтролирано обезвреждане. Гражданите, които изхвърлят старите автомобилни гуми на непозволени места, също следва да бъдат санкционирани, като глобата е от 300 до 1000 лв., а за нерегламентирано изгаряне или друга форма на нерегламентирано третиране – от 2000 до 5000 лв.  При повторно нарушение санкцията е в двоен размер.</p>
      <p>В случай на злонамерено запалване на ИУГ може да подавате сигнали на тел. 6111 – Пловдивски Общински инспекторат или в Районните полицейски управления.</p>
      <p>Община Пловдив призовава гражданите да се възползват от предоставената им възможност.</p>
    </article>
  </body>
</html>