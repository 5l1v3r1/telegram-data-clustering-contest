<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/684558/sygklonizei-stis-protes-tou-diloseis-meta-to-trochaio-o-angelos-a"/>
    <meta property="og:site_name" content="enikos.gr"/>
    <meta property="article:published_time" content="2019-11-15T18:46:00+00:00"/>
    <meta property="og:title" content="Συγκλονίζει στις πρώτες του δηλώσεις μετά το τροχαίο ο Άγγελος Αναστασιάδης"/>
    <meta property="og:description" content="Ο Έλληνας τεχνικός, ο οποίος γλίτωσε από σοβαρό ατύχημα με το αυτοκίνητό του χθες το πρωί, μίλησε σε ραδιοφωνικό σταθμό της Θεσσαλονίκης..."/>
  </head>
  <body>
    <article>
      <h1>Συγκλονίζει στις πρώτες του δηλώσεις μετά το τροχαίο ο Άγγελος Αναστασιάδης</h1>
      <address>
        <time datetime="2019-11-15T18:46:00+00:00">15 Nov 2019, 18:46</time>
      </address>
      <p>Αποκαλυπτικός ήταν ο Άγγελος Αναστασιάδης στην πρώτη του δημόσια τοποθέτηση μετά την αποπομπή του από την τεχνική ηγεσία της Εθνικής.</p>
      <p>Ο Έλληνας τεχνικός, <a href="http://www.enikos.gr/sports/684377/sokarei-i-eikona-tou-aftokinitou-tou-angelou-anastasiadi-meta-to-">ο οποίος γλίτωσε από σοβαρό ατύχημα με το αυτοκίνητό του χθες το πρωί</a>, μίλησε σε ραδιοφωνικό σταθμό της Θεσσαλονίκης για την κατάστασή του ξεκαθαρίζοντας πως εκείνος και ο συνεργάτης του Απόστολος Τερζής χαίρουν υγείας και στη συνέχεια ανέλυσε το... χρονικό της απόλυσής του και περιέγραψε το τοξικό κλίμα που επικρατούσε μετά το ματς με την Αρμενία.</p>
      <p>Συγκεκριμένα, ο Άγγελος Αναστασιάδης αποκάλυψε ότι εκείνος μαζί με τον Στέλιο Γιαννακόπουλο και τον Άγγελο Μπασινά αγνοήθηκαν παντελώς από την ομοσπονδία τον επόμενο μήνα μετά την ήττα από την Αρμενία και δήλωσε ότι σκέφτεται σοβαρά το ενδεχόμενο να καταφύγει σε προσφυγή για να λάβουν οι συνεργάτες του τα χρήματα που δικαιούνται.</p>
      <p>Παράλληλα μίλησε για το επεισόδιο με τον Σωκράτη Παπασταθόπουλο και τον Κώστα Μανωλά, αναφέροντας ότι δεν επρόκειτο για θέμα επί προσωπικού αλλά παραδέχθηκε ότι υπήρξε δεδομένο πρόβλημα στα αποδυτήρια.</p>
      <p>Όσον αφορά την τωρινή Εθνική, ευχήθηκε καλή επιτυχία στους παίκτες αλλά πέταξε σπόντα για το πρότζεκτ του Τζον Φαν Σιπ, τονίζοντας την πρόθεση ανανέωσης των προσώπων στην Εθνική και κατά το διάστημα της δικής του παρουσίας στον πάγκο.</p>
      <p>
        <u>Αναλυτικά όσα δήλωσε στον Metropolis 95.5 ο πρώην ομοσπονδιακός τεχνικός:</u>
      </p>
      <p>
        <b>Για την υγεία του μετά το ατύχημα:</b>
      </p>
      <p>«<i>Δόξα τω θεώ είμαστε καλά. Τι να πω τώρα. Με τα λόγια δεν μπορείς να εκφράσεις τι έγινε. Το αυτοκίνητο καταστράφηκε πλήρως. Και ήταν και 4Χ4, φανταστείτε. Είχαμε την Παναγιά μαζί μας. Εγώ τρέχω γενικά, αλλά χθες παραδόξως δεν έτρεχα. Ήταν μια πρασινάδα εκεί στις στροφές, χτύπησα στο πρώτο δέντρο και μας πήρε στην αγκαλιά της στην Παναγιά. Δεν θα μας έψαχνε κανείς να μας βρει αν παθαίναμε κάτι. Δεν πρόλαβα ούτε να φρενάρω. Είναι μεγάλο θαύμα</i>».</p>
      <p>
        <b>Για το αν βγήκαν μόνοι τους από το αμάξι:</b>
      </p>
      <p>«<i>Εγώ βγήκα πρώτος. Από την πλευρά του Απόστολου δεν μπορούσε να βγει άνθρωπος. Ευχαριστώ την Παναγιά από καρδιάς. Πέσαμε ανάποδα. Οι ρόδες ήταν πάνω κι εμείς από κάτω. Πολλοί δεν πιστεύουν αλλά θα το πω. Εγώ πήγαινα δύο δοχεία λάδι σε ένα μοναστήρι της Αρναίας. Είχαμε πρόβλημα στις στροφές με τον Απόστολο και τα κρατούσε με προσοχή. Κοντέψαμε να σκοτωθούμε και τα λάδια βγήκαν σώα και αβλαβή. Σε ευχαριστώ για τα λάδια, μου είπε η ηγουμένη. Δόξα τω θεώ</i>. Ο Απόστολος πόνεσε λίγο, πήγε προληπτικά στο νοσοκομείο γιατί έχει κάτι πόνους στον αυχένα».</p>
      <p>
        <b>Για τα μηνύματα στήριξης και την επικοινωνία με τον Ιβάν Σαββίδη:</b>
      </p>
      <p>«<i>Πρέπει να ευχαριστήσω όλο τον κόσμο για τα μηνύματα και τις κλήσεις, ήταν πάρα πολλά. Με πήρε ο μεγαλομέτοχος, ο Ιβάν Σαββίδης, να δει πώς είμαι, κλπ. Αυτό μας έχει μείνει από την πορεία μας. Έχουμε μια επικοινωνία. Με πήρε δώδεκα το βράδυ, ήταν και στη Ρωσία, πού με βρήκε άραγε...</i>».</p>
      <p>
        <b>Για το τι ακολούθησε από το ματς με την Αρμενία:</b>
      </p>
      <p>«<i>Δεν ξαναμίλησα από τότε. Περίμενα να μιλήσει ο χρόνος, γιατί φάγαμε μεγάλη ταλαιπωρία. Λυπήθηκα περισσότερο για τον Γιαννακόπουλο και τον Μπασινά, δύο παιδιά του 2004, την κατακραυγή και όσα αναληθή ακούστηκαν, γιατί δεν ήταν αλήθεια. Ήταν άσχημα πράγματα. Δεν παίρνω αυτό το ρίσκο, μου είπε ο πρόεδρος. Και χάσαμε αυτή τη μεγάλη ευκαιρία</i>».</p>
      <p>
        <b>Για το διαζύγιό του με την Εθνική και το ενδεχόμενο προσφυγής:</b>
      </p>
      <p>«<i>Μου στάλθηκε ένα εξώδικο. Αυτό που ήθελα ήταν να πληρωθούν ο Γιαννακόπουλος και ο Τερζής. Φεύγοντας εγώ δεν μπορούσαν να διεκδικήσουν τίποτα. Ήταν 10 χιλιάρικα όλα μαζί τα λεφτά στο συμβόλαιο. Σκέφτομαι να κάνω προσφυγή γιατί ήταν πολύ άδικο. Δεν μας απάντησαν και μας άφησαν στο πουθενά. Ούτε καλημέρα δεν μας έλεγαν. Ο Γραμμένος μου είπε θέλω την παραίτησή σου και τίποτα άλλο. Βέβαια γινόταν χαμός και στα ΜΜΕ, γιατί δεν βάζαμε τον έναν, γιατί είχαμε τον άλλον</i>».</p>
      <p>
        <b>Για την κριτική που δέχθηκε και την επαφή του με τον Βαγγέλη Γραμμένο:</b>
      </p>
      <p>«<i>Πολλή σκληρή η κριτική. Εγώ έστειλα καλή επιτυχία στα παιδιά για σήμερα. Εγώ χαίρομαι περισσότερο όταν κερδίζουν γιατί δικαιώνουν εμένα. Μου έστειλε ένα παιδί από την ομάδα μήνυμα μετά την Βοσνία. Μου είπε ότι εμείς γνωρίζουμε τι ήθελες να κάνεις στην Εθνική ομάδα, πόσο μας αγαπάς και πόσο θες να μας βοηθήσεις για να κερδίζουμε. Με φώναξε ο Γραμμένος μετά από ένα μήνα. Ο Μπασινάς πήγαινε σαν τεχνικός διευθυντής για ένα μήνα και τον αγνόησαν πλήρως, δεν του μιλούσε κανείς. Ήμασταν στο πουθενά. Δεν υπήρχε ούτε ναι, ούτε όχι, ούτε τίποτα.</i></p>
      <p>
        <i>Με φώναξε ο πρόεδρος και μου λέει πρέπει να παραιτηθείς γιατί δεν σε θέλουν οι παίκτες. Ποιοι είναι αυτοί του λέω. Εγώ δεν καταφέρθηκα εναντίον κανενός. Το μόνο που είπα ήταν για τον Παπασταθόπουλο ότι όποιος δεν πιστεύει να μην βρίσκεται εδώ. Εγώ λέω ότι η ομάδα θα πάει στα τελικά. Του είπα δώσε μου την ευκαιρία να πάω στην Φινλανδία σ' έναν μήνα και μετά θα παραιτηθώ για να διευκολυνθεί και η ομοσπονδία. Αν χάσουμε θα γυρνούσα με τα πόδια. Και τώρα αυτός ο προπονητής κάνει ανανέωση, λες και δεν κάναμε εμείς.</i>
      </p>
      <p><i>Ο κόσμος μου λέει ότι δικαιώθηκα πάλι και δεν με άφησαν να το κάνω. Εγώ λέω ότι έτσι ήθελε ο Θεός να γίνει. Εμείς δεν βρίζουμε, δεν καταφέρομαι κατά κανενός, θέλω να πάνε πολύ καλά τα παιδιά</i>».</p>
      <p>
        <b>Για το αν υπήρχε πρόβλημα στα αποδυτήρια:</b>
      </p>
      <p>«<i>Το πρόβλημα ήταν δεδομένο. Έπρεπε να πάρουμε δύσκολες αποφάσεις. Και το 2004, πριν από την Φινλανδία θυμάμαι ένα παιχνίδι με τον Ρεχάγκελ. Έδιωξε πέντε παίκτες πρωτοκλασάτους που έπαιζαν σε τοπ ομάδες. Αλλά ο Γκαγκάτσης του είπε προχώρα. Δεν είχα πρόθεση να σκοτώσω κανέναν. Εγώ είπα ότι ήθελα να πάμε την ομάδα στα τελικά. Εκείνοι είχαν θεωρήσει ότι επειδή χάσαμε από την Αρμενία ήταν όλα τελειωμένα. Μάλλον δεν ήθελαν να πάμε στα τελικά. Ή μάλλον δεν προσπάθησαν να πάμε στα τελικά.</i></p>
      <p>
        <i>Πιστεύω ότι υπάρχει ποιότητα και είμαστε καλύτεροι από την Αρμενία. Το θέμα είναι να υπάρχει η αγάπη και η πίστη σε όλες τις εθνικές ομάδες. Το θέμα είναι ότι αυτός που θα πάρει τις αποφάσεις ή θα πεθάνει μόνος του ή θα τον στηρίξουν όλοι οι γύρω του και θα πάρει τα εύσημα.</i>
      </p>
      <p>
        <i>Ήταν μια κατάσταση που έπρεπε να αλλάξει. Τίποτα το σοβαρό, ήταν υπόθεση μιας ώρας. Τελείωσε το πρωτάθλημα στις 5 του Μάη και έπαιζαν στις 8 Ιουνίου. Τους φέρναμε από τα μπάνια, τους κάναμε προετοιμασία. Ήταν πολύ δύσκολο να πω έλα εσύ και να ξεφτιλίσω ανθρώπους και οικογένειες. Δεν μπορούσα να το κάνω. Τίποτα στην προκειμένη περίπτωση. Ήταν όλοι σε διακοπές.</i>
      </p>
      <p><i>Το συζητήσαμε όλοι μαζί, είχαμε την δυνατότητα, αφού είχαμε το σύνολο των διεθνών μαζί μας, είχαμε τους πολλούς μαζί μας</i>».</p>
      <p>
        <b>Για τα λάθη που έκανε εκείνος:</b>
      </p>
      <p>«<i>Έγιναν λάθη σίγουρα. Αλλά είσαι εκεί για να τα διορθώσεις. Τον Αναστασιάδη να τον διώξουν με το πρώτο λάθος. Δεν του δίνεις ένα μήνα ακόμα και πας να πάρεις έναν προπονητή και του λες περίμενε εδώ και του δίνεις τρία χρόνια. Πρέπει να το δει ο κόσμος αυτό. </i><i>Έχουμε να κάνουμε με μια κοινωνία που σκοτώνει ή επευφημεί. Τώρα επευφημούν όλοι και μακάρι να το κάνουν και σήμερα. Είμαι ο πρώτος που θα πει συγχαρητήρια. Τα παιδιά το γνωρίζουν.</i></p>
      <p>
        <i>Πήγα και είδα τα δύο παιδιά που τα κάλεσε ο άλλος. Μίλησα και με τον Βρουσάι της Βίλεμ. Εγώ τα είδα τα παιδιά, είχαμε στο πρόγραμμα να κάνουμε πράγματα που τώρα είναι μισά. Και μεις δουλέψαμε σε αυτήν την κατεύθυνση. Να μπορέσει να πάρει η Εθνική πράγματα στο μέλλον.</i>
      </p>
      <p><i>Δεν είναι θέμα ποιότητας, προς θεού. Ούτε κατά Σωκράτη ούτε κατά Μανωλά. Αυτοί είπαν ότι δεν με ήθελαν. Εγώ είπα ότι δεν έπρεπε να είναι εδώ όποιος δεν το πίστευε. Το είπα για όλους. Κανείς δεν μπορεί να μου προσάψει κάτι τέτοιο</i>».</p>
      <p>
        <b>Για το αν υπάρχει πίεση των μάνατζερ στις κλήσεις:</b>
      </p>
      <p>«<i>Τις κλήσεις τις κάνουν οι προπονητές, δεν το γνωρίζω αυτό. Πρέπει να βασιστείς σε έναν κορμό μέχρι να μάθεις τι γίνεται. Στον ΠΑΟΚ πχ δεν μπορώ να διώξω των Βιεϊρίνια και να βάλω τον Πετρωτό. Δεν μπορείς να πάρεις τσεκούρι και να κόβεις κεφάλια στα αποδυτήρια. Εγώ είπα ότι όποιος θέλει να πάει με το σκεπτικό μου. Ο άλλος το κάνει έτσι, ο άλλος αλλιώς, λέει καμία κουβέντα, εγώ αποφασίζω</i>»..</p>
      <p><b>Για το αν προσπάθησε να καθαρίσει την Εθνική όπως καθάρισε τον ΠΑΟΚ</b>: «Κάποιος πρέπει να θυσιαστεί για να υπάρχει λευτεριά, δεν έχει σημασία τι έκανα εγώ αλλά η συνέχεια. Μακάρι ο δρόμος της Εθνικής ομάδας να έχει τον δρόμο του ΠΑΟΚ. Ολοι έλεγαν πως είμαι άνθρωπος του Σαββίδη και με έστειλε στην Εθνική. Έ<i>λεγαν ότι ο Αναστασιάδης είναι βαλτός του ΠΑΟΚ. Δεν έκρυψα ποτέ ότι είμαι ΠΑΟΚτζής. Υπάρχει οπαδοποίηση στην Ελλάδα. Δεν είναι εύκολο ένας Έλληνας να δουλέψει σε τέτοιες καταστάσεις</i>».</p>
      <related>
        <h4>σχετικά άρθρα</h4>
        <a href="http://www.enikos.gr/sports/684377/sokarei-i-eikona-tou-aftokinitou-tou-angelou-anastasiadi-meta-to-%0A%20%20%20%20%0A"/>
        <a href="http://www.enikos.gr/sports/684347/sovaro-trochaio-gia-ton-angelo-anastasiadi%0A%20%20%20%20%0A"/>
        <a href="http://www.enikos.gr/sports/682507/ragisan-kardies-stin-kideia-tou-21chronou-polista-adamantiou-mant%0A%20%20%20%20%0A"/>
        <a href="http://www.enikos.gr/sports/682256/sygklonizei-i-mitera-tou-21chronou-polista-to-paidi-mou-efyge-adi%0A%20%20%20%20%0A"/>
        <a href="http://www.enikos.gr/sports/681998/sokaroun-oi-teleftaies-stigmes-tou-21chronou-polista-pos-egine-to%0A%20%20%20%20%0A"/>
        <a href="http://www.enikos.gr/sports/680250/sovaro-trochaio-gia-paikti-tou-astera-tripolis-photo%0A%20%20%20%20%0A"/>
        <a href="http://www.enikos.gr/sports/678560/sovaro-trochaio-gia-ton-agouero-photo%0A%20%20%20%20%0A"/>
        <a href="http://www.enikos.gr/sports/684528/live-nadal-tsitsipas%0A%20%20%20%20%0A"/>
        <a href="http://www.enikos.gr/sports/684508/o-kostas-fragkolias-sto-game-time-tou-opap-o-parousiastis-milaei-%0A%20%20%20%20%0A"/>
      </related>
    </article>
  </body>
</html>