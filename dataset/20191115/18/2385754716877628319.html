<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597570/klimakonetai-i-krisi-stin-alvania-me-sygkrousi-proedrou-kai-prothypourgou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T18:13:00+00:00"/>
    <meta property="og:title" content="Κλιμακώνεται η κρίση στην Αλβανία με σύγκρουση Προέδρου και Πρωθυπουργού"/>
    <meta property="og:description" content="Με ανοιχτή σύγκρουση προέδρου της Δημοκρατίας και Πρωθυπουργού κλιμακώνεται η πολύμηνη πολιτική κρίση στην Αλβανία. Αφορμή για αντιπαράθεση μεταξύ των δυο..."/>
  </head>
  <body>
    <article>
      <h1>Κλιμακώνεται η κρίση στην Αλβανία με σύγκρουση Προέδρου και Πρωθυπουργού</h1>
      <address><time datetime="2019-11-15T18:13:00+00:00">15 Nov 2019, 18:13</time> by <a rel="author">SigmaLive</a></address>
      <p>Με ανοιχτή σύγκρουση προέδρου της Δημοκρατίας και Πρωθυπουργού κλιμακώνεται η πολύμηνη πολιτική κρίση στην Αλβανία. Αφορμή για αντιπαράθεση μεταξύ των δυο κορυφαίων θεσμών της χώρας, η ανασύσταση του Συνταγματικού Δικαστηρίου το οποίο έχει πάψει να λειτουργεί τα δυο τελευταία χρόνια  εξαιτίας του γεγονότος ότι τα οχτώ από τα εννιά μέλη του είχαν προβλήματα με την δικαιοσύνη.</p>
      <p>Οι δύο πλευρές αλληλοκατηγορούνται ότι παραβιάζουν την διαδικασία που προβλέπει το Σύνταγμα για την αντικατάσταση των μελών του Συνταγματικού Δικαστηρίου, ώστε αυτό να επαναλειτουργήσει.</p>
      <p>Με βάση τα προβλεπόμενα από το Σύνταγμα, ο πρόεδρος Ιλίρ Μέτα όρισε πριν δύο μέρες ένα μέλος δικής του επιλογής, όμως για την ίδια θέση η Βουλή, που ελέγχεται από την κυβέρνηση, ενέκρινε άλλη υποψηφιότητα, την οποία ο Μέτα την χαρακτήρισε παράνομη.</p>
      <p>Η άρνηση του Μέτα να ορκίσει την προτεινόμενη από την κυβέρνηση επιλογή, ήταν μια εξέλιξη που προκάλεσε την οργή του πρωθυπουργού Ράμα που συγκάλεσε σήμερα σε έκτακτη ολομελή σύνοδο το σώμα της Βουλής για να υιοθετήσει ψήφισμά της, με το οποίο καλεί τον Πρόεδρο της Δημοκρατίας να σεβαστεί το Σύνταγμα.</p>
      <p>Ο Πρόεδρος της Δημοκρατίας, σε δηλώσεις του, χρησιμοποίησε σκληρή γλώσσα κατά όλων εκείνων, που όπως είπε, δια της παραβίασης του Συντάγματος επιδιώκουν να ελέγξουν όλο το δικαστικό σύστημα στην χώρα. Άφησε, δε, ανοιχτά να εννοηθεί ότι θα απευθυνθεί ανοιχτά για το θέμα αυτό στους πολίτες αλλά και στον διεθνή παράγοντα ώστε να εμποδιστεί «η συμμορία σφετεριστών», όπως χαρακτηριστικά είπε, και να περιφρουρηθεί το δημοκρατικό πολίτευμα.</p>
      <p>Άμεση ήταν η αντίδραση του πρωθυπουργού Ράμα ο οποίος μιλώντας στην βουλή χρησιμοποίησε απαξιωτική γλώσσα κατά του προέδρου της Δημοκρατίας, σημειώνοντας ότι η αντιπαράθεση δεν εστιάζεται ανάμεσα στον ίδιο και τον Μέτα, αλλά «ανάμεσα στον Μέτα και την δικαιοσύνη, την Αλβανία, τον λαό και τον διεθνή παράγοντα».</p>
      <p>Επικαλούμενος, δε, την ανάγκη εφαρμογής της μεταρρύθμισης στην δικαιοσύνη για να απαλλαγεί το σύστημα από την διαφθορά και το οργανωμένο έγκλημα, πρόσθεσε ότι τα βήματα της κυβέρνησης προς την κατεύθυνση αυτή ταυτίζονται πλήρως με τις υποδείξεις των δυτικών συμμάχων. Ο Εντι Ράμα άφησε αιχμές για αντισυνταγματικές δραστηριότητες του προέδρου της Δημοκρατίας, καλώντας την κοινοβουλευτική επιτροπή που έχει συγκροτηθεί για να αποφανθεί γύρω από την αποπομπή του Ιλιρ Μέτα, να διερευνήσει προς την κατεύθυνση αυτή.</p>
      <p>Οι πολιτικοί παρατηρητές στην Αλβανία επισημαίνουν ότι η νέα διαμάχη αφορά τις προσπάθειες που καταβάλλονται από όλες τις πλευρές για τον έλεγχο του Συνταγματικού Δικαστηρίου, που αποτελεί στην ουσία τον ακρογωνιαίο λίθο στην κρατική δομή της χώρα. Στις αρμοδιότητες του Συνταγματικού Δικαστηρίου συμπεριλαμβάνονται προς εξέταση καυτές υποθέσεις όπως η συνταγματικότητα των αμφιλεγόμενων δημοτικών εκλογών τον προηγούμενο Ιούνιο, η συνταγματική εγκυρότητα της Βουλής μετά από την αποχώρηση της αντιπολίτευσης, ακόμα και η νομιμότητα της αποπομπής του ίδιου του προέδρου της Δημοκρατίας, διαδικασία την οποία, όπως είναι γνωστό, έχει ήδη δρομολογήσει στην Βουλή η κυβέρνηση.</p>
      <p>Πηγή: ΑΠΕ-ΜΠΕ</p>
    </article>
  </body>
</html>