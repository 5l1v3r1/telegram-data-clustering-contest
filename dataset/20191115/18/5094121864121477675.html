<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/zlodeji-ukradli-smetanovu-taktovku-schovali-ji-do-lahve-od-vina-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T18:31:00+00:00"/>
    <meta property="og:title" content="Vzácná taktovka Bedřicha Smetany: Kdo ukradl nedocenitelný artefakt?"/>
    <meta property="og:description" content="Jednou z největších atrakcí Muzea Bedřicha Smetany na Novotného lávce v Praze byla od jeho otevření v roce 1936 vzácná taktovka slavného skladatele. Vzácný předmět však 30. března 1986 zmizel. Případu krádeže se Pražský deník věnuje v seriálu o někdejším podsvětí metropole."/>
  </head>
  <body>
    <article>
      <h1>Vzácná taktovka Bedřicha Smetany: Kdo ukradl nedocenitelný artefakt?</h1>
      <address><time datetime="2019-11-15T18:31:00+00:00">15 Nov 2019, 18:31</time> by <a rel="author">Adam Snellgrove</a></address>
      <p>Když se mluví o krádeži umění, tak si většinou představíme tým profesionálních zlodějů, kteří mají propracovaný plán. Toto ale zcela určitě nebyl případ recidivistů, kteří měli na svědomí krádež Smetanovy taktovky.</p>
      <figure>
        <img src="https://g.denik.cz/63/23/1356185852-p201212220239601_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/kradez-prazskeho-jezulatka-mela-sexualni-podtext-20191108.html">Krádež Pražského Jezulátka. Měla sexuální podtext? Přečíst článek ›</a>
      </aside>
      <p>Dirigent a skladatel Bedřich Smetana dostal taktovku ze slonoviny a stříbra, ozdobenou dvěma tepanými hady s očima z českých granátů v roce 1859 ke svým 35. narozeninám ve švédském Göteborgu. Tam byl pozván, aby vedl Filharmonickou společnost, a v mezičase si též přivydělával jako učitel hudby. U místních se těšil veliké oblibě, a i proto od nich obdržel tak vzácný dar.</p>
      <p>Není proto divu, že když bylo v roce 1936 otevřeno na Novotného lávce Muzeum Bedřicha Smetany, byla taktovka jednou z největších atrakcí. 30. března 1986 se ale po Praze roznesla zpráva: taktovka byla ukradena!</p>
      <p>Ten den totiž muzeum navštívila trojice podnapilých recidivistů, kteří se dostali dovnitř, aniž by zaplatili za vstupenky. Zatímco ale Jana Holubce a Boleslava Kudrnu průvodce rychle vyhodil, Jiřímu Pázlerovi se podařilo v muzeu pozdržet a využil chvilky průvodcovy nepozornosti, aby si do tašky strčil drahocennou hůlku.</p>
      <figure>
        <img src="https://g.denik.cz/63/fe/kradezautakojenec4_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/policie-dopadla-zlodeje-ktery-ukradl-auto-i-s-pulrocnim-miminem-20191115.html">Policie dopadla zloděje, který ukradl auto i s půlročním miminem Přečíst článek ›</a>
      </aside>
      <p>Samotný Pázler byl ale později večer odvezen na záchytku a taktovky se zmocnila dvojice Holubec a Kudrna. Ti taktovku rozlomili vejpůl a odhodili ji v parku. Veřejná bezpečnost oba rychle dopadla a Boleslav Kudrna se ke všemu přiznal.</p>
      <h3>Pomohl i detektor kovů</h3>
      <p>Jan Holubec sice policistům vyzradil, kam taktovku odhodil, ale na místě našli strážníci pouze část ze slonoviny, zatímco stříbrná polovina nebyla k nalezení. K hledání využili dokonce i detektor kovů a nakonec drahocennou památku našli zahrabanou v zemi v láhvi od vína.</p>
      <p>Jan Holubec se očividně chtěl pro nedocenitelný artefakt vrátit a prodat jej na černém trhu. Místo toho byla taktovka mistrně zrestaurována a uložena zpět na své místo v Muzeu Bedřicha Smetany, kam ji chodí obdivovat milovníci hudby dodnes.</p>
      <figure>
        <img src="https://g.denik.cz/67/2c/jedovnice-socha-zlodej-02_denik-150-3x2.jpg"/>
      </figure>
      <aside>
        <a href="https://www.denik.cz/krimi/z-krize-zmizela-socha-krista-odhad-skody-je-sto-tisic-korun-20191105.html">Z kříže na Blanensku zmizela socha Krista. Odhad škody je sto tisíc korun Přečíst článek ›</a>
      </aside>
    </article>
  </body>
</html>