<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2574996/na-ternopilsini-zbiraut-kosti-dla-transportuvanna-til-zagiblih-u-polsi-dadka-i-pleminnika-video"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-15T18:07:00+00:00"/>
    <meta property="og:title" content="На Тернопільщині збирають кошти для транспортування тіл загиблих у Польщі дядька і племінника (ВІДЕО)"/>
    <meta property="og:description" content="Похорон повинен відбутися 17 листопада"/>
  </head>
  <body>
    <article>
      <h1>На Тернопільщині збирають кошти для транспортування тіл загиблих у Польщі дядька і племінника (ВІДЕО)</h1>
      <address><time datetime="2019-11-15T18:07:00+00:00">15 Nov 2019, 18:07</time> by <a rel="author">Олег Давибіда</a></address>
      <p>
        <i>Жителі села Серетець, що на Зборівщині, збирали кошти, аби привезти тіла односельчан Ігоря та Івана. Кілька днів тому дядька і племінника знайшли мертвими у Польщі. Ховатимуть чоловіків ймовірно у неділю 17 листопада.</i>
      </p>
      <p>Досі не можуть прийти до тями жителі села Серетець. Двоє їхніх односельчан поїхали до Польщі на заробітки, але додому живими вже не повернуться.</p>
      <p>"Хороші хлопці були. Це дядько і племінник. Поїхали, щоб заробити, але там щось сталось, то ми не знаємо нічого", - каже односельчанин загиблих Григорій Кушик.</p>
      <p>Тіла Ігоря та його дядька Івана кілька днів тому в Польщі в ангарі для зберігання фруктів та овочів без доступу кисню виявив місцевий фермер. Буквально через день хлопці мали повертатися додому. Прокуратура міста Рава Мазовецька, де сталося нещастя, розпочала розслідування щодо смерті українців. Поховати родичів хочуть на рідній землі. Небайдужі збирали гроші, щоб доставити тіла в Україну.</p>
      <p>"Збирали люди по селі кошти, і не тільки в нашому селі, збирали і з сусідніх сіл на те, щоб перевезти тіла", - розповідає Наталія Гула.</p>
      <p>Зазначимо, у загиблого Івана Кошина залишився 13-річний син. Дружина чоловіка працює у місцевій школі. Племінник Ігор був неодружений. У селі кажуть, тіла загиблих привезуть в найближчі дні. Похорон планують провести у неділю 17 листопада.</p>
      <p>Детальніше дивіться у відео "Т1".</p>
      <figure>
        <iframe src="https://www.youtube.com/embed/8k64RRACD30" width="560" height="315" data-service="Youtube" scrolling="no"/>
      </figure>
    </article>
  </body>
</html>