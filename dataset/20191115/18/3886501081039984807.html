<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119351-fajon-pozvala-vladajucu-koaliciju-da-pocne-sa-sprovodjenjem-zakljucaka?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-15T18:00:04+00:00"/>
    <meta property="og:title" content="Fajon pozvala vladajuću koaliciju da počne sa sprovodjenjem zaključaka"/>
    <meta property="og:description" content="Šef delegacije u Parlamentarnom Odboru za stabilizaciju i pridruživanje EU-Srbija Tanja Fajon izjavila je danas nakon sastanka vlasti i opozicije o izbornom proceru da su dobili &quot;nove predloge od svih aktera, ali sat otkucava&quot; i pozvala je vladajuću koaliciju da &quot;više ne gubi vreme na diskusiju i da počne sa sprovodjenjem&quot;, saopštila je danas Skupština Srbije.&quot;Da bi ovo bilo uspešno, pozivamo opoziciju da se vrati u parlament i uključi u dijalog kako bi im vladajuća koalicija odgovarala za ispunjavanje svojih obaveza&quot;, istakla je Fajon.Stalni izvestilac Evropskog parlamenta za Srbiju Vladimir Bilčik kazao je da je ostvaren ograničen napredak od prve runde medjusranačkog dijaloga, da vladajuća većina i opozicija &quot;moraju da preduzmu korak napred da se pomere od svojih početnik stavova&quot;.Bilčik je dodao da su imali priliku da čuju &quot;stvarne frustracije u vezi sa nedostatkom poverenja&quot; i kazao da će biti potrebno da se nešto &quot;značajno uradi da bi se izgradilo poverenje u ceo politički spektar i pokazalo gradjanima…"/>
  </head>
  <body>
    <article>
      <h1>Fajon pozvala vladajuću koaliciju da počne sa sprovodjenjem zaključaka</h1>
      <address>
        <time datetime="2019-11-15T18:00:04+00:00">15 Nov 2019, 18:00</time>
      </address>
      <slideshow>
        <figure>
          <img src="https://static.beta.rs/thumbs/Beta-ynp3n2vp23.556x371.jpg"/>
        </figure>
        <figure>
          <img src="https://static.beta.rs/thumbs/Beta-49kn7vmnh1.556x371.jpg"/>
        </figure>
        <figure>
          <img src="https://static.beta.rs/thumbs/Beta-4nit3my4gh.556x371.jpg"/>
        </figure>
        <figure>
          <img src="https://static.beta.rs/thumbs/Beta-5wrog9h9fw.556x371.jpg"/>
        </figure>
        <figure>
          <img src="https://static.beta.rs/thumbs/Beta-89kqi1wkwn.556x371.jpg"/>
        </figure>
        <figure>
          <img src="https://static.beta.rs/thumbs/Beta-8iqo53zd2b.556x371.jpg"/>
        </figure>
        <figure>
          <img src="https://static.beta.rs/thumbs/Beta-n04azc56y5.556x371.jpg"/>
        </figure>
      </slideshow>
      <p><b>Šef delegacije u Parlamentarnom Odboru za stabilizaciju i pridruživanje EU-Srbija Tanja Fajon izjavila je danas nakon sastanka vlasti i opozicije o izbornom proceru da su dobili "nove predloge od svih aktera, ali sat otkucava" i pozvala je vladajuću koaliciju da "više ne gubi vreme na diskusiju i da počne sa sprovodjenjem", saopštila je danas Skupština Srbije.</b><br/><br/>"Da bi ovo bilo uspešno, pozivamo opoziciju da se vrati u parlament i uključi u dijalog kako bi im vladajuća koalicija odgovarala za ispunjavanje svojih obaveza", istakla je Fajon.<br/><br/>Stalni izvestilac Evropskog parlamenta za Srbiju Vladimir Bilčik kazao je da je ostvaren ograničen napredak od prve runde medjusranačkog dijaloga, da vladajuća većina i opozicija "moraju da preduzmu korak napred da se pomere od svojih početnik stavova".<br/><br/>Bilčik je dodao da su imali priliku da čuju "stvarne frustracije u vezi sa nedostatkom poverenja" i kazao da će biti potrebno da se nešto "značajno uradi da bi se izgradilo poverenje u ceo politički spektar i pokazalo gradjanima da se ulažu stvarni napori u cilju unapredjenja uslova pre izbora".<br/><br/>"Na našem produktivnom sastanku sa predsednikom (Aleksandrom) Vučićem, dogovoreno je da se izaberu '3+1' nova člana Regulatornog tela za elektronske medije, da se usvoji novi propis zasnovan na najboljoj evropskoj praksi za javne emitere kako bi se obezbedio fer pristup i izveštavanje tokom izborne kampanje i da se uspostavi Nadzorni odbor u Narodnoj skupštini koji bi pratio sprovodjenje svih obaveza koje se odnose na izbore", naglasio je on.<br/><br/>Bilčik je istakao da ti koraci i obaveze iz Zaključaka sa medjustranačkog dijaloga treba da se ostvare pre naredne runde dijaloga.<br/><br/>Predsednica Narodne skupštine Maja Gojković kazale je da dijalog "ističe važnost parlamenta kao mesta za razgovor o važnim reformama" koje su, kako je ocenila, neophodne za unapredjenje uslova za održavanje parlamentarnih izbora.<br/><br/>One je zahvalila na podršci Evropskog parlamenta u posredovanju u medjustranačkom dijalogu o izbornim uslovima, kao i na, kako je istakla, dugoročnoj posvećenosti radu sa Narodnom skupštinom na agendi pristupanja Srbije Evropskoj uniji.<br/><br/>Tokom dijaloga su pozvane sve državne institucije da ispune obaveze iz svojih nadležnosti i da u svom radu primenjuju najviše standarde transparentnosti.<br/><br/><b>U zaključcima medjustranačkog dijaloga naglašeno da većina obaveza nije ispunjena</b><br/>Na drugom medjustranačkom dijalogu uz posredovanje Evropskog parlamenta pozdravljena su postignuća i napredak u poboljšanju izbornih uslova od oktobarskog Prvog medjustranačkog dijaloga, ali je naglašeno da većina obaveza i dalje nije ispunjena ili je delimično ispunjena.<br/><br/>Apelovano je da se donesu dodatne konkretne inicijative za unapredjenje uslova za održavanje parlamentarnih izbora, saopštila je Skupština Srbije.<br/><br/>Posrednici iz Evropskog parlamenta istakli su važnost napretka u primeni preporuka iz izveštaja Evropske komisije i OEBS/ODHIR-a kako bi se regulisali svi bitni aspekti, rešili nedostaci i propusti u izbornom okviru, uključujući puni parlamentarni nadzor.<br/><br/>"Na pola puta od tri predvidjene runde dijaloga, postoji jasan osećaj hitnosti preduzimanja značajnih koraka za rešavanje ključnih pitanja kako bi se ostvario stvarni napredak u unapredjenju uslova za održavanje parlamentarnih izbora, pre svega u medijskom okruženju, t.j. u pogledu uloge REM-a, navedeno je u saopštenju o zaključcima sastanka.<br/><br/>Dodaje se i da su posrednici naglasili da je takav značajan i konkretan napredak neophodan za održavanje treće runde dijaloga, zakazane za 12 i 13. decembar 2019. godine.<br/><br/>Navedeno je da je Vlada obezbedila ažurirane informacije o učinjenom napretku po pitanju obuke službenika zaduženih za vodjenje i ažuriranje Jedinstvenog biračkog spiska i ažuriranje novog internet sajta za informisanje gradjana o biračkom spisku.<br/><br/>Predvidjena je druga faza dijaloga nakon parlamentarnih izbora 2020. godine i usredsrediće se na dugoročni cilj unapredjenja medjustranačkog dijaloga u Skupštini, razmatranjem pitanja kao što su reforma Poslovnika o radu i dalja revizija celokupnog izbornog okvira, navedeno je u saopštenju.</p>
    </article>
  </body>
</html>