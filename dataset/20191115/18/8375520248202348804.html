<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-poroshenka-poradili-zelenskomu-pripiniti-prinizhuvatis-pered-putinim--640280.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T18:49:55+00:00"/>
    <meta property="og:title" content="У Порошенка порадили Зеленському припинити принижуватись перед Путіним"/>
    <meta property="og:description" content="Путін просто знущається над ним, а це означає, що знущається і над нами, - заявив Гончаренко"/>
  </head>
  <body>
    <article>
      <h1>У Порошенка порадили Зеленському припинити принижуватись перед Путіним</h1>
      <address>
        <time datetime="2019-11-15T18:49:55+00:00">15 Nov 2019, 18:49</time>
      </address>
      <h4>Путін просто знущається над ним, а це означає, що знущається і над нами, - заявив Гончаренко</h4>
      <p>Президент Зеленський витрачає час на гонитву за Путіним і ефемерну зустріч з ним, принижуючи себе і Україну. Зеленський має зосередитись на розбудові та зміцненні співпраці з міжнародними партнерами нашої держави, а не виконувати чергову путінську забаганку. Про це депутат фракції «Європейська солідарність» Олексій Гончаренко сказав у коментарі журналістам.</p>
      <p>«Мені здається, що Зеленському треба припинити принижувати себе і країну цими спробами зустрітись із Путіним будь-де, будь-як. Бо Путін просто знущається над ним, а це означає, що знущається і над нами», – наголосив депутат.</p>
      <p>«Вчора Путін фактично висунув нову вимогу – закон про особливий статус Донбасу, погоджуйте його з ЛНР, ДНР, продовжуйте його термін, а без цього – немає сенсу зустрічі», – додав депутат.</p>
      <p>Політик нагадав, що спочатку говорили, що зустріч у Нормандському форматі буде у вересні, потім у жовтні, потім в листопаді. «Я почув вчора Путіна і зрозумів, що вона буде дуже не скоро», – зауважив він.</p>
      <p>«Це – реально велика проблема. При цьому все нові і нові вимоги Путіна: спочатку «формула Штайнмаєра», а насправді «формула Путіна»; потім розведення – Україна розводить війська. Це Путін просто так «розводить» Україну. Сьогодні ще нова вимога», – підкреслив Олексій Гончаренко.</p>
      <p>Депутат також зазначив, що президенту Зеленському треба змінювати свою позицію в цій історії і починати вибудовувати іншу стратегію. «Потрібно починати вибудовувати військовий альянс зі Сполученими Штатами Америки. Це є абсолютно можливим. Я зробив на нього звернення, яке підписали багато депутатів, що нам потрібно вимагати статусу основного союзника поза НАТО», – наголосив політик.</p>
      <p>За його словами, такий статус мають 18 країн, остання країна, яка його отримала в цьому році – Бразилія. «І Україна могла би бути однією з таких країн. Треба над цим працювати», – вважає Олексій Гончаренко.</p>
      <p>Водночас він  констатував, що поки що жодного руху в цьому напрямку українська дипломатія не робить. «І це помилка», – зазначив він.</p>
      <p>Як відомо, сьогодні дату нормандської зустрічі <a href="https://glavcom.ua/news/normandska-zustrich-zaplanovana-na-9-grudnya-640253.html">повідомили французькі ЗМІ</a> з посиланням на адміністрацію Макрона. За їхніми даними, саміт відбудеться в Парижі, 9 грудня.</p>
      <p>Напередодні президент РФ <a href="https://glavcom.ua/news/putin-ociniv-mozhlivist-zustrichi-z-zelenskim-do-normandskogo-samitu-640029.html">Путін оцінив можливість зустрічі з Зеленським</a> до «нормандського саміту». «Про зустріч до «нормандського формату» мова не йде, оскільки ми домовилися про те, щоб зустрічатися в «нормандському форматі», і якщо вже будемо зустрічатися, то чого вже метушитися і бігати на непідготовлені зустрічі», - сказав Путін.</p>
      <p>Раніше експрезидент Казахстану Нурсултан <a href="https://glavcom.ua/news/nazarbajev-zaproponuvav-organizuvati-zustrich-zelenskogo-z-putinim-639313.html">Назарбаєв намагається домовитись про зустріч</a> віч-на-віч між президентом Росії Володимиром Путіним та його українським колегою Володимиром Зеленським.</p>
      <p>Натомість глава МЗС України Вадим Пристайко заявив, що <a href="https://glavcom.ua/news/pristayko-zustrich-zelenskogo-z-putinim-u-kazahstani-maloymovirna--639496.html">зустріч Зеленського з Путіним у Казахстані малоймовірна</a>.</p>
      <related>
        <a href="https://glavcom.ua/news/partiya-poroshenka-gotujetsya-do-miscevih-viboriv-640240.html"/>
        <a href="https://glavcom.ua/news/slugi-narodu-navmisno-zatyaguyut-privedennya-do-prisyagi-vyatrovicha-parubiy-640169.html"/>
        <a href="https://glavcom.ua/news/jevropeyska-solidarnist-gotuje-fundamentalni-popravki-do-zakonu-pro-rinok-zemli-yaki-znimut-zakladeni-v-nomu-riziki-640082.html"/>
      </related>
    </article>
  </body>
</html>