<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trinec-porazil-mladou-boleslav-kvaca-ma-v-extralize-prvni-nulu/1821616?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T19:43:00+00:00"/>
    <meta property="og:title" content="Třinec porazil Mladou Boleslav, Kváča má v extralize první nulu"/>
    <meta property="og:description" content="Třinec (Frýdecko-Místecko) - Hokejisté Třince zdolali v 18. kole extraligy na svém ledě Mladou Boleslav 3:0. Domácí gólman Petr Kváča kryl 27 střel a v soutěži v den, kdy povýšil na místo brankářské jedničky, vychytal první čisté konto v kariéře. Navrch si připsal asistenci u třetí branky. Góly Ocelářů vstřelili Aron Chmielewski, Štěpán Novotný a Vladimír Dravecký. Úřadující mistr nedostal gól ve druhém utkání za sebou."/>
  </head>
  <body>
    <article>
      <h1>Třinec porazil Mladou Boleslav, Kváča má v extralize první nulu</h1>
      <address><time datetime="2019-11-15T19:43:00+00:00">15 Nov 2019, 19:43</time> by <a rel="author" href="http://www.ctk.cz/" target="_blank">ČTK</a></address>
      <p>Třinec (Frýdecko-Místecko) - Hokejisté Třince zdolali v 18. kole extraligy na svém ledě Mladou Boleslav 3:0. Domácí gólman Petr Kváča kryl 27 střel a v soutěži v den, kdy povýšil na místo brankářské jedničky, vychytal první čisté konto v kariéře. Navrch si připsal asistenci u třetí branky. Góly Ocelářů vstřelili Aron Chmielewski, Štěpán Novotný a Vladimír Dravecký. Úřadující mistr nedostal gól ve druhém utkání za sebou.</p>
      <p>Předchozí nulu Třince si připsal Patrik Bartošák, který se dohodl s Oceláři na ukončení kontraktu. Účastník letošního mistrovství světa přerušil kariéru kvůli psychickým problémům, které řešil alkoholem, a rozhodl se podstoupit léčení.</p>
      <p>"Není příjemné, co se stalo. Musíme s tím žít. Kvakymu (Kváčovi) věříme, už chytal nějaké zápasy a vedl si výborně. Myslím si, že to dnes rozhodl. Odchytal skvělý zápas, měl tam nějaké velké zákroky. Bylo vidět, že se s tím umí poprat. Neviděl bych to jako extrémní problém," uvedl třinecký kapitán Lukáš Krajíček.</p>
      <p>Kváčovi hned v prvním střídání zatrnulo, střelu Štastného z mezikruží ale zastavila tyč. Ve zbytku třetiny se hrál velmi svižný hokej, s minimem přerušení i gólových šancí.</p>
      <p>Ráz zápasu udála prostřední část, ve které Třinci svědčila hra ve čtyřech na obou stranách. Během dvou minut se ve dvou šancích ocitl Gernát. Poprvé mu v úniku Krošelj vystihl blafák, který proslavil Peter Forsberg, a zasáhl pravým betonem. Ve druhém případě si slovenský obránce už položil hostujícího gólmana, ale bekhendem trefil jen brankovou konstrukci.</p>
      <p>Oceláři se přesto ujali vedení: u zadního mantinelu vybojovali puk Kundrátek s Ondřejem Kovařčíkem, který našel mezi kruhy skórujícího Chmielewského. Po podobné akci mohl zvýšit Hrehorčák, ale Krošelj skvěle zakročil. Domácí hráli velmi obětavě v obraně, jen Doudera měl po dvou třetinách pět zblokovaných střel, a co prošlo, s tím si poradil bezchybný Kváča.</p>
      <p>"Chytal dobře, ale my z něj spíš udělali hvězdu. Kdyby tam bylo od nás trošku lepší zakončení, tak to vypadalo jinak. Střela, co měla nějaké gólové parametry, tam byla tak jednou za pět minut, možná i míň. Musíme zapracovat na koncovce," prohlásil útočník Mladé Boleslavi Oscar Flynn.</p>
      <p>Třinec v úvodu třetiny bez problémů hájil těsný náskok, dokonce přidal pojistku. Draveckého střelu vyrazil Krošelj před sebe, Hrňa přikopl puk do strany Novotnému, před nímž zívala zcela prázdná branka. Očekávaný nápor hostí dlouho nepřicházel, ale přesilové hře Stránský rozezvučel Kváčovu tyč.</p>
      <p>"Věděli jsme, že nás budou dobře napadat. Mají bruslivý tým, šikovné útočníky. Věděli jsme, že budeme muset čekat na brejky a chyby, které přišly. Měli jsme více štěstí, výsledek mohl být opačný," přiznal Krajíček</p>
      <p>Mladá Boleslav se odhodlala ke hře bez brankáře už dvě a půl minuty před koncem, ale inkasovala z hole Draveckého potřetí. Asistenci si připsal i Kváča, který po nahození rychle vyklepal puk z lapačky pro Musila, který poté přihrál slovenskému útočníkovi. Poté ještě málem v posledních sekundách o nulu přišel, ale tečovaný puk s vypětím všech sil vyrazil.</p>
      <p>"Nedali jsme gól, a tak jsme nemohli pomýšlet na to, že bychom tady něco uhráli. Dlouho to bylo natěsno a myslím si, že rozhodla naše neproduktivita a neschopnost vytvořit si šance," řekl k zápasu trenér Mladé Boleslavi Radim Rulík.</p>
      <p>"Zlomil to druhý gól. Ve třetí třetině jsme hráli velmi dobře dozadu, v podstatě jsme si kontrolovali výsledek. Ztížili nám to, ale myslím, že jsme si tři body zasloužili," reagoval třinecký kouč Václav Varaďa.</p>
      <h3>Hlasy trenérů po utkání:</h3>
      <p><b>Václav Varaďa (Třinec): </b>"Velmi si cením třech bodů, po reprezentační přestávce je vždycky dobré začít výhrou. Připravovali jsme se pečlivě, utkání nebylo vůbec jednoduché a pomohla nám první branka. Průběh zápasu byl velmi vyrovnaný, snažili jsme se Boleslavské držet na odstup, nedávat jim moc prostoru. Ani se v podstatě nedostávali do šancí, a když je měli, tak je Petr Kváča chytil. Musím pochválit i jejich brankáře, který byl také skvělý. Zlomil to druhý gól. Ve třetí třetině jsme hráli velmi dobře dozadu, v podstatě jsme si kontrolovali výsledek. Ztížili nám to, ale myslím, že jsme si tři body zasloužili."</p>
      <p><b>Radim Rulík (Mladá Boleslav):</b> "Nedali jsme gól, a tak jsme nemohli pomýšlet na to, že bychom tady něco uhráli. Dlouho to bylo natěsno a myslím si, že rozhodla naše neproduktivita a neschopnost vytvořit si šance."</p>
      <h4>HC Oceláři Třinec - BK Mladá Boleslav 3:0 (0:0, 1:0, 2:0)</h4>
      <p>Branky a nahrávky: 24. Chmielewski (O. Kovařčík), 47. Š. Novotný (Hrňa, Dravecký), 60. Dravecký (D. Musil, Kváča). Rozhodčí: Mrkva, Stolc (Rak.) - Hlavatý, Tschrepitsch (Rak.). Vyloučení: 3:3. Bez využití. Diváci: 4497.</p>
      <h4>Sestavy:</h4>
      <p><b>Třinec:</b> Kváča - Kundrátek, Gernát, Krajíček, M. Doudera, D. Musil, Galvinš - Chmielewski, P. Vrána, M. Stránský - Hrňa, Š. Novotný, Dravecký - O. Kovařčík, M. Kovařčík, Hrehorčák - Kofroň, Polanský, Adamský. Trenéři: Varaďa, M. Zadina a Raszka.</p>
      <p><b>Mladá Boleslav:</b> Krošelj - Ševc, Hrbas, Pláněk, Dlapa, Fillman, Bernad - Vondrka, A. Zbořil, Skalický - Klepiš, Žejdl, D. Šťastný - J. Stránský, Bičevskis, R. Zohorna - P. Kousal, O. Najman, Flynn. Trenéři: Rulík a Patera.</p>
    </article>
  </body>
</html>