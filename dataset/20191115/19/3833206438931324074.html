<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/S-unikalna-operaciya-spasiha-pacient-s-tumor-v-mozuka-tezhasht-nad-1-kg-914179"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T19:47:00+00:00"/>
    <meta property="og:title" content="С уникална операция спасиха пациент с тумор в мозъка, тежащ над 1 кг"/>
    <meta property="og:description" content="Уникална операция даде шанс за живот на мъж с мозъчен тумор с тегло над 1 кг. Зад медицинското чудо ..."/>
  </head>
  <body>
    <article>
      <h1>С уникална операция спасиха пациент с тумор в мозъка, тежащ над 1 кг</h1>
      <address>
        <time datetime="2019-11-15T19:47:00+00:00">15 Nov 2019, 19:47</time>
      </address>
      <p>Уникална операция даде шанс за живот на мъж с мозъчен тумор с тегло над 1 кг. Зад медицинското чудо стои екипът на болница "Свети Иван Рилски“ в София. Подобни случаи с толкова голям тумор са само няколко в света.</p>
      <p>Преди две години 41-годишният Божидар започва да изпитва силно главоболие. Отива първо в болницата в Самоков.</p>
      <p>"Беше му направен скенер, но лекуващият доктор или този, който разчете резултатите, му беше казал, че това нещо е само козметично. Дори се пошегува, че ако в един момент започне да му пречи на шапката, може да си направи пластична операция и просто ще го изпилят", разказа братът на Божидар Кирил Етрополски.</p>
      <p>С времето обаче болката се увеличава. Божидар почти губи зрението си, а главата му видимо се деформира. Когато попада в болница "Свети Иван Рилски“, лекарите са в шок.</p>
      <p>"Туморът е с размер, който заема цялата предна част на главата му. Самата диагноза, буквално и преносно, е изписана на челото. Трудно ми е да намеря обяснение и в момента все още го търся. Как е възможно това нещо да се случи в страна член на ЕС? Подобни случаи са описвани само в Индия", посочи неврохирургът д-р Емануил Найденов.</p>
      <p>Оказва се, че болестта е в твърде напреднал стадий и рисковете от хирургичното лечение са огромни. Ако не бъде опериран обаче, пациентът ще загине до края на годината.</p>
      <p>"Колебанието в мен дали да се поеме този риск беше почти до последния момент. Силата, която излъчваше Божидар, наречен от 7-годишния си син "Железният човек", и неговото желание за живот ми вдъхнаха увереност. В момента, в който влязохме в операционната зала, всяко колебание изчезна", допълни д-р Найденов.  </p>
      <p>По време на продължилата цял ден операция пациентът губи два литра кръв. На няколко пъти е между живота и смъртта. Днес Божидар е контактен и се възстановява.</p>
      <p>Нито лекарите, нито близките на Божидар обаче знаят колко пари ще струва лечението му. "Трудно е да се калкулира колко точно този пациент струва като разходи на болничното заведение. Ако гледаме на медицината от счетоводната й гледна точка, такива пациенти най-вероятно няма да бъдат лекувани никога", коментира д-р Емануил Найденов.</p>
      <p>"Огромно благодаря на всички, които ни подадоха ръка", каза Радка Етрополска, майка на Божидар.</p>
      <p>Ако искате да помогнете, може да преведете средства по следната банкова сметка:</p>
      <p>Дарителска банкова сметка в ОББ: Божидар Етрополски</p>
      <p>BG16 UBBS 8448 4010 5014 13</p>
      <p>BIC / SWIFT: UBBSBGSF</p>
      <p>Основание: За операция</p>
    </article>
  </body>
</html>