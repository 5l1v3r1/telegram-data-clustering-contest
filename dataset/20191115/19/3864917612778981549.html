<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819398-amerikanskij-penklub-proviv-akciu-na-pidtrimku-aseeva.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T19:03:00+00:00"/>
    <meta property="og:title" content="Американський ПЕН-клуб провів акцію на підтримку Асєєва"/>
    <meta property="og:description" content="У Нью-Йорку, біля Генерального консульства Росії відбулася акція підтримки ув'язненого російськими бойовиками «ДНР» українського журналіста Станіслава Асєєва."/>
  </head>
  <body>
    <article>
      <h1>Американський ПЕН-клуб провів акцію на підтримку Асєєва</h1>
      <h2>У Нью-Йорку, біля Генерального консульства Росії відбулася акція підтримки ув'язненого російськими бойовиками «ДНР» українського журналіста Станіслава Асєєва.</h2>
      <address>
        <time datetime="2019-11-15T19:03:00+00:00">15 Nov 2019, 19:03</time>
      </address>
      <p>Захід організував американський ПЕН-клуб (PEN America), повідомляє власний кореспондент Укрінформу в Нью-Йорку.</p>
      <p>Кількадесят журналістів, письменників, активістів ПЕН-клубу скандували «Свободу Асєєву!» та читали вголос уривки з публіцистичних творів журналіста, у яких змальовано життя в окупованому Донецьку.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1573847457-2727.jpeg"/>
          <figcaption>1/6: У Нью-Йорку відбулась акція на підтримку Асєєва. Фото: Володимир Ільченко / Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1573847457-1255.jpeg"/>
          <figcaption>2/6: У Нью-Йорку відбулась акція на підтримку Асєєва. Фото: Володимир Ільченко / Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1573847457-5526.jpeg"/>
          <figcaption>3/6: У Нью-Йорку відбулась акція на підтримку Асєєва. Фото: Володимир Ільченко / Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1573847457-6373.jpeg"/>
          <figcaption>4/6: У Нью-Йорку відбулась акція на підтримку Асєєва. Фото: Володимир Ільченко / Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1573847457-8232.jpeg"/>
          <figcaption>5/6: У Нью-Йорку відбулась акція на підтримку Асєєва. Фото: Володимир Ільченко / Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1573847457-8568.jpeg"/>
          <figcaption>6/6: У Нью-Йорку відбулась акція на підтримку Асєєва. Фото: Володимир Ільченко / Укрінформ</figcaption>
        </figure>
      </slideshow>
      <p>«Міжнародний ПЕН-клуб оголосив 15 листопада Днем порожніх стільців, або ув’язнених письменників. Сьогодні ми згадуємо Станіслава Асєєва та всіх письменників і журналістів, котрі не можуть бути з нами, бо несправедливо ув’язнені, затримані або вбиті за те, що відстоювали своє право на свободу слова», - розповіла президент PEN America письменниця Дженніфер Еган.</p>
      <p>Журналістка Енн Купер, за її словами, була «вражена статтями Асєєва». «Дуже важливо, аби Станіслав знав, що він не забутий, і його підтримують не лише в Україні, а й у всьому світі», - сказала вона кореспонденту Укрінформу, додавши, що внаслідок його ув’язнення «ми втратили можливість дізнаватися правду про життя» на окупованій території.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2809791-ukraina-v-obse-zaklikala-rosiu-negajno-zvilniti-zurnalista-aseeva.html">Україна в ОБСЄ закликала Росію негайно звільнити журналіста Асєєва</a>
      </blockquote>
      <p>«Необхідно нагадувати про ситуацію на <a href="https://www.ukrinform.ua/tag-donbas">Донбасі</a> в той час, коли вся преса зайнята імпічментом президента США. І щоб Трамп більше ніколи й не думав про затримку військової допомоги Україні», - сказала в коментарі Укрінформу директор євразійських програм американського ПЕН-клубу Поліна Ковальова.</p>
      <p>За її словами, Асєєв був одним із небагатьох, хто доносив інформацію з окупованого Донбасу. «Важливо, аби весь світ бачив, що там відбувається», - наголосила Ковальова.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2804969-ec-zaklikae-negajno-zvilniti-zurnalista-aseeva.html">ЄC закликає негайно звільнити журналіста Асєєва</a>
      </blockquote>
      <p>Як повідомлялося, журналіст проєкту Радіо Свобода «Донбас.Реалії» Станіслав Асєєв перебуває в ув’язненні в окупованому Донецьку, за різними даними, з травня або червня 2017 року. Російські збройні формування «ДНР» звинуватили його у «шпигунстві на користь України».</p>
      <p>22 жовтня стало відомо, що <a href="https://www.ukrinform.ua/rubric-society/2803604-bojoviki-dnr-zaavili-pro-zasudzenna-zurnalista-aseeva-do-15-rokiv-vaznici.html">тамтешня «прокуратура» засудила Станіслава Асєєва на 15 років ув’язнення</a>.</p>
      <p>ПЕН-клуб - міжнародна організація, яка об'єднує письменників та редакторів, одна з її цілей - боротьба за свободу слова та захист прав ув’язнених письменників.</p>
    </article>
  </body>
</html>