<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/15/libia-usa-haftar-fermi-loffensiva-militare-su-tripoli-pn_20191115_00286/"/>
    <meta property="og:site_name" content="Askanews"/>
    <meta property="article:published_time" content="2019-11-15T19:01:43+00:00"/>
    <meta property="og:title" content="Libia, Usa: Haftar fermi l’offensiva militare su Tripoli"/>
    <meta property="og:description" content="Roma, 15 nov. (askanews) – Gli Stati Uniti hanno chiesto alle forze armate del generale libico Khalifa Haftar di “mettere fine all’offensiva su Tripoli”, in corso dall’inizio dello scorso aprile, accusando al contempo la Russia di “sfruttare il conflitto contro la volontà del popolo libico”. E’ quanto si legge in un comunicato diffuso dal dipartimento […]"/>
  </head>
  <body>
    <article>
      <h1>Libia, Usa: Haftar fermi l’offensiva militare su Tripoli</h1>
      <h2>Washington accusa la Russia di "sfruttare il conflitto"</h2>
      <address>
        <time datetime="2019-11-15T19:01:43+00:00">15 Nov 2019, 19:01</time>
      </address>
      <figure>
        <img src="http://www.askanews.it/wp-content/uploads/2019/11/20191115_200134_0F0A304B.jpg"/>
      </figure>
      <p>Roma, 15 nov. (askanews) – Gli Stati Uniti hanno chiesto alle forze armate del generale libico Khalifa Haftar di “mettere fine all’offensiva su Tripoli”, in corso dall’inizio dello scorso aprile, accusando al contempo la Russia di “sfruttare il conflitto contro la volontà del popolo libico”. E’ quanto si legge in un comunicato diffuso dal dipartimento di Stato Usa al termine dell’incontro avuto a Washington con i ministri degli Esteri e della Difesa del governo di accordo nazionale di Tripoli, Mohamed Syala e Fathi Bashaga, nel corso del quale è stato “lanciato un dialogo per la sicurezza Usa-Libia”.</p>
      <p>“La delegazione del governo di accordo nazionale ha espresso gravi preoccupazioni per le condizioni di sicurezza e le ripercussioni sulla popolazione civile – si legge nella nota – gli Stati Uniti chiedono all’Esercito nazionale libico (guidato da Haftar, ndr) di mettere fine alla sua offensiva su Tripoli. Questo faciliterà la coperazione tra Stati Uniti e Libia per evitare indebite interferenze straniere, rafforzare la legittima autorità statale e affrontare le questioni alla base del conflitto”.</p>
      <p>“La delegazione americana, in rappresentanza di diverse agenzie governative, ha sottolineato il sostegno alla sovranità e all’integrità territoriale della Libia di fronte ai tentativi della Russia di sfruttare il conflitto contro la volontà del popolo libico”, conclude la nota.</p>
      <p>Nelle scorse settimane il New York Times ha riferito dell’arrivo in Libia di circa 200 mercenari russi al fianco di Haftar, dopo che già nei mesi scorsi erano trapelate notizie sulla presenza di uomini del gruppo Wagner, una compagnia di sicurezza privata, nel Paese del Nord Africa. Immediata è arrivata la smentita da Mosca.</p>
      <p>Di fatto la richiesta americana ad Haftar di fermare l’offensiva rappresenta un netto cambio di passo rispetto alle dichiarazioni rilasciate ad aprile dal presidente americano Donald Trump, a sostegno del generale libico.</p>
    </article>
  </body>
</html>