<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/15/halalos-szulinapi-cigaretta"/>
    <meta property="og:site_name" content="euronews"/>
    <meta property="article:published_time" content="2019-11-15T19:11:17+00:00"/>
    <meta property="og:title" content="Halálos szülinapi cigaretta"/>
    <meta property="og:description" content="Belgiumban is halált okozott az e-cigi helytelen használata. Egy 18 éves fiú illegális keveréket szívott és tüdőfertőzést kapott."/>
  </head>
  <body>
    <article>
      <h1>Halálos szülinapi cigaretta</h1>
      <address><time datetime="2019-11-15T19:11:17+00:00">15 Nov 2019, 19:11</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/30/22/86/773x435_cmsv2_5140264d-b640-5858-bc94-125a18dc124c-4302286.jpg"/>
      </figure>
      <p>Raphaëlnek hívták, 18 évet élt. Tüdőfertőzés okozta a halálát, miután valamilyen mérgező anyagot lélegzett be elektromos cigarettán keresztül. A készüléket a születésnapjára kapta. Aznap este mások is kipróbálták az e-cigit a családból egy kannabisz tartalmú folyadékkal.</p>
      <p>"Az édesanyja is kipróbálta a CBD-t az elektromos cigarettával, a bátyja is és még hárman" - mondta Raphaël apja.</p>
      <p>A többieknek semmi bajuk nem lett. Csakhogy ők a saját patronjukat szívták, amit nem kevertek össze semmi mással, míg Raphaël e-cigijében később illegális vegyület maradványaira, E-vitaminnal kevert kannabidiol olajra bukkantak.</p>
      <p>"Az eddigi információk alapján a bizonyos CBD-olajokban található E- vitamin okozhatja a bajt. Belgiumban tilos E-vitamin tartalmú cigaretta patront árusítani" - közölte a belga közegészségügyi szolgálat szóvivője, Mathieu Capouet.</p>
      <p>A belga kormány ígéretet tett, hogy megszigorítja a kannabiszból előállított termékek árusításának jogi szabályozását.</p>
      <p>"Folyamatosan ellenőrizzük a e-cigit árusító boltokat. Többtől már megvontuk a működési engedélyt" - számolt be a közegészségügyi miniszter, Maggie De Block.</p>
      <p>Raphaël halálát egy illegális elegy okozta. A szakemberek szerint a törvényesen használt e-cigi nem okozhat bajt, és jóval kevésbé ártalmas, mint a hagyományos cigaretta.</p>
    </article>
  </body>
</html>