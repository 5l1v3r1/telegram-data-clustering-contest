<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621684/%D8%AA%D8%A7%D8%AB%DB%8C%D8%B1-%D9%86%D8%A7%D9%85%D8%B7%D9%84%D9%88%D8%A8-%D8%A8%D8%B1%D8%AE%DB%8C-%D8%AF%D8%A7%D8%B1%D9%88%D9%87%D8%A7%DB%8C-%DA%AF%DB%8C%D8%A7%D9%87%DB%8C-%D8%A8%D8%B1-%D8%B4%DB%8C%D9%85%DB%8C%E2%80%8C%D8%AF%D8%B1%D9%85%D8%A7%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T19:25:00+00:00"/>
    <meta property="og:title" content="تاثیر نامطلوب برخی داروهای گیاهی بر شیمی‌درمانی"/>
    <meta property="og:description" content="برخی درمان‌های گیاهی تاثیر شیمی درمانیِ سرطان را کاهش می‌دهند و از این رو به بیماران توصیه می‌شود پیش از مصرف هر نوع داروی گیاهی پزشک خود را مطلع کنند و از پزشکان نیز خواسته شده پیش از شروع شیمی درمانی در این باره از بیماران سوال نمایند."/>
  </head>
  <body>
    <article>
      <h1>تاثیر نامطلوب برخی داروهای گیاهی بر شیمی‌درمانی</h1>
      <address>
        <time datetime="2019-11-15T19:25:00+00:00">15 Nov 2019, 19:25</time>
      </address>
      <p>
        <i>برخی درمان‌های گیاهی تاثیر شیمی درمانیِ سرطان را کاهش می‌دهند و از این رو به بیماران توصیه می‌شود پیش از مصرف هر نوع داروی گیاهی پزشک خود را مطلع کنند و از پزشکان نیز خواسته شده پیش از شروع شیمی درمانی در این باره از بیماران سوال نمایند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروفسور "ماریا ژوآئو کاردوسو" در پنجمین کنگره بین المللی سرطان‌های پیشرفته پستان گفت: پزشکان باید فعالانه‌تر از بیماران سوال کنند که موقع درمان سرطان آیا داروی دیگری هم مصرف می‌کنند؟</p>
      <p>دکتر کاردوسو که جراح پستان در مرکز سرطان لیسبون پرتغال است توصیه کرده اگر بیماران به تاثیر داروهای گیاهی اطمینان ندارند از مصرف آنها پرهیز کنند.</p>
      <figure>
        <img src="https://aftabnews.ir/files/fa/news/1398/8/24/359611_999.jpg"/>
      </figure>
      <p>برخی از داروهای گیاهی ممکن است در درمان‌های هورمونی و شیمی درمانی سرطان اختلال ایجاد کنند یا زمان انعقاد خون را افزایش دهند که باعث تاخیر در بهبود زخم و به جا ماندن جای زخم می‌شود.</p>
      <p>بنابر گزارش شبکه خبری بی‌بی‌سی، دکتر کاردوسو می‌گوید: بخصوص در مواردی که سرطان پستان به سطح پوست گسترش یافته این موضوع اهمیت زیادی دارد؛ اتفاقی که در ۲۰ درصد موارد سرطان پستان و به میزان کمتر در سرطان‌های دیگر ممکن است رخ دهد.</p>
      <p>برای مثال قرص‌های گیاهی حاوی سیر، زنجبیل و گینگو (کهن‌دار) ممکن است بهبود زخم را در این بیماران به تاخیر اندازند.</p>
      <p>پروفسور کاردوسو دراین‌باره افزود: برای مثال این داروهای گیاهی زمان انعقاد خون را کاهش می‌دهند و ممکن است بهبود زخم را به تاخیر اندازند که برخی از آنها عبارتند:</p>
      <p>- چیرتای سبز (green chiretta)</p>
      <p>- گل تکمه ای یا بابونه گاوی (feverfew)</p>
      <p>- خفجه یا کیالک یا زالزالک (hawthorn)</p>
      <p>- سیر</p>
      <p>- گینگو</p>
      <p>- جینسینگ</p>
      <p>- شاه بلوط هندی (horse chestnut)</p>
      <p>- زردچوبه</p>
      <p>پروفسور کاردوسو خاطر نشان کرد: طبیعی است که بیماران یا مراقب‌هایشان به دنبال درمان‌های مکمل و جایگزین باشند اما باید آگاه باشند که برخی از این درمان‌ها، ضررشان بیش از نفعشان است.</p>
      <p>مرکز تحقیقات سرطان انگلیس نیز در این رابطه می‌گوید برخی درمان‌های مکمل ممکن است در درمان‌های طبی اخلال ایجاد کنند؛ مثلا در دوره شیمی درمانی باید از مصرف برخی خوردنی ها و نوشیدنی‌ها مثل گریپ فروت خودداری کرد چون بر تجزیه دارو در بدن تاثیر می‌گذارد.</p>
      <p>این موسسه توصیه می‌کند: درباره هر درمان مکملی با پزشکتان صحبت کنید. پیش از شروع مصرف به پزشکتان اطلاع دهید به خصوص اگر تحت درمان سرطان هستید.</p>
    </article>
  </body>
</html>