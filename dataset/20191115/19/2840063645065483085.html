<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/cultura/2019/11/15/video-art-week-invade-roma_ScOIA0IBuVtmr27ek0kjwJ.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T19:55:00+00:00"/>
    <meta property="og:title" content="'Video Art Week' invade Roma"/>
    <meta property="og:description" content="Dal 19 al 27 novembre nell'ambito della seconda edizione di 'Videocittà'"/>
  </head>
  <body>
    <article>
      <h1>'Video Art Week' invade Roma</h1>
      <address>
        <time datetime="2019-11-15T19:55:00+00:00">15 Nov 2019, 19:55</time>
      </address>
      <p>Nove giornate dedicate interamente alla videoarte con un programma caratterizzato dalla collaborazione tra musei, Gallerie, Fondazioni, Spazi no profit e Accademie straniere. A Roma, dal 19 al 27 novembre, ritorna la VideoArt Week, curata da Damiana Leoni e Lorena Stamo, nell’ambito della seconda edizione di Videocittà, il festival della visione ideato da Francesco Rutelli, presidente di Anica e diretto da Francesco Dobrovich.</p>
      <p>A più di mezzo secolo dalla nascita della videoarte, si ritorna nella Città Eterna, capitale mondiale del cinema, per esplorare questo linguaggio artistico in costante evoluzione, tra arte contemporanea e immagine in movimento. Si tratta di un evento a metà tra un festival e una grande mostra, per limare le barriere tra il grande pubblico e gli abituali addetti ai lavori. La videoarte diventa il mezzo che avvicina un pubblico più allargato all’arte contemporanea attraverso il linguaggio dell’immagine in movimento. Una delle novità della seconda edizione sarà la più stretta collaborazione tra le Accademie straniere e con il museo Maxxi.</p>
      <p>Il programma principale della manifestazione prevede proiezioni e talk in programma al Museo Maxxi che ospiterà artisti e curatori di rilievo internazionale nelle due sale dedicate all’immagine in movimento: la Videogallery e l’Auditorium.Il programma collaterale si svolgerà in diversi luoghi della città, dove le Gallerie, le Fondazioni, le Accademie straniere e gli Spazi no profit, sono invitati a partecipare con progetti propri pensati ad hoc, per stimolare la produzione e la fruizione delle opere più innovative create con il mezzo video.</p>
      <p>Tra i vari focus, al Maxxi il 19 novembre si terrà l'incontro 'Natura vs tecnologia', nell’opera di Nico Vascellari, per la serata inaugurale della 'VideoArt Week'. L’artista unisce performance, scultura, disegno, video e musica in una ricerca sui legami tra potere animale e industria automobilistica nella sua opera concepita per la Biennale di Lione 2019. Quella che si vedrà sarà l’anteprima italiana alla quale seguirà un incontro tra l’artista e il direttore del Maxxi Arte Bartolomeo Pietromarchi e Vittoria Matarrese, curatrice dei progetti speciali al Palais de Tokyo di Parigi.</p>
      <p>Il 20 novembre si terrà 'Passeggiata al Gianicolo e Lungara'. Dalle 18 alle 21 la Real Academia de España en Roma, lo Studio Stefania Miscetti, che per l’occasione mostrerà un lavoro inedito di Adrian Tranquilli prodotto per Videocittà, ed Ex-Elettrofonica inaugureranno collettivamente le mostre, in una passeggiata all’insegna della videoarte che va dal Gianicolo alla zona Trastevere-Lungara.</p>
      <p>Il 21 novembre Maxxi e Academia Belgica presenteranno 'L’uomo contemporaneo', nell’opera di Jos de Gruyter &amp; Harald Thys, menzione speciale all’ultima Biennale d’Arte di Venezia per la rappresentazione del Padiglione Belga. In occasione di videocittà una selezione delle loro opere video dal 1988 al 2015 sarà in visione al Maxxi per una giornata intera mentre in serata gli artisti saranno presenti presso l’Academia Belgica per una conversazione con la direttrice mostre presso la Bozar, Brussels, Sophie Lauwers.</p>
      <p>Il 22 novembre al Maxxi si terrà 'Apichatpong Weerasethakul e Rirkrit Tiravanija'. Ad essere presentati saranno sentori dal Sudest asiatico, nella serie di short film di 'Apichatpong Weerasethakul', palma d’Oro a Cannes e il documentario di Tiravanija sull’artista e poeta John Giorno, scomparso lo scorso ottobre che sarà presentato al Maxxi. Il progetto è a cura di Davide Quadrio, producer e curatore di 'Arthub Shangai / Hong Kong' che sarà presente per una conversazione con Rirkrit Tiravanjia per rivelare al pubblico la sottile complessità della poetica dei due artisti.</p>
      <p>Il 24 novembre al Maxxi è in programma l'incontro con 'Garrett Bradley. Premio della giuria per i cortometraggi al Sundance Film Festival, Bradley lavora su una varietà di piattaforme nelle quali esplora l'ingiustizia socioeconomica, i conflitti umani, la riflessione storica. Al Maxxi verrà proiettato il suo nuovo film 'America', un omnibus cinematografico radicato a New Orleans con l'obiettivo di rivelare e reinterpretare una storia perduta nel cinema afroamericano. Alla proiezione seguirà un talk con l’artista e la storica dell’arte e giornalista Alessandra Mammì.</p>
      <p>Quanto invece al programma del weekend, al Maxxi avrà luogo, il 23 novembre 'Magic Lantern Film Festival' a cura di Maria Alicata, Adrienne Drake e Ilaria Gianni. Si ispirano al filosofo greco Epicuro le tre curatrici di 'Magic Lantern Film Festival'. Mentre nella prima edizione di Videocittà si sono concentrate sull’incontro emblematico dell’arte visiva con la musica pop, questa volta portano 'Blue- Plate. Food | Art | Activism', una rassegna di opere di videoartisti internazionali per ragionare sulla storia, la politica, l’economia e l’etica connessa al concetto di cibo.</p>
      <p>Il 24 novembre ci sarà 'Kizart', una rassegna di video-arte a cura di Raffaella Sciarretta (Nomas Foundation, Roma) con lo scopo di introdurre i bambini all’arte contemporanea. Il progetto è concepito come una piattaforma che invita addetti ai lavori a suggerire un video considerato idoneo alla visione di bambini di età compresa tra 0 e 14 anni. L’obiettivo è proseguire il percorso di self-education sostenuto da Nomas Foundation. Il programma proseguirà con una serie di appuntamenti collaterali che si svolgeranno in diversi luoghi della Capitale.</p>
    </article>
  </body>
</html>