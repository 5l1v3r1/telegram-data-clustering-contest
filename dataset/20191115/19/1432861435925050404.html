<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/granit-dzhaka-mozhe-da-se-ozove-pod-naem-v-drug-otbor-ot-visshata-liga-1406662.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-15T19:27:00+00:00"/>
    <meta property="og:title" content="Гранит Джака може да се озове под наем в друг отбор от Висшата лига"/>
    <meta property="og:description" content="От Нюкасъл ще опитат да привлекат доскорошния капитан на Арсенал Гранит Джака през януарския трансферен прозорец, съобщава Sky Sports Според информацията мениджърът на свраките Стив Брус има желанието да привлече в редиците си халфа на артилеристите и се надява за реализирането на трансфера да помогне колегата му в швейцарския национален отбор Фабиан Шер, който е сред най-добрите футболисти на Нюкасъл"/>
  </head>
  <body>
    <article>
      <h1>Гранит Джака може да се озове под наем в друг отбор от Висшата лига</h1>
      <address><time datetime="2019-11-15T19:27:00+00:00">15 Nov 2019, 19:27</time> by <a rel="author">Sportlive.bg</a></address>
      <p>От Нюкасъл ще опитат да привлекат доскорошния капитан на <a href="https://www.sportlive.bg/tags/3848"><b>Арсенал</b></a> Гранит Джака през януарския трансферен прозорец, съобщава Sky Sports. Според информацията мениджърът на "свраките" Стив Брус има желанието да привлече в редиците си халфа на "артилеристите" и се надява за реализирането на трансфера да помогне колегата му в швейцарския национален отбор Фабиан Шер, който е сред най-добрите футболисти на Нюкасъл.</p>
      <p>Джака доскоро бе капитан и неизменен титуляр в състава на Унай Емери, но след като влезе в конфликт с феновете на стадион "Емиратс" при смяната си в мача с Кристъл Палас, мениджърът го извади от състава и му отне капитанската лента. Наскоро Джака заяви, че ще продължи да се бори за мястото си в Арсенал, но по всичко изглежда, че скоро може да се раздели с лондончани.</p>
      <p>Брус от своя страна държи да получи нов халф и нов нападател през януари, които да помогнат в битката на тима за оцеляване във <a href="https://www.sportlive.bg/worldfootball/england"><b>Висшата лига</b></a>. Опитният специалист се надява, че приятелството между двамата швейцарски национали ще спомогне за привличането на Джака. След инцидента на Джака с феновете Шер заяви, че това е най-лошото нещо, което може да се случи с един играч и той "няма търпение да го прегърне", когато се видят.<i><a href="https://www.sportlive.bg/worldfootball/england/Dzhaka-obqvi-dali-smqta-da-napuska-Arsenal-sled-skandala-s-fenovete-1405143.html"> А ето какво каза самият Гранит Джака по темата.</a></i></p>
      <related>
        <h4>Още по темата</h4>
        <a href="https://www.sportlive.bg/worldfootball/england/Ili-vyzhod-ili-uvolnenie-Uzhasqvashta-praznichna-programa-reshava-sydbata-na-Emeri-1405564.html"/>
        <a href="https://www.sportlive.bg/worldfootball/england/Milan-pribira-Granit-Dzhaka-1405523.html"/>
        <a href="https://www.sportlive.bg/worldfootball/england/Bivsha-zvezda-na-Arsenal-Vzimajte-Rodzhyrs!-1405443.html"/>
        <a href="https://www.sportlive.bg/worldfootball/england/Emeri-zashtiti-igrachite-si-sled-zagubata-ot-Lestyr-1405144.html"/>
      </related>
    </article>
  </body>
</html>