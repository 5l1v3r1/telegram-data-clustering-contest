<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/cholovika-viklyuchenoyi-iz-frakciyi-sluga-narodu-skorohod-vidpustili-pid-nichniy-domashniy-aresht-329866_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T19:39:00+00:00"/>
    <meta property="og:title" content="Чоловіка виключеної із фракції &quot;Слуга народу&quot; Скороход відпустили під нічний домашній арешт"/>
    <meta property="og:description" content="Олексія Алякіна затримали в четвер."/>
  </head>
  <body>
    <article>
      <h1>Чоловіка виключеної із фракції "Слуга народу" Скороход відпустили під нічний домашній арешт</h1>
      <h2>Олексія Алякіна затримали в четвер.</h2>
      <address>
        <time datetime="2019-11-15T19:39:00+00:00">15 Nov 2019, 19:39</time>
      </address>
      <p>Підприємцю Олексію Алякіну, який є цивільним чоловіком <a href="https://dt.ua/POLITICS/sluga-narodu-viklyuchila-z-frakciyi-dvoh-deputativ-329741_.html"><b>виключеної із фракції "Слуга народу" Ганни Скороход</b></a>, обрали запобіжний захід у вигляді нічного домашнього арешту. Суд ухвалив відповідне рішення в п'ятницю, 15 листопада, передає агентство "Українські Новини".</p>
      <p>Прокуратура вимагала екстрадиційний арешт Алякіна, але суд відпустив його під домашній арешт з 21:00 до 07:00. Прокурор планує оскаржити таке рішення.</p>
      <p>Повідомлялося, що росіянина Алякіна пов'язують із українсько-російським бізнесменом Павлом Фуксом. У 2013 році ексвласник банку "Пушкіно" Алякін оголосив себе в Росії банкрутом. Його заборгованість перед кредиторами досягла близько 180 млн гривень, у тому ж році він виїхав в Україну. За даними ГПУ, Алякін отримав громадянство України, надавши неправдиву інформацію в Міграційну службу.</p>
      <p>У грудні 2015 року суд Москви санкціонував заочний арешт Алякіна за звинуваченням в організації розкрадання з банку "Пушкіно". 20 листопада 2015 року його прізвище з'явилося у базі Інтерполу.</p>
      <p>Нагадаємо, 15 листопада фракція "Слуга народу" вирішила виключити Ганну Скороход. Під час засідання Ради 14 листопада депутатка заявила про те, що після того, як вона проголосувала проти відкриття земельного ринку і відстоювала в Раді держвласність ГТС, <b><a href="https://dt.ua/POLITICS/deputatka-slugi-narodu-zvinuvatila-op-ta-gpu-v-tisku-na-neyi-ta-yiyi-rodinu-329648_.html">її чоловіка затримали за дорученням </a></b>одного із заступників голови Офісу президента і заступника генпрокурора Віталія Каська.</p>
      <p>У ГПУ повідомили, що Національна поліція затримала чоловіка Скороход Олексія Алякіна, оскільки він є громадянином Російської Федерації і <a href="https://dt.ua/POLITICS/gpu-poyasnila-prichini-zatrimannya-cholovika-deputatki-skorohod-329681_.html"><b>перебуває в міжнародному розшуку за підозрою в шахрайстві в особливо великих розмірах.</b></a></p>
      <footer>За матеріалами: <a href="https://dt.ua/go/aHR0cDovL3VrcmFuZXdzLmNvbS8=">Українські новини</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>