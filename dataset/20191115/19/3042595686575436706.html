<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/regjeringens-minst-interessante/71793086"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T19:20:50+00:00"/>
    <meta property="og:title" content="Regjeringens minst interessante"/>
    <meta property="og:description" content="Digitaliseringsminister Nikolai Astrup (H) er blant statsrådene som møtes med minst interesse fra Stortinget. Heller ikke KrFs Dag Inge Ulstein får mye oppmerksomhet."/>
  </head>
  <body>
    <article>
      <h1>Regjeringens minst interessante</h1>
      <h2>Digitaliseringsminister Nikolai Astrup (H) er blant statsrådene som møtes med minst interesse fra Stortinget. Heller ikke KrFs Dag Inge Ulstein får mye oppmerksomhet.</h2>
      <address><time datetime="2019-11-15T19:20:50+00:00">15 Nov 2019, 19:20</time> by <a rel="author">Mats Rønning</a></address>
      <p>Ulstein er for øvrig mannen som overtok Astrups forrige jobb i regjeringen, som utviklingsminister. Heller ikke da Høyre-profilen hadde denne statsrådsposten, ble han møtt av slående interesse fra de folkevalgte.</p>
      <figure>
        <img src="https://dbstatic.no/71793475.jpg?imageId=71793475&amp;width=512&amp;height=308"/>
        <figcaption><b>OVERTOK:</b> Dag Inge Ulstein fra KrF fikk en bærekraftsball da han tok over som utviklingsminister etter Nikolai Astrup i januar. Foto: Marta B. Haga / UD / NTB scanpix Vis mer</figcaption>
      </figure>
      <p>Dagbladets uhøytidelige opptelling av antallet spørretimespørsmål, skriftlige spørsmål og interpellasjoner gir en oversikt med stort spenn fra topp til bunn. Sammen med Ulstein og samfunnssikkerhetsminister Ingvil Smines Tybring-Gjedde peker Astrup seg ut som tabellflyndre.</p>
      <p>
        <b>
          <i>- Angrer du på at du ble statsråd når du ser hvor beskjeden interessen er?</i>
        </b>
      </p>
      <p>- Nei, absolutt ikke. For det første er jo interessen overveldende ute i det virkelige liv. For det andre så måler jeg ikke mine resultater i oppmerksomhet fra Stortinget, men i hva jeg faktisk utretter, sier Høyre-representanten, som flere ganger ble nevnt som mulig minister før han omsider tok veien fra Løvebakken til kongens bord i januar 2018.</p>
      <h3>Laber interesse</h3>
      <p>Dagbladets telling baserer seg på Stortingets oversikter fra denne og foregående sesjon, altså fra høsten 2018 til nå.</p>
      <p>
        <b>Den viser at Ulstein som utviklingsminister og Astrup som digitaliseringsminister har fått tre spørretimespørsmål hver siden nyttår. I Ulsteins tilfelle ble det ene spørsmålet ikke besvart, fordi statsråden var bortreist.</b>
      </p>
      <p>Når det gjelder skriftlige spørsmål, er Ulstein møtt med bare seks så langt, mens Astrup har fått 26 siden i fjor høst. Tre av dem ble stilt mens han var utviklingsminister.</p>
      <p>Den tredje av de alminneligste interaksjonene mellom Stortinget og regjeringens medlemmer er interpellasjoner. Dette er egne debatter om spesielle temaer, der utvalgte statsråder utfordres direkte.</p>
      <p>
        <b>Ingen har så langt utfordret digitaliseringsminister Astrup i denne øvelsen, mens Ulstein på sin side har vært i to interpellasjonsdebatter.</b>
      </p>
      <p>Astrup er for øvrig ikke alene om å vansmekte i regjeringskvartalet uten å bli utfordret til interpellasjon. Ingvil Smines Tybring-Gjedde er i samme båt, i likhet med finansminister Siv Jensen og statsminister Erna Solberg.</p>
      <h3>- Møter enorm interesse</h3>
      <p>Astrup tar ikke synlig på vei når han av Dagbladet tillegges rollen som talsperson for regjeringens minst interessante statsråder, sett fra Stortinget.</p>
      <p>Tvert imot går han offensivt til verks og viser til oppmerksomheten fra andre enn landets 169 folkevalgte stortingsrepresentanter.</p>
      <p>- Interessen fra Stortinget er ikke i samsvar med interessen fra samfunnet for øvrig. Jeg møter en enorm interesse fra næringslivet og offentlige virksomheter. Vi har fått nærmere 1000 invitasjoner siden januar, så interessen der ute er det ingenting å si på, sier Astrup.</p>
      <h3>- Beskjeden kompetanse</h3>
      <p>At digitaliseringsministeren også relativt sjelden preger avisenes forsider, tar han med ro.</p>
      <p>- Medieoppmerksomheten er stor fra bransjemiljøer og dem som jobber med feltet. Ellers er nok kompetansen rundt digitalisering beskjeden i redaksjonene. Dagbladet har jo selv sagt nei til de fleste av mine innsalg, sier Astrup.</p>
      <p>
        <b>
          <i>- Hvordan er det å møte i en spørretime uten å få ett eneste spørsmål?</i>
        </b>
      </p>
      <p>- Jeg tenker at Stortinget da må være veldig fornøyd med den jobben vi gjør. Det er jo godt å få arbeidsro, sier han og fortsetter:</p>
      <p>- Jeg vil nok mene at viktigheten av digitaliseringsarbeidet er omvendt proporsjonal med Stortingets interesse for feltet. Det kan kanskje ha noe å gjøre med at mitt felt ikke sorterer under én stortingskomité, men mange.</p>
      <h3>- Revolusjon?</h3>
      <p>Etter at regjeringen til Erna Solberg ble utvidet med Venstre og siden KrF, har antallet statsråder økt fra 17 til 21.</p>
      <p>Landet har fått en egen eldre- og folkehelseminister, en egen samfunnssikkerhetsminister og en egen digitaliseringsminister i Nikolai Astrup. I 2018 ble han for øvrig også den første norske utviklingsministeren siden den rødgrønne regjeringen gikk av i 2013.</p>
      <p>
        <b>
          <i>- Hva driver du med, da?</i>
        </b>
      </p>
      <p>- Min jobb er å sørge for at Norge kan høste så mange gevinster av den digitale revolusjonen som overhodet mulig. Vi har store ambisjoner for digitaliseringen av offentlig sektor, der vi blant annet skal sørge for sammenhengende digitale tjenester på tvers av stat og kommune, sier Astrup, som også har ansvaret for arbeidet med det nye nasjonale 5G-nettet.</p>
      <p>- I juni auksjonerte vi bort de første 5G-frekvensene, og Telia annonserte nylig at de skal bygge et nasjonalt 5G-nett innen 2023. Det blir en revolusjon for det norske samfunnet, sier han.</p>
      <h3>Topplista</h3>
      <p>Mens statsrådene som fyller de nyetablerte ministerpostene er å finne nederst på tabellen over Stortingets interesse, er en gammel traver å finne helt i toppen.</p>
      <p>Helseminister Bent Høie er nemlig den eneste i tillegg til Erna Solberg og Siv Jensen som har fungert i samme stilling siden regjeringsskiftet i 2013. Men interessen for helsepolitikk fra Stortingets side har på ingen måte mattet ut.</p>
      <figure>
        <img src="https://dbstatic.no/71793586.jpg?imageId=71793586&amp;width=512&amp;height=308"/>
        <figcaption><b>I TOPPEN:</b> Ingen kan måle seg med helseminister Bent Høie (H) når det gjelder interesse fra Stortinget. Her hilser han på stortingspresident Tone W. Trøen under Stortingets åpning. Foto: Terje Pedersen / NTB scanpix Vis mer</figcaption>
      </figure>
      <p>Høie har denne og foregående sesjon alene fått 85 spørretimespørsmål, 348 skriftlige spørsmål og deltatt i 12 interpellasjoner. Samferdselsminister Jon Georg Dale er også ofte i ilden. Han har fått 44 spørretimespørsmål, og hele 414 skriflige spørsmål. Én interpellasjonsdebatt er det også blitt.</p>
      <h3>100-klubben</h3>
      <p>Det kanskje mest treffsikre uttrykket for Stortingets interesse, av dem Dagbladet har talt, er skriftlige spørsmål. Ordningen ble innført i 1996.</p>
      <p>
        <b>Slike spørsmål blir ikke gjenstand for debatt i Stortinget. Til gjengjeld må statsråden som utfordres, svare innen seks virkedager.</b>
      </p>
      <p>Det er sjelden at statsministeren utfordres direkte, fordi hun ikke har noe spesifikt fagansvar. Likevel har Erna Solberg fått 25 skriftlige spørsmål siden høsten 2005.</p>
      <p>Blant statsrådene som kan notere flere enn 100 slike spørsmål, er foruten Høie og Dale arbeidsminister Anniken Hauglie (150), justisminister Jøran Kallmyr (183), kunnskapsminister Jan Tore Sanner (120), landbruksminister Olaug Bollestad (116), kommunalminister Monica Mæland (105), forsvarsminister Frank Bakke-Jensen (103), klimaminister Ola Elvestuen (151) og finansminister Siv Jensen (178).</p>
    </article>
  </body>
</html>