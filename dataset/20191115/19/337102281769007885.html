<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%BE%D8%AE%D8%B4-%D9%85%D8%B3%D8%AA%D9%82%DB%8C%D9%85-%D8%AC%D9%86%DA%AF-%D9%84%D9%81%D8%B8%DB%8C-%D9%88-%D8%AA%D9%88%D8%A6%DB%8C%D8%AA%D8%B1%DB%8C-%D8%AA%D8%B1%D8%A7%D9%85%D9%BE-%D8%A8%D8%A7-%D8%B3%D9%81%DB%8C%D8%B1%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A7%D9%88%DA%A9%D8%B1%D8%A7%DB%8C%D9%86-%D8%AF%D8%B1-%D9%86%D8%B4%D8%B3%D8%AA-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AF%D8%B1-%DA%A9%D9%86%DA%AF%D8%B1%D9%87-20191115/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-15T19:40:51+00:00"/>
    <meta property="og:title" content="پخش مستقیم جنگ لفظی و توئیتری ترامپ با سفیرسابق آمریکا دراوکراین"/>
    <meta property="og:description" content="دونالد ترامپ، رئیس جمهوری آمریکا امروز، جمعه هنگامیکه &quot;ماری یووانوویچ&quot;، سفیرسابق آمریکا در اوکراین در دومین نشست علنی تحقیقات استیضاح دونالد به پرسش های نمایندگان پاسخ می داد و این نشست به صورت زنده از شبکه های تلویزیونی آمریکا پخش می شد،  در یک پیام..."/>
  </head>
  <body>
    <article>
      <h1>پخش مستقیم جنگ لفظی و توئیتری ترامپ با سفیرسابق آمریکا دراوکراین</h1>
      <address><time datetime="2019-11-15T19:40:51+00:00">15 Nov 2019, 19:40</time> by <a rel="author">شاهرخ بهزادی</a></address>
      <p>
        <b>دونالد ترامپ، رئیس جمهوری آمریکا امروز، جمعه هنگامیکه "ماری یووانوویچ"، سفیرسابق آمریکا در اوکراین در دومین نشست علنی تحقیقات استیضاح دونالد به پرسش های نمایندگان پاسخ می داد و این نشست به صورت زنده از شبکه های تلویزیونی آمریکا پخش می شد،  در یک پیام توئیتری او را مورد حمله شدید قرار داد. آدام شیف، رئیس کمیته اطلاعات مجلس نمایندگان آمریکا پیام تهدید کننده ترامپ را به سفیرسابق آمریکا در اوکراین نشان داد و در همین حال اعلام کرد که این موضوع تهدید و زیر فشار گذاشتن آشکار یک شاهد از سوی رئیس جمهوری آمریکا را نشان می دهد که بسیاری از مردم آمریکا می توانند آن را به طور مستقیم مشاهده کنند.</b>
      </p>
      <p>دونالد ترامپ امروز توئیت کرد:"هر جا ماری یوانوویچ کارکرده، همه چیز خراب شده است...او کار خود را در سومالی آغازکرد، نگاه کنید چگونه این کار به پایان رسید." اشاره دونالد ترامپ به کشور سومالی در شاخ آفریقاست که از سال ١۹۹١ دچار هرج و مرج شده است.</p>
      <p>ترامپ در ادامه نوشت: "رئیس جمهوری آمریكا حق مطلق انتصاب سفیران را دارد". او اطمینان داد که "سیاست خارجی بسیار قوی و قدرتمندی دارد، سیاستی بسیار متفاوت از آنچه در دولتهای قبلی اعمال شده است."</p>
      <p>اندکی پس ازآن، آدام شیف، رئیس کمیته اطلاعات مجلس نمایندگان که مسئولیت تحقیقات علیه دونالد ترامپ را در این مجلس به عهده دارد، پیام های توئیتری ترامپ را  برای خانم یوانووویچ -در حالی که در مجلس نمایندگان مورد بازجویی قرار گرفت و این نشست به طور مستقیم پخش می شد، خواند.</p>
      <p> این دیپلمات که ازسوابق خود دفاع می‌کرد، اظهار داشت: این حملات "بسیار نگران کننده است."</p>
      <p>"ماری یووانوویچ" سپس گفت:</p>
      <p>"من اعتقاد ندارم که چه در موگادیشو در سومالی و چه در جاهای دیگر چنین قدرتی را داشته باشم. فکر می کنم  طی این سال‌ها، من برای ایالات متحده و کشورهایی که در آن  مأموریت دارم شرایط را بهتر کردم."</p>
      <p>آقای شیف با اشاره به این  موضوع که می تواند از تشکیل پرونده کیفرخواست احتمالی در این زمینه حمایت کند(تهدید شاهد برای تخریب تحقیقات)، گفت: " خانم سفیر می خواهم شما بدانید که بعضی از ما در اینجا تهدید شهود را بسیار جدی تلقی می کنیم."</p>
      <p>آدام شیف سپس گفت که  این نمونه بارزی از "تهدید یک شاهد به صورت زنده و مستقیم توسط رئیس جمهوری ایالات متحده است."</p>
      <p>وی افزود: "ما این نوع ارعاب شاهدان و تخریب در تحقیقات را خیلی جدی می گیریم."</p>
      <p>"ماری یووانوویچ" ضمن یادآوری خدمت ۳۳ ساله خود در وزارت امور خارجه آمریکا، گفت: از اوت ۲۰۱۶، تا ماه مه ۲۰۱۹ سفیر آمریکا در اوکراین بوده است.</p>
      <p>سفیر سابق آمریکا در اوکراین در چرایی برکناری خود گفت وقتی آنها اقدامات ضد فساد مرا دیدند، آنهایی که ترجیح می دادند در زمین بازی قوانین فاسد گذشته فعالیت کنند، به دنبال حذف من برآمدند. آنچه من را شگفت زده می کند این است که آنها آمریکایی‌هایی را پیدا کردند که مایل به همکاری با آنها هستند و با هم همکاری می کنند، ظاهراً آنها موفق به برکناری سفیر ایالات متحده شدند.</p>
      <p>یوانوویچ ادامه داد: چنین رفتاری، ایالات متحده را تضعیف می کند، دوستان ما را در معرض خطر قرار می دهد و زمین بازی را برای مستبدانی چون رئیس جمهوری پوتین می گستراند.</p>
      <p>وی با رد اتهام مطرح شده درباره خود که گفته شده من گفتم که دستور رئیس جمهوری را نادیده بگیرند، تصریح کرد: این ادعاها غیرقانونی و غیرمستند هستند که من به کارمندان سفارتخانه یا مقامات اوکراینی گفته باشم که چون قرار است رئیس جمهوری استیضاح شود یا هر دلیل دیگری، باید دستورات رئیس جمهوری نادیده گرفته شود. من این کار را نکرده‌ام و چنین چیزی نگفتم.</p>
      <p>"ماری یووانوویچ" که خود را قربانی کانال غیررسمی سیاست خارجی مورد هدایت رودی جولیانی وکیل شخصی ترامپ می بیند، ادامه داد: چنین اظهاراتی با آموزش من به عنوان یک افسر خدمات خارجی و نقش من به عنوان سفیر مغایرت دارد.</p>
      <p>سفیر سابق آمریکا در اوکراین افزود: من انگیزه‌های جولیانی را برای حمله به خود نمی فهمم و درباره اینکه او به کدام یک از این ادعاها درباره من اعتقاد داشت، نظری ندارم، اما آنچه می توانم بگویم این است که جولیانی باید می دانست این ادعاها که از سوی افراد خاصی با انگیزه های پرسش برانگیز به طور مکرر مطرح می شد، مشکوک بودند، چرا که جاه طلبی‌های سیاسی و مالی آنها توسط سیاست ضد فساد ما در اوکراین متوقف می شد.</p>
      <p>یوانوویچ ادامه داد: پس از اینکه در اوایل ماه مارس، از معاون وزیر امور خارجه برای امور سیاسی خواسته شد تا مامورین من را تا سال ۲۰۲۰ تمدید کند، کارزار تبلیغاتی علیه من در آمریکا وارد مرحله جدیدی شد.</p>
      <p>یوانوویچ تصریح کرد: ما هنوز این موضوع را درک نمی کنیم که منافع افراد خارجی و منافع شخصی توانسته‌اند منافع ایالات متحده را از این طریق تضعیف کنند. افرادی که ظاهراً از تلاش‌های ما برای ارتقای سیاست‌های آمریکا در برابر فساد احساس خطر می کنند، می توانند با استفاده از کانال های غیررسمی پشت پرده، ماموریت خود را با موفقیت انجام دهند.</p>
      <p>وی یادآور شد: شاهدان مختلف بازگو کرده اند که برخی ها ادعاهای بی اساسی را با رئیس جمهوری به اشتراک گذاشتند و وی را متقاعد کرده اند که سفیر خود را برکنار کند. با وجود اینکه وزارت خارجه کاملاً فهمیده بود که این ادعاها نادرست است و منابع بسیار مظنون هستند، هیچگونه اقدامی نکرده است. این وقایع باید همه افراد در این اتاق را نگران کند. سفیران، نماد ایالات متحده در خارج از کشور هستند. آنها نماینده شخص رئیس جمهوری هستند.</p>
    </article>
  </body>
</html>