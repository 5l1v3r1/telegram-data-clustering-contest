<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/balgarskite-korici-na-knigite-za-hari-potar-ne-se-haresaha-na-fenovete.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T19:41:00+00:00"/>
    <meta property="og:title" content="Българските корици на книгите за Хари Потър не се харесаха на феновете"/>
    <meta property="og:description" content="Автор на илюстрациите е Любен Зидаров"/>
  </head>
  <body>
    <article>
      <h1>Българските корици на книгите за Хари Потър не се харесаха на феновете</h1>
      <h2>Автор на илюстрациите е Любен Зидаров</h2>
      <address><time datetime="2019-11-15T19:41:00+00:00">15 Nov 2019, 19:41</time> by <a rel="author" href="https://btvnovinite.bg/author/?author=2002908" target="_blank">Мария Аладжова</a></address>
      <figure>
        <video src="https://vid.btv.bg/btvnews/2019/11/15/hari_1573840229-1.mp4"/>
      </figure>
      <p>Възмущение сред българските фенове предизвикаха юбилейните корици на поредицата за Хари Потър. Автор на илюстрациите е художникът Любен Зидаров.</p>
      <p>Първата книга от поредицата за Хари Потър е издадена у нас на 13 ноември 2000 г. По този повод бяха създадени и новите юбилейни корици.<br/><br/>Стотици коментари във „Фейсбук” обаче заклеймиха „Зидаровия Хари Потър”.</p>
      <p>Сред разочарованите е и Вида Делчева: „Просто неговата стилистика не съответства на Хари Потър. На едното място шапката на Дълбъндор - директорът на Хогуортс, изглежда като попска калимявка, макар и зелена”, споделя Вида.<br/><br/>А според карикатуриста Чавдар Николов негативните коментари са резултат на бедна визуална култура: „Аргументите – „грозни са”, „травми в детството” и така нататък. Адски е несъстоятелно. Разбирането на едно изкуство е трудолюбие, упражнение и да има някой да ви покаже, да ви открехне тази врата. Иначе постоянно ще си мислите, че там няма нищо”.</p>
      <p>Предложението за българските корици дошло от издателството у нас. Лично екипът на Джоан Роулинг е одобрил илюстрациите.<br/><br/>„Бележки имаше, разбира се, защото това е светът на Хари Потър, това е тяхната запазена марка. В творческия си живот Любен Зидаров има над 200 илюстрирани детски книги и много признания на международната сцена”, разказа Велизара Добрева, изпълнителен директор на издателството, което публикува всички книги от поредицата от 2000 г. насам. <br/><br/>За 20 години около около 15 художници са илюстрирали книгите за Хари Потър. Името на Любен Зидаров вече е сред тях.</p>
    </article>
  </body>
</html>