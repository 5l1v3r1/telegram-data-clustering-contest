<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460962/%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE-%E0%A6%9C%E0%A6%BF%E0%A7%9F%E0%A6%BE%E0%A6%95%E0%A7%87-%E0%A6%A6%E0%A7%87%E0%A6%96%E0%A7%87%E0%A6%9B%E0%A6%BF-%E0%A6%95%E0%A6%BE%E0%A6%B2%E0%A7%8B-%E0%A6%9F%E0%A6%BE%E0%A6%95%E0%A6%BE%E0%A6%95%E0%A7%87-%E0%A6%B8%E0%A6%BE%E0%A6%A6%E0%A6%BE-%E0%A6%95%E0%A6%B0%E0%A6%A4%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T19:04:00+00:00"/>
    <meta property="og:title" content="খালেদা জিয়াকে দেখেছি কালো টাকাকে সাদা করতে ॥ নৌপরিবহন প্রতিমন্ত্রী"/>
    <meta property="og:description" content="স্টাফ রিপোর্টার, দিনাজপুর ॥ নৌ পরিবহন প্রতিমন্ত্রী ও বাংলাদেশ আওয়ামীলীগের সাংগঠনিক সম্পাদক খালিদ মাহমুদ চৌধুরী বলেছেন, যে দেশের মুক্তির জন্য ৩০ লাখ মানুষ জীবন দিয়েছে সেই দেশে আয়করের জন্য মেলা করতে হচ্ছে, এটা দূর্ভাগ্য। ১৯৭৫ সালের ১৫ আগষ্ট জাতির জনক বঙ্গবন্ধুকে হত্যা করা হয়েছিল বলেই ..."/>
  </head>
  <body>
    <article>
      <h1>খালেদা জিয়াকে দেখেছি কালো টাকাকে সাদা করতে ॥ নৌপরিবহন প্রতিমন্ত্রী</h1>
      <address>
        <time datetime="2019-11-15T19:04:00+00:00">15 Nov 2019, 19:04</time>
      </address>
      <figure>
        <img src="http://www.dailyjanakantha.com/files/201911/1573847794_51.jpg"/>
      </figure>
      <p>স্টাফ রিপোর্টার, দিনাজপুর ॥ নৌ পরিবহন প্রতিমন্ত্রী ও বাংলাদেশ আওয়ামীলীগের সাংগঠনিক সম্পাদক খালিদ মাহমুদ চৌধুরী বলেছেন, যে দেশের মুক্তির জন্য ৩০ লাখ মানুষ জীবন দিয়েছে সেই দেশে আয়করের জন্য মেলা করতে হচ্ছে, এটা দূর্ভাগ্য। ১৯৭৫ সালের ১৫ আগষ্ট জাতির জনক বঙ্গবন্ধুকে হত্যা করা হয়েছিল বলেই বাংলাদেশ ৪৮ বছরে সেই জায়গায় দাঁড়াতে পারেনি। বাংলাদেশ যে ভিত্তির উপর দাঁড়িয়ে আছে, ১৯৭২ সালের সংবিধান শাসনতন্ত্র পেয়েছি, বাংলাদেশ আগামী দিনে কিভাবে চলবে কিভাবে রুপরেখা বঙ্গবন্ধু তা আমাদের দিয়েছে। আজকের বাংলাদেশ, জিডিটাল বাংলাদেশ, সোনার বাংলাদেশ বলছি, কিন্তু বঙ্গবন্ধুকে হত্যা না করলে বাংলাদেশ আজ থেকে ৩০ বছর আগে সোনার বাংলা হতো।</p>
      <p>আজ শুক্রবার সকালে দিনাজপুরে আয়কর মেলার উদ্বোধনী অনুষ্ঠানে প্রধান অতিথির বক্তব্যে তিনি এসব কথা বলেন। নৌ-পরিবহন প্রতিমন্ত্রী সাবেক প্রধানমন্ত্রী খালেদা জিয়া ও বিএনপিকে উদ্দেশ্য করে বলেন, ৩ বারের প্রধানমন্ত্রী জেলখানায় আছেন, এই প্রধানমন্ত্রীকে দেখেছি কালো টাকাকে সাদা করতে। এটা জাতির জন্য দূর্ভাগ্য। প্রয়াত অর্থমন্ত্রী সাইফুর রহমান অর্থনীতিকে নিয়ন্ত্রন করতেন তিনি কালো টাকাকে সাদা করেছেন। আয়কর প্রদান শুধু কর অঞ্চলের দায়িত্ব নয়, প্রতিটি মানুষের দায়িত্ব কর প্রদান করা এবং কর মেলার উদ্দেশ্য সাফল্যমন্ডিত করা।</p>
      <p>তিনি বলেন, এই আয়কর মেলা করার প্রয়োজন ছিল না উল্লেখ করে বলেন, বাংলদেশের মানুষের সচেতনতা, দেশপ্রেম ও অর্থনৈতিক মেরুদন্ড সেটা ৭৫ এর ১৫ আগষ্ট ভেঙ্গে দেয়া দেয়া হয়েছে। একটি বিকৃত সমাজব্যবস্থা গড়ে তৈরী করা হয়েছিল, বিকৃত অর্থনীতি ও লুটেরা অর্থনীতি গড়ে করা হয়েছে, বিকৃত রাজনীতি যে রাজনীতির মধ্যে যুদ্ধাপরাধীরা নিয়ন্ত্রন করছিল, এরকম একটি অবস্থা বাংলাদেশে তৈরী করা হয়েছিল। সেই জন্য ৪৮ বছর পর আয়কর মেলা হচ্ছে। এখন বাংলাদেশের ঘুরে দাড়ানোর সময় এসেছে।</p>
      <p>রংপুর কর অঞ্চলের কর কমিশনার আব্দুল লতিফের সভাপতিত্বে অনুষ্ঠানে বিশেষ অতিথির বক্তব্য রাখেন দিনাজপুর জেলা পরিষদের চেয়ারম্যান আজিজুল ইমাম চৌধুরী, জেলা প্রশাসক মাহমুদুল আলম এবং দিনাজপুর শিল্প ও বনিক সমিতির সভাপতি সুজা-উর রব চৌধুরী। পরে প্রধান অতিথি ফিতা কেটে ও বেলুন উড়িয়ে তিন দিনব্যাপী এই আয়কর মেলার উদ্বোধন করেন। দিনাজপুর উপ-কর কমিশনারের কার্যালয় প্রাঙ্গনে আয়োজিত এই মেলায় আয়কর জমা দেয়ার জন্য বিভিন্ন স্টল বসানো হয়েছে।</p>
    </article>
  </body>
</html>