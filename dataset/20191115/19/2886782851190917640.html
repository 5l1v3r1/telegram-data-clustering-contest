<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/15/hivatalosan-is-megnyilt-a-ceu-becsi-kampusza"/>
    <meta property="og:site_name" content="euronews"/>
    <meta property="article:published_time" content="2019-11-15T19:48:58+00:00"/>
    <meta property="og:title" content="Hivatalosan is megnyílt a CEU bécsi kampusza"/>
    <meta property="og:description" content="Az ünnepségen ott volt az egyetem alapítója, Soros György is, aki beszédében kitért a magyar kormánnyal vívott küzdelmükre mondván, hogy az még egyáltalán nem ért véget. Bécs polgármestere és az osztrák oktatási miniszter is a meghívottak között volt."/>
  </head>
  <body>
    <article>
      <h1>Hivatalosan is megnyílt a CEU bécsi kampusza</h1>
      <address><time datetime="2019-11-15T19:48:58+00:00">15 Nov 2019, 19:48</time> by <a rel="author">Anna Flori</a></address>
      <figure>
        <img src="https://static.euronews.com/articles/stories/04/30/23/80/773x435_cmsv2_179fd794-a8c7-5b1d-a617-2c835bf1ba73-4302380.jpg"/>
      </figure>
      <h3>Az osztrák kormány örömmel látja a Közép-Európai Egyetemet Bécsben, mert elkötelezett a tudomány függetlensége és az oktatás szabadsága mellett. Ezt az osztrák oktatási miniszter, Iris Eliisa Rauskala mondta a CEU már működő bécsi kampuszának hivatalos megnyitóján egyértelműen utalva a Magyarországon kialakult helyzetre.</h3>
      <p>
        <i>"Bár megváltozott a helyzet (ennek az egyetemnek az alapítása óta - a szerk.), oda kell figyelnünk azokra a folyamatokra, amelyek fenyegetik mindazt, amit a demokráciáról, a pluralizmusról, a tudomány függetlenségéről gondolunk."</i>
      </p>
      <p>Bécs polgármestere, Michael Ludwig azt mondta, olyasminek voltak tanúi két évvel ezelőtt, amiről nem gondolták volna, hogy még megtörténhet Európában. Ennek ellenére Budapest továbbra is fontos szövetségese az osztrák fővárosnak. Szerinte a feltételek ehhez adottak, pár hete új főpolgármestere is van a városnak. Ezt tapsviharral fogadta a hallgatóság.</p>
      <p>A bécsi ünnepségen, amelyet a CEU rektora és elnöke, Michael Ignatieff celebrált, Soros György is ott volt. Bejelentette, hogy az egyetem újabb 750 millió eurós támogatást kap a Nyílt Társadalom Alapítványoktól egy újszerű nemzetközi együttműködés megvalósítására. keményen bírálta a magyar kormánypolitikát mondván, hogy harcuk még nem ért véget.</p>
      <p>Az egyetem egy része továbbra is Budapesten marad, ezt erkölcsi kötelességüknek érzik azok miatt a budapestiek miatt, akik más egyetemek fiataljainak és tanárainak a vezetésével újra és újra utcára vonultak, így nyíltan kiálltak a CEU mellett.</p>
      <p>Tavaly decemberben dőlt el végleg, hogy a CEU áthelyezi amerikai akkreditációjú programjait az új iskolaév kezdetével Bécsbe. Az egyetem könyvtára és összes doktori iskolája Budapesten maradt.</p>
    </article>
  </body>
</html>