<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/15/cholovika-skorohod-vzyaly-pid-domashnij-aresht/"/>
    <meta property="og:site_name" content="Рубрика"/>
    <meta property="article:published_time" content="2019-11-15T19:15:14+00:00"/>
    <meta property="og:title" content="Чоловіка Скороход взяли під домашній арешт"/>
    <meta property="og:description" content="Шевченківський районний суд узяв під нічний домашній арешт бізнесмена Олексія Алякіна, чоловіка нардепа Анни Скороход. Про це повідомляє “Радіо Свобода”. За словами речниці прокуратури Києва Надії Максимець, було подане клопотання про обрання запобіжного заходу у вигляді утримання під вартою до вирішення питання про екстрадицію на запит іноземної держави. “Суд обрав домашній арешт з дев’ятої вечора […]"/>
  </head>
  <body>
    <article>
      <h1>Чоловіка Скороход взяли під домашній арешт</h1>
      <address><time datetime="2019-11-15T19:15:14+00:00">15 Nov 2019, 19:15</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/Anna-Skorohod-860x580-c-1.jpg"/>
      </figure>
      <p>
        <b>
          <b>Шевченківський районний суд узяв під нічний домашній арешт бізнесмена Олексія Алякіна, чоловіка нардепа Анни Скороход.</b>
        </b>
      </p>
      <p>Про це повідомляє <a href="https://www.radiosvoboda.org/a/news-cholovika-skorokhod-vzialy-pid-domashnii-aresht/30274364.html">“Радіо Свобода”.</a></p>
      <p>За словами речниці прокуратури Києва Надії Максимець, було подане клопотання про обрання запобіжного заходу у вигляді утримання під вартою до вирішення питання про екстрадицію на запит іноземної держави.</p>
      <p>“Суд обрав домашній арешт з дев’ятої вечора до сьомої години ранку”, – повідомила Максимець.</p>
      <p>Крім того, на Алякіна поклали обов’язок носити електронний браслет, з’являтися на виклик прокурора або суду та не змінювати місця проживання. Максимець зазначила, що прокуратура оскаржить це рішення суду.</p>
      <p>Вона також повідомила, що наразі триває екстрадиційна перевірка Алякіна. Прокуратура Києва очікує дані від колег із Чернігівської області.</p>
      <p>Нагадаємо, що<a href="https://rubryka.com/2019/11/15/sluga-narodu-vyklyuchyla-z-fraktsiyi-dvoh-deputaiv/"> “Слуга народу” виключила з фракції двох депутатів.</a></p>
      <p>
        <b>Після виключення двох депутатів в “Слузі народу” залишиться 250 осіб.</b>
      </p>
      <p><b>Анна Скороход</b> на виборах 2019 пройшла до Верховної Ради IX скликання від партії “Слуга народу” по 93 мажоритарному округу Київської області.</p>
      <p>14 листопада на засіданні Верховної Ради Скороход <a href="https://rubryka.com/2019/11/14/anna-shorohod-sluga-narodu/">заявила,</a> що її цивільного чоловіка затримали в помсту за її відмову голосувати разом з фракцією.</p>
      <p>Глава фракції “Слуга народу” Давид Арахамія <a href="https://rubryka.com/2019/11/14/arahamiya-hoche-vyklyuchyty-skorohod-z-fraktsiyi-sluga-narodu/">заявив</a>, що Скороход виключать з фракції, а її чоловіком Олексієм Алякіним займуться правоохоронні органи за погрози депутатам профільного комітету з енергетики.</p>
      <p>Раніше мажоритарщик <b>Антон Поляков</b> повідомляв журналістам, що глава Офісу президента Андрій Богдан викликав його до себе в кабінет, вимагаючи пояснити причину відмови голосувати за низку законопроектів.</p>
      <p>За його словами, до кабінету Богдана також прийшли спікер Верховної Ради Дмитро Разумков, голова фракції “Слуга народу” Давид Арахамія та його перший заступник Олександр Корнієнко.</p>
      <p>“Вони дружно питали мене, чому я проголосував проти ДФР (Департамент фінрозслідувань), проти законів щодо ФОПів, щодо кешбеку”, – зазначив нардеп.</p>
      <p>За його інформацією, такі зустрічі також відбувалися й з іншими членами фракції.</p>
    </article>
  </body>
</html>