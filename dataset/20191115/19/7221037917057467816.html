<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/trumpa-darbe-uzerine-darbe-danismani-suclu-bulundu/927003"/>
    <meta property="og:site_name" content="medya faresi"/>
    <meta property="article:published_time" content="2019-11-15T19:29:00+00:00"/>
    <meta property="og:title" content="Trump'a darbe üzerine darbe: Danışmanı suçlu bulundu"/>
    <meta property="og:description" content="ABD Başkanı Donald Trump'ın seçim kampanyası döneminde danışmanlığını yapan ve Rusya soruşturmasında ismi geçen Roger Stone, aralarında &quot;Kongre'ye yalan söylemek&quot; ve &quot;adaleti engellemek&quot; gibi maddelerden suçlu bulundu."/>
  </head>
  <body>
    <article>
      <h1>Trump'a darbe üzerine darbe: Danışmanı suçlu bulundu</h1>
      <h2>ABD Başkanı Donald Trump'ın seçim kampanyası döneminde danışmanlığını yapan ve Rusya soruşturmasında ismi geçen Roger Stone, aralarında "Kongre'ye yalan söylemek" ve "adaleti engellemek" gibi maddelerden suçlu bulundu.</h2>
      <address>
        <time datetime="2019-11-15T19:29:00+00:00">15 Nov 2019, 19:29</time>
      </address>
      <p>Washington Mahkemesinde jüri, ABD'deki Rusya soruşturması kapsamında ocak ayında gözaltına alınan ve daha sonra kefaletle serbest bırakılan Stone hakkındaki kararını açıkladı.</p>
      <p>Jüri, Stone'u aralarında "Kongre'ye yalan söylemek", "adaleti engellemek" ve "tanıkların gözünü korkutmak" gibi 7 maddeden suçlu buldu.</p>
      <p>
        <b>TRUMP'TAN TEPKİ</b>
      </p>
      <p>Trump ise karar hakkında Twitter'dan yaptığı açıklamada, "Şimdi Roger Stone'u yalan söylemekten suçlu buluyorlar ve yıllarca hapse tıkmak istiyorlar." ifadesini kullandı.</p>
      <p>Hillary Clinton, Temsilciler Meclisi İstihbarat Komitesi Başkanı Adam Schiff, Özel Yetkili Savcı Robert Mueller'in de yalan söylediğine işaret eden Trump, bu isimlere ne olacağını sordu.</p>
      <p>Trump, "Ülkemiz tarihinde daha önce hiç görülmemiş bir çifte standart." değerlendirmesinde bulundu.</p>
      <p>
        <b>STONE'A YÖNELİK SUÇLAMALAR</b>
      </p>
      <p>Stone, Özel Yetkili Savcı Robert Mueller'in yürüttüğü, Rusya'nın 2016'da ABD başkanlık seçimlerine müdahale ettiği iddialarının araştırıldığı soruşturma kapsamında ocak ayında gözaltına alınmıştı.</p>
      <p>İddianamede, Stone, Trump'ın başkanlık seçimlerindeki rakibi Hillary Clinton'ın kampanya yöneticisi John Podesta'nın, Rus bilgisayar korsanları tarafından ele geçirilen ve Wikileaks'te yayımlanan e-posta yazışmalarıyla ilgili suçlanmıştı.</p>
      <p>Savcı Mueller, Stone'un Wikileaks'in elindeki bilgilerden haberdar olduğunu öne sürmüştü. </p>
      <p>
        <b>AZİL SORUŞTURMASINDA İKİNCİ GÜN</b>
      </p>
      <p>ABD Başkanı Donald Trump hakkında başlatılan azil soruşturması dün Temsilciler Meclisinde görülmeye başlandı. Bugün ise halka açık oturumların ikincisi yapılıyor. Soruşturma kapsamında Ukrayna'nın eski ABD Büyükelçisi Marie Yovanovitch ifade verdi.</p>
      <p>Yovanovitch'in adı ilk kez Beyaz Saray tarafından yayımlanan Başkan Trump ve Ukrayna Devlet Başkanı Volodimir Zelenski arasında geçen 25 Temmuz'daki telefon görüşmesinde geçmişti.</p>
      <p>Telefon görüşmesinde Trump, Yovanovitch'in kötü bir büyükelçi olduğunu ve başına kötü şeyler gelebileceğinden bahsetmişti. Zelenski de bu yoruma katıldığını ifade etmişti. Trump, daha sonra Yovanovitch'in görevine son vermişti.</p>
      <p>
        <b>ABD'NİN DIŞ POLİTİKASI İÇİN ÇALIŞTIM</b>
      </p>
      <p>Soruşturma kapsamında ifadesine başvurulan Yovanovitch, 30 yıldır ABD'ye diplomat olarak hizmet verdiğini vurgulayarak, "Görevim 30 yıldır ABD'nin dış politikalarını uygulamak. Bugüne kadar hem Cumhuriyetçi hem de Demokrat yönetimleriyle çalıştım. Diplomatlık görevi partilerin çizgisinde davranarak icra edilmez" ifadelerini kullandı.</p>
      <p>
        <b>TRUMP: YOVANOVITCH'iN BULUNDUĞU HER YER KÖTÜYE GİTTİ</b>
      </p>
      <p>ABD Başkanı Donald Trump, görevden aldığı Ukrayna Büyükelçisi için sosyal medya hesabından açıklama yaptı. Trump, "Yovanovitch'in görev aldığı her yer kötüye gitti. Somalideydi, orası kötüye gitti. Ukrayna'ya gitti, Ukrayna lideriyle yaptığım görüşmede kendisi onun hakkında olumsuz konuştu. Büyükelçileri atamak ABD Başkanlarının mutlak hakkıdır" mesajını paylaştı.</p>
      <p>AA-DHA</p>
    </article>
  </body>
</html>