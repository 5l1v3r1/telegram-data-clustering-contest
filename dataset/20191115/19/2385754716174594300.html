<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597589/enoxos-gia-tis-epta-katigories-krithike-o-proin-synergatis-tou-tramp"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T19:56:00+00:00"/>
    <meta property="og:title" content="Ένοχος για τις επτά κατηγορίες κρίθηκε ο πρώην συνεργάτης του Τραμπ"/>
    <meta property="og:description" content="Ένοχος και για τις επτά κατηγορίες με τις οποίες βαρυνόταν κρίθηκε σήμερα ο πρώην σύμβουλος του προέδρου Ντόναλντ Τραμπ, Ρότζερ Στόουν, ο οποίος δικαζόταν..."/>
  </head>
  <body>
    <article>
      <h1>Ένοχος για τις επτά κατηγορίες κρίθηκε ο πρώην συνεργάτης του Τραμπ</h1>
      <address><time datetime="2019-11-15T19:56:00+00:00">15 Nov 2019, 19:56</time> by <a rel="author">SigmaLive</a></address>
      <p>Ένοχος και για τις επτά κατηγορίες με τις οποίες βαρυνόταν κρίθηκε σήμερα ο πρώην σύμβουλος του προέδρου Ντόναλντ Τραμπ, Ρότζερ Στόουν, ο οποίος δικαζόταν για ψευδή κατάθεση στο Κογκρέσο, παρακώλυση δικαιοσύνης και εκφοβισμό μάρτυρα.</p>
      <p>Η απόφαση των ενόρκων, που συνεδρίαζαν επί δύο ημέρες στο ομοσπονδιακό δικαστήριο της Ουάσινγκτον, συνιστά πλήγμα για τον ίδιο τον Στόουν αλλά επίσης και για τον Τραμπ, σε μια περίοδο που βρίσκεται αντιμέτωπος με την έρευνα του Κογκρέσου για την υπόθεση της Ουκρανίας.</p>
      <p>Οι κατηγορίες σε βάρος του 67χρονου Στόουν, ενός βετεράνου του Ρεπουμπλικανικού κόμματος που αυτοχαρακτηριζόταν «απατεώνας» και «προβοκάτορας», ανέκυψαν από την έρευνα που έκανε ο ειδικός εισαγγελέας, Ρόμπερτ Μάλερ, για την υπόθεση της ανάμιξης της Ρωσίας στις προεδρικές εκλογές του 2016.</p>
      <p>Σύμφωνα με τους εισαγγελείς, κατά τη διάρκεια της προεκλογικής περιόδου του 2016 ο Στόουν έπαιζε τον ρόλο του «αγγελιαφόρου» μεταξύ του ιστοτόπου WikiLeaks και του επιτελείου του Τραμπ. Είναι ο έκτος άνθρωπος που συνδέεται με τον Τραμπ και το επιτελείο του ο οποίος κρίνεται ένοχος ή δηλώνει ένοχος για διάπραξη ποινικού αδικήματος τα δυο τελευταία χρόνια. Ο ίδιος δεν κατέθεσε στο δικαστήριο, όμως σε βάρος του κατέθεσαν δύο πρώην στελέχη του προεκλογικού επιτελείου του προέδρου.</p>
      <p>Οι εισαγγελείς υποστήριξαν στο δικαστήριο ότι ο Στόουν είπε ψέματα στο Κογκρέσο σχετικά με τις επαφές που είχε με τον WikiLeaks, τον ιστότοπο που έδωσε στη δημοσιότητα τα υποκλαπέντα –προφανώς από Ρώσους χάκερ– μηνύματα ηλεκτρονικού ταχυδρομείου της Χίλαρι Κλίντον.</p>
      <p>Η ποινή που θα του επιβληθεί πρόκειται να ανακοινωθεί στις 6 Φεβρουαρίου 2020. Μέχρι τότε, ο Στόουν παραμένει ελεύθερος. Εκτιμάται ότι θα ασκήσει έφεση στην ποινή του.</p>
      <p>Πληροφορίες από ΑΠΕ-ΜΠΕ-DPA-Reuters</p>
    </article>
  </body>
</html>