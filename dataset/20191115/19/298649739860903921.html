<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/15/aste-bolaffi-record-del-mondo-per-la-panda-4x4-dellavvocato-pn_20191115_00288/"/>
    <meta property="og:site_name" content="Askanews"/>
    <meta property="article:published_time" content="2019-11-15T19:08:39+00:00"/>
    <meta property="og:title" content="Aste Bolaffi, record del mondo per la Panda 4×4 dell’Avvocato"/>
    <meta property="og:description" content="Milano, 15 nov. (askanews) – Aste Bolaffi ha annunciato il record mondiale in asta per una Panda 4X4 messo a segno dall’auto appartenuta a Gianni Agnelli durante l’asta di Auto classiche a Torino: dopo una battaglia tra offerte online e al telefono, la Panda 4×4 Trekking del 1993 color argento metallizzato, con i doppi profili […]"/>
  </head>
  <body>
    <article>
      <h1>Aste Bolaffi, record del mondo per la Panda 4×4 dell’Avvocato</h1>
      <h2>Venduta all'asta per 37mila euro, apparteneva a Giovanni Agnelli</h2>
      <address>
        <time datetime="2019-11-15T19:08:39+00:00">15 Nov 2019, 19:08</time>
      </address>
      <figure>
        <img src="http://www.askanews.it/wp-content/uploads/2019/11/20191115_200830_3F36B0E6.jpg"/>
      </figure>
      <p>Milano, 15 nov. (askanews) – Aste Bolaffi ha annunciato il record mondiale in asta per una Panda 4X4 messo a segno dall’auto appartenuta a Gianni Agnelli durante l’asta di Auto classiche a Torino: dopo una battaglia tra offerte online e al telefono, la Panda 4×4 Trekking del 1993 color argento metallizzato, con i doppi profili blu e neri tipici delle vetture di casa Agnelli e il nome dell’Avvocato a libretto come primo intestatario, è stata aggiudicata oltre le stime a 37.000 euro inclusi diritti (lotto 75). Il top lot dell’asta è risultata la Porsche 911 Speedster Turbolook (lotto 97), venduta a 190.000 euro.</p>
      <p>Nella sala d’aste del Garage Bolaffi i collezionisti si sono dati battaglia per conquistare i lotti più prestigiosi o interessanti e particolari, come la Porsche 993 Turbo del 1996 (lotto 89), aggiudicata a 126.000 euro, e la Fiat 500 “Capri”, rivisitazione della Carrozzeria Castagna della storica Spiaggina (lotto 83) acquistata a 30.000 euro, il prezzo più alto mai pagato in asta per una 500 non Abarth.</p>
      <p>Da segnalare inoltre il risultato della Talbot Sunbeam Lotus 2.20 del 1980, vero “tesoro” riscoperto in un garage dopo anni di abbandono: la vettura barn find, venduta senza riserva a 11.500 euro (lotto 88), è un’icona per gli appassionati di Rally e si presta perfettamente ad essere restaurata o preparata per rally storici.</p>
      <p>Ma l’entusiasmo e l’adrenalina della competizione sono stati frenati dalla notizia dell’avvio del procedimento di dichiarazione di interesse culturale, da parte della Soprintendenza del Piemonte, sulla nutrita selezione di disegni di stile, bozzetti e schizzi. “Si tratta dell’ennesimo sopruso da parte della Soprintendenza – ha commentato Filippo Bolaffi, amministratore delegato di Aste Bolaffi – che ha notificato lotti incongruenti tra loro, con interessante valore collezionistico per l’appassionato e frutto di anni di raccolta, ma non di certo provenienti da archivi. In questo modo si tarpano le ali a chi, con passione e fatica, si dedica negli anni a comporre la propria raccolta. Ritengo sia violazione della proprietà privata e sicuramente avvieremo tutte le procedure del caso. Il ministro Franceschini è già stato messo al corrente della vicenda”.</p>
    </article>
  </body>
</html>