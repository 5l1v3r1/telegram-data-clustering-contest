<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/15/kogato-minaloto-i-nastoiashteto-ne-mogat-da-se-razberat-s-tri-lica.429395"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T19:11:00+00:00"/>
    <meta property="og:title" content="Когато миналото и настоящето не могат да се разберат с &quot;Три лица&quot;"/>
    <meta property="og:description" content="Джафар Панахи с поредна трогателна история | Dnes.bg"/>
  </head>
  <body>
    <article>
      <h1>Когато миналото и настоящето не могат да се разберат с "Три лица"</h1>
      <h2>Джафар Панахи с поредна трогателна история</h2>
      <address><time datetime="2019-11-15T19:11:00+00:00">15 Nov 2019, 19:11</time> by <a rel="author" href="https://www.dnes.bg/author/72" target="_blank">Петя Славова</a></address>
      <p> </p>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251991-middle.jpg"/>
        </figure>
        <p>Снимка: Арт Фест</p>
        <p>1<a href="https://www.dnes.bg/kino/2019/11/15/kogato-minaloto-i-nastoiashteto-ne-mogat-da-se-razberat-s-tri-lica.429395,image2#photo">2</a><a href="https://www.dnes.bg/kino/2019/11/15/kogato-minaloto-i-nastoiashteto-ne-mogat-da-se-razberat-s-tri-lica.429395,image3#photo">3</a><a href="https://www.dnes.bg/kino/2019/11/15/kogato-minaloto-i-nastoiashteto-ne-mogat-da-se-razberat-s-tri-lica.429395,image4#photo">4</a><a href="https://www.dnes.bg/kino/2019/11/15/kogato-minaloto-i-nastoiashteto-ne-mogat-da-se-razberat-s-tri-lica.429395,image5#photo">5<br/></a>Отново реверанс към жените прави иранският режисьор Джафар Панахи с последния си филм "Три лица". Носителят на "Златен лъв", Сребърна мечка" и "Златен леопард", който бе в затвора в своята родина и със забрана да снима кино, както и да напуска страната, ни повежда из поредната си трогателна история, търсеща човещината и изследваща сложното положение на жените в Иран.</p>
        <p>Сюжетът ни среща с три актриси – всяка на различен етап от кариерата си. Младата (Марзийех Реза), в чийто талант не вярват близките й, звездата Бенас Джафари – на върха на славата си и възрастната, работила преди революцията в страната - потънала днес в забвение от аудиторията.</p>
        <p>Сюжетът започва със стряскащо видео, в което най-младата е готова да сложи примка на врата си, тъй като семейството й не й позволява да следва мечтите си, принуждавайки я да се омъжи. Видеото е заснето в пещара от ръка и изпратено на звездата, която изоставя филмовите си ангажименти и заедно с режисьора Джафар Панахи потеглят към селото, където живее младото момиче.</p>
        <p>Панахи стартира с крими елемент историята си. Той и спътничката му се лутат около въпросите дали видеото е истинско, дали момичето е живо. Докато ни повежда из малките селца, режисьорът улавя духа на битуване на места, където всяка дори наивна мечта може да се превърне в борба за живот.</p>
        <p>Снимайки в три малки селца, съхранили дългогодишните си традициите, неподвластни на времето, Панахи намеква и за собственото си трудно положение, което му забранява да напуска родината.</p>
        <p>Режисьорът прави реверанс към безпомощните и подхожда с разбиране към емоциите на героините си. Всяка от актрисите изживява своя драматичен момент, а Панахи неотлъчно ги следва с камерата.</p>
        <p>Авторът с любопитство и разбиране подхожда и към населяващите откъснатия район, предпочитащи да съхранят живота такъв, какъвто е, дори това да им носи неудобство и в най-дребни битови ситуации като тесния  криволичещ планински път.</p>
        <p>"Три лица" носи на Панахи награда за сценарий в Кан. Деликатно проследяващ бита на малкото село, режисьорът засича и проблемите, които е невъзможно да бъдат пренебрегнати в съвременния свят.</p>
        <p>Снима филма след като вече са се появили нискобюджетните му "Това не е филм" (2011), "Спусната завеса" (2013) и "Такси" (2015).</p>
        <p>Присъствието на Панахи във филмите му е безпристрастно, наблюдаващо, но не и раздаващо присъди.Така е и в "Три лица" - поредния аналитичен поглед върху случващото се в отдалечените райони, където миналото и настоящето преживяват сложни взаимовръзки и защитават един от друг различно достойнство.</p>
        <p>.<br/> </p>
      </anchor>
    </article>
  </body>
</html>