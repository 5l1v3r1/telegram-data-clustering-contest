<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d44e595706f448ca/televiziunea-russia-today-acuza-facebook-de-cenzura.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T19:35:01+00:00"/>
    <meta property="og:title" content="Televiziunea Russia Today acuză Facebook de cenzură"/>
    <meta property="og:description" content="Grupul rus de televiziune Russia Today, considerat de numeroase state occidentale ca fiind o armă de propagandă a Rusiei în străinătate, a acuzat vineri Facebook că îi filtrează conţinuturile, o dovadă a existenţei unei ''cenzuri americane'', scrie Agerpres."/>
  </head>
  <body>
    <article>
      <h1>Televiziunea Russia Today acuză Facebook de cenzură</h1>
      <address><time datetime="2019-11-15T19:35:01+00:00">15 Nov 2019, 19:35</time> by <a rel="author">Jurnal.md</a></address>
      <p>
        <b>Grupul rus de televiziune Russia Today, considerat de numeroase state occidentale ca fiind o armă de propagandă a Rusiei în străinătate, a acuzat vineri Facebook că îi filtrează conţinuturile, o dovadă a existenţei unei ''cenzuri americane'', scrie Agerpres.</b>
      </p>
      <p>Într-o postare pe Telegram şi Twitter, directoarea televiziunii Russia Today, Margarita Simonyan, i-a acuzat pe moderatorii de conţinuturi ai Facebook că ''de mai mult de o lună limitează audienţa'' canalului său de documentare, RTD, întrucât ceea ce publică acest canal nu apare pe fluxul de actualităţi al nimănui.</p>
      <p>''Continuăm să trăim într-o lume în care domină cenzura americană şi îmi pare rău pentru voi dacă încă nu aţi înţeles acest lucru'', a spus ea.</p>
      <p>Dar reţeaua de socializare este criticată şi în SUA pentru că, dimpotrivă, nu ar fi făcut suficient pentru a lupta împotriva campaniilor ruse de dezinformare favorabile lui Donald Trump la alegerile prezidenţiale din 2016. În urma acestor critici, Facebook şi-a consolidat echipele de securitate pentru a modera conţinuturile şi conturile.</p>
      <p>Conform multor state europene şi SUA, Russia Today este un canal de propagandă şi dezinformare, ceea ce televiziunea rusă dezminte, ea afirmând că este o voce rezistentă în faţa dominaţiei mediatice americano-occidentale.</p>
      <p>Preşedintele francez Emmanuel Macron a acuzat Russia Today că a transmis ştiri false în timpul campaniei pentru alegerile prezidenţiale din 2017, în timp ce în Marea Britanie organismul de reglementare în sectorul audiovizualului a transmis acestui post mai multe avertismente pe tema relatărilor despre Siria şi Ucraina.</p>
    </article>
  </body>
</html>