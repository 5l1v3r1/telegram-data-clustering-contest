<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/spicelj-za-podatke-prodajal-tablete-kriminalist-danilo-lavrinc-izdal-tajne-podatke-235508"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T19:51:00+00:00"/>
    <meta property="og:title" content="Kriminalist Danilo Lavrinc izdal tajne podatke?"/>
    <meta property="og:description" content="LJUBLJANA – Skoraj 400 evrov mesečne socialne pomoči in 1081 evrov nagrade, kolikor naj bi na leto dobil od policije, ker je bil njihov informator, je bilo za več kot sedem let brezposelnega Kom..."/>
  </head>
  <body>
    <article>
      <h1>Kriminalist Danilo Lavrinc izdal tajne podatke?</h1>
      <h2>Filip Didović kot informator sodeloval s policijo. </h2>
      <address><time datetime="2019-11-15T19:51:00+00:00">15 Nov 2019, 19:51</time> by <a rel="author">Aleksander Brudar</a></address>
      <slideshow>
        <figure>
          <img src="https://www.slovenskenovice.si/images/slike/2019/10/07/1336493.jpg"/>
          <figcaption>Danilo Lavrinc je glede izrekanja o krivdi molčal. FOTOGRAFIJE: Dejan Javornik</figcaption>
        </figure>
        <figure>
          <img src="https://www.slovenskenovice.si/images/slike/2019/10/07/1336503.jpg"/>
          <figcaption>Filip Didović krivde ni priznal.</figcaption>
        </figure>
        <figure>
          <img src="https://www.slovenskenovice.si/images/slike/2019/10/07/1336500.jpg"/>
          <figcaption>Tožilka Mojca Gruden</figcaption>
        </figure>
      </slideshow>
      <p>LJUBLJANA – Skoraj 400 evrov mesečne socialne pomoči in 1081 evrov nagrade, kolikor naj bi na leto dobil od policije, ker je bil njihov informator, je bilo za več kot sedem let brezposelnega Komendčana <b>Filipa Didovića</b> premalo za preživljanje. Danes bi, če bi bil na prostosti, lahko živel malce lažje, saj po mamini smrti dobiva najemnino za 81 kvadratnih metrov veliko hišo na Hrvaškem.</p>
      <figure>
        <img src="https://www.slovenskenovice.si/images/slike/2019/10/07/1336503.jpg"/>
        <figcaption>Filip Didović krivde ni priznal.</figcaption>
      </figure>
      <p>A je v priporu skupaj z nekdanjim kriminalistom <b>Danilom Lavrincem</b> že vse od 4. februarja letos, ko so na plan prišli podatki o tem, kako naj bi skupaj združila sile v preprodajanju tablet uspavala flormidal, ki na črnem trgu veljajo za drogo.<br/><br/>Didović, ki pravi, da nima nobenega vzdevka, ker da imajo tega le kriminalci, je včeraj pred ljubljansko okrožno sodnico <b>Ano Testen</b> kar dolgo okleval, ali naj krivdo za storitev kaznivega dejanja neupravičene proizvodnje prepovedanih drog in prometa z njimi prizna ali ne. »Policisti so mi podtikali laži, kar izhaja iz prisluhov. Sram me je, da sem z njimi kot policijski informator sodeloval. Res je, da sem prestopil rob in tu pa tam sem za kakšno informacijo prodal tablete,« je odgovoril sodnici.</p>
      <figure>
        <img src="https://www.slovenskenovice.si/images/slike/2019/10/07/1336500.jpg"/>
        <figcaption>Tožilka Mojca Gruden</figcaption>
      </figure>
      <p>Nato pa je od tožilke <b>Mojce Gruden</b> želel na neki način izvedeti, kakšno kazen bi zanj predlagala, če bi rekel, da je kriv. A ker odgovora ni dobil, se je najprej skupaj z novim zagovornikom <b>Antonom Nosanom</b> (četudi je na prejšnjem naroku povedal, da prejšnjemu odvetniku ne zaupa, si je vmes že premislil in bi ga danes kar rad nazaj) odpravil pred sodno dvorano na krajši posvet. Po njuni vrnitvi v dvorano pa sta to storila še odvetnik in tožilka. A vse je bilo zaman.</p>
      <blockquote>Nekdanji kriminalist Danilo Lavrinc naj bi storil štiri kazniva dejanja.</blockquote>
      <p>»Če mi ne bodo povedali, za kakšno kazen gre, mi ponujajo mačka v žaklju,« je bil slikovit 51-letni obtoženec. Šele ko mu je sodnica pojasnila, da bi s priznanjem krivde priznal prav vse, kar v zvezi z njim piše v obtožnici, pa četudi bi mu predlagana kazen še tako močno dišala, se je Didović predal z besedami: »Ah, ne. To pa ne.«<br/> </p>
      <h3>Kriminalist glede krivde molčal</h3>
      <p>Medtem ko je bil Didović včeraj še kar zgovoren, pa tega za Lavrinca ne bi mogli reči. Ta se o krivdi ni izrekel oziroma je o tem molčal. Povedal je le, da je kot policist prejemal 1100 evrov neto plače na mesec in da je maja letos že dobil izredno odpoved pogodbe o zaposlitvi, zaradi česar tudi že teče spor pred delovnim sodiščem. Tožilstvo 38-letniku očita storitev štirih različnih kaznivih dejanj, in sicer neupravičeno proizvodnjo prepovedanih drog in promet z njimi, poneverbo, zlorabo uradnega položaja ali uradnih pravic ter ponarejanje denarja.<br/><b>Od tablet do ponaredkov</b><br/><b>Danilo Lavrinc</b> naj bi na začetku leta od neznanca kupil 3000 tablet uspavala flormidal in za njih plačal 3000 evrov. Del jih je tako, če očitki tožilstva držijo, po 1,30 evra prodal<b> Filipu Didoviću</b>, zasvojencu z mamili, ta pa naj bi jih še dražje preprodajal drugim odvisnikom. V omari Lavrinčeve policijske pisarne so našli tudi 119 nabojev fiocchi, ki jih policija uporablja le še na strelskih vajah (poneverba), ker je civilistu <b>Alemu T.</b> posredoval tajno evidenco kaznivih dejanj za več osumljencev in oškodovancev, pa naj bi tudi zlorabil uradni položaj. V civilnem policijskem avtomobilu, ki ga je uporabljal Lavrinc, so našli tudi dva ponarejena bankovca za 50 evrov.<br/><br/><br/>Del včerajšnjega predobravnavnega naroka je bil zaprt za javnost, saj je obramba v obrazložitvi dokaznih predlogov morala razkriti tajne podatke in zaščitene vire podatkov, s čimer bi bila lahko ogrožena življenja in varnost informatorjev in policijskih delavcev. </p>
    </article>
  </body>
</html>