<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/govori-krasivo-7-koloritnih-sliv-v-ukrayinskij-movi-yakih-vi-ne-znali_n169612"/>
    <meta property="og:site_name" content="Радіо Максимум"/>
    <meta property="article:published_time" content="2019-11-15T19:00:00+00:00"/>
    <meta property="og:title" content="Говори красиво! 7 колоритних слів в українській мові, яких ви не знали - Радіо Максимум"/>
    <meta property="og:description" content="У традиційній рубриці Радіо МАКСИМУМ зібрані автентичні українські слова, які ми рідко вживаємо у повсякденні. А дарма, адже вони свідчать про багатий лексикон та є доречними в різних ситуаціях. Мотайте на вус!"/>
  </head>
  <body>
    <article>
      <h1>Говори красиво! 7 колоритних слів в українській мові, яких ви не знали - Радіо Максимум</h1>
      <address><time datetime="2019-11-15T19:00:00+00:00">15 Nov 2019, 19:00</time> by <a rel="author">Русінкевич Тетяна</a></address>
      <p>
        <b>У традиційній рубриці Радіо МАКСИМУМ зібрані автентичні українські слова, які ми рідко вживаємо у повсякденні. А дарма, адже вони свідчать про багатий лексикон та є доречними в різних ситуаціях. Мотайте на вус!</b>
      </p>
      <p>Українська мова – одна з наймилозвучніших і найкрасивіших у світі, тож вона багата на колоритні словечка. На жаль, ми рідко використовуємо їх у щоденному вжитку, тож пора виправити це.</p>
      <related>
        <h4>Це цікаво:</h4>
        <a href="https://maximum.fm/100-sinonimiv-do-slova-govoriti-yaki-pokazuyut-bagatstvo-ukrayinskoyi-movi_n169277"/>
      </related>
      <p>Ділимось із вами новою порцією цікавих слів, значення яких ви, можливо, навіть не знали досі. Говоріть красиво та дивуйте всіх своїм багатим лексиконом!</p>
      <p><b>ДРИЖАКИ́</b>. Слово, яке асоціюється з осінню та зимою, адже означає воно тремтіння тіла від холоду або навіть страху. Тож якщо бачите, що на когось <i>напали дрижаки, </i>то мерщій зігрівайте його теплим словом або обіймами.</p>
      <figure>
        <img src="https://maximum.fm/uploads/640w_DIR/media_news/2019/11/5dced20d9ecbd934065180.png"/>
      </figure>
      <p><b>КОМИЗА́. </b>Чудово характеризує осінню погоду, а вона любить комизитись, а саме – вередувати, показувати примхи. Так можна сказати й про капризну людину, вередуна.</p>
      <figure>
        <img src="https://maximum.fm/uploads/640w_DIR/media_news/2019/11/5dced24f15549280195278.png"/>
      </figure>
      <p><b>ОСО́ННЯ. </b>До речі, якщо вам холодно, то ви можете сховатись в осонні, тобто незатіненому місці, що освітлюється та обігрівається сонцем. Так говорять і про сонячну сторону будівлі. Сподіваємось, ви живете саме в такій.</p>
      <figure>
        <img src="https://maximum.fm/uploads/640w_DIR/media_news/2019/11/5dced2b3b1363659682585.png"/>
      </figure>
      <p><b>ВІ́ХОТЬ.</b> Нічого спільного з вітром чи віхолою це слово не має, як вам могло видатись на перший погляд. У прямому значенні це – жмут соломи або сіна, а от у переносному цим словом характеризують м'яку, безвільну людину. Цікавим також є фразеологізм <i>кинути віхоть,</i> тобто завдати комусь лиха. Звісно, ми не радимо цього робити в жодному разі.</p>
      <figure>
        <img src="https://maximum.fm/uploads/640w_DIR/media_news/2019/11/5dced3705e64d822016638.png"/>
      </figure>
      <p><b>ЖУРБА́. </b>Це відчуття – тобто невеселий настрій, печаль, смуток – переживає кожен з нас у понеділок. Але, як писав класик Олександр Олесь, з журбою радість обнялася, тому <i>вилийте свою журбу</i> – поділіться з кимось своєю тугою – та налаштуйтесь на позитив, адже після кожної чорної смуги настає біла, а після кожного понеділка обов'язково буде п'ятниця.</p>
      <figure>
        <img src="https://maximum.fm/uploads/640w_DIR/media_news/2019/11/5dced370381bf438361939.png"/>
      </figure>
      <p><b>КОЦ. </b>Річ, яка завжди допомагає долати журбу. Вам всього лиш потрібно залізти під коцик – тепле покривало або ковдру, а тоді ввімкнути улюблений серіал та потішити себе смаколиками. Перевірений рецепт проти поганого настрою!</p>
      <figure>
        <img src="https://maximum.fm/uploads/640w_DIR/media_news/2019/11/5dced3bb5d03b348058676.png"/>
      </figure>
      <p><b>ЗИЧИТИ.</b> А насамкінець зичимо, тобто бажаємо, вам позитивного настрою та класних вихідних!</p>
      <figure>
        <img src="https://maximum.fm/uploads/640w_DIR/media_news/2019/11/5dced4212006e812527460.png"/>
      </figure>
      <related>
        <h4>Читайте також:</h4>
        <a href="https://maximum.fm/govori-ukrayinskoyu-krasivo-10-koloritnih-sliv-yaki-zbagatyat-tvoyu-movu_n166046"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/pogoda-v-ukrayini-18-listopada-u-yakih-oblastyah-bude-najteplishe_n169729"/>
        <a href="https://maximum.fm/tanci-z-zirkami-2019-hto-pokinuv-shou-v-trinadcyatomu-pryamomu-efiri-17-11-2019_n169737"/>
        <a href="https://maximum.fm/usi-za-ta-proti-seksu-na-roboti_n169688"/>
      </related>
    </article>
  </body>
</html>