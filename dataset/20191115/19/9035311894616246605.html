<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/papa-yahudilere-romanlara-ve-escinsellere-nefret-duyan-siyasiler-bana-hitleri-hatirlatiyor"/>
    <meta property="og:site_name" content="euronews"/>
    <meta property="article:published_time" content="2019-11-15T19:16:32+00:00"/>
    <meta property="og:title" content="Papa: Nefret dolu siyasiler bana Hitleri hatırlatıyor"/>
    <meta property="og:description" content="Katoliklerin ruhani lideri Papa Francis eşcinsellere, Yahudilere ve Romanlara öfke duyan siyasilerin Hitleri hatırlattığını söyledi. Papa, &quot;Eşcinsellerin, Yahudilerin ve çingenelerin uğradığı baskı, nefret kültürünün en iyi örneği. Bunlar o dönemde de yaşandı ve bugün halen devam ediyor&quot; dedi."/>
  </head>
  <body>
    <article>
      <h1>Papa: Nefret dolu siyasiler bana Hitleri hatırlatıyor</h1>
      <address><time datetime="2019-11-15T19:16:32+00:00">15 Nov 2019, 19:16</time> by <a rel="author">Tuba Altunkaya</a></address>
      <p>Katoliklerin ruhani lideri Papa Francis, eşcinsellere, Yahudilere ve Romanlara öfke duyan siyasilerin Adolf Hitler'i hatırlattığını söyledi.</p>
      <p>Ceza hukuku üzerine düzenlenen uluslararası bir konferansta konuşan Papa, "Kanunlardan veya yönetimden sorumlu olanların nefret söylemlerini duyduğumda aklıma Hitler'in 1930'larda yaptığı konuşmaları geliyor" dedi.</p>
      <p>1933-1945 yılları arasındaki Nazi döneminde, yaklaşık 6 milyon Yahudi ile birlikte eşcinseller ve Romanlar toplama kamplarına gönderilmişti.</p>
      <p>Papa, "Eşcinsel eğilimi olanların, Yahudilerin ve çingenelerin uğradığı baskı, nefret kültürünün en iyi örneği. Bunlar o dönemde de yaşandı ve bugün halen devam ediyor." diye konuştu.</p>
      <p>Ruhani lider eleştirisinde ülke adı veya bahsettiği siyasilerin isimlerini vermese de son dönemde homofobik demeçler ve hayata geçirilen politikalar haberlere konu olmuştu.</p>
      <ul>
        <li>
          <a href="https://tr.euronews.com/2019/05/25/asiri-sagin-golgesinde-avrupa-secimleri-romanlar-avrupada-yeterince-temsil-edilmiyor">"Romanlar Avrupa'da yeterince temsil edilmiyor"</a>
        </li>
        <li>
          <a href="https://tr.euronews.com/2019/01/25/brezilya-da-bolsonaro-etkisi-olum-tehditleri-alan-escinsel-vekil-ulkeyi-terk-ediyor">Brezilya'da Bolsonaro etkisi: Ölüm tehditleri alan eşcinsel vekil ülkeyi terk ediyor</a>
        </li>
        <li>
          <a href="https://tr.euronews.com/2019/10/24/her-dort-alman-dan-biri-yahudi-dusmani-holokost-soykirim-israil-sinagog-saldiri">"Her dört Alman'dan biri Yahudi düşmanı"</a>
        </li>
      </ul>
      <p>Brezilya Devlet Başkanı Jair Bolsonaro sene başında göreve gelmeden önce homofobik açıklamalarda bulunarak, "Oğlumun eşcinsel olmasındansa ölmüş olmasını tercih ederim" demişti.</p>
      <p>Brunei'de ise, 'eşcinsel ilişki, zina ve tecavüzden suçlu bulunanların taşlanarak idam edilmesini' kapsayan <a href="https://tr.euronews.com/2019/03/28/brunei-escinsellik-ve-zinaya-olum-cezas-getiriyor">yasa</a> uluslararası tepki toplayınca Sultan Hasan el Bulkiye, geçen mayıs ayında cezanın fiilen uygulanmasını <a href="https://tr.euronews.com/2019/05/05/brunei-escinsel-iliskiye-ve-zinaya-getirdigi-recm-cezasini-erteledi">ertelemişti.</a></p>
      <p>Temmuz ayında yapılan bir araştırmada ise Avrupa'da yaşayan genç Yahudilerin, bir önceki nesle oranla daha fazla nefret söylemine maruz kaldığını ortaya çıkarmıştı.</p>
      <p>Ek kaynaklar<b> • Reuters</b></p>
    </article>
  </body>
</html>