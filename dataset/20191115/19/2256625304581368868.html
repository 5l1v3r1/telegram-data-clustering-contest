<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158471_1.html"/>
    <meta property="og:site_name" content="Novsport"/>
    <meta property="article:published_time" content="2019-11-15T19:05:00+00:00"/>
    <meta property="og:title" content="Меси се завърна за Аржентина след три месеца и донесе успеха над Бразилия (СНИМКИ+ВИДЕО)"/>
    <meta property="og:description" content="Капитанът на &quot;гаучосите&quot; изтърпя наказанието си и отново понесе отбора на гърба си"/>
  </head>
  <body>
    <article>
      <h1>Меси се завърна за Аржентина след три месеца и донесе успеха над Бразилия (СНИМКИ+ВИДЕО)</h1>
      <address><time datetime="2019-11-15T19:05:00+00:00">15 Nov 2019, 19:05</time> by <a rel="author">Пламен Димитров</a></address>
      <p>В очаквана с голямо нетърпение контролна среща в Саудитска Арабия тази вечер Аржентина победи Бразилия с 1:0.<br/><br/>В герой за аржентинците се превърна обичайния заподозрян - суперзвездата им Лео Меси, който отбеляза единственото попадение.<br/><br/>Завездата на Барселона не беше обличал екипа на “албиселесте” от срещата за третото място на Копа Америка насам. Тогава той получи червен картон, след което пък отправи тежки обвинения към ръководството на южноамериканската футболна федерация.</p>
      <figure>
        <img src="http://www.novsport.com/content/EJbml9cWkAAsdmk.jpg"/>
      </figure>
      <p>Бразилците започнаха страхотно и в 10-ата минута спечелиха дузпа, след като Жезус беше препънат от Леандро Паредес. Нападателят на Манчестър Сити застана зад топката, но не уцели вратата.<br/><br/>Четири минути след това Меси спечели дузпа в другия край на терена за своя тим, след като беше препънат от Алекс Сандро. Капитанът се нае с изпълнението, но подобно на Жезус стреля слабо. Вратарят Алисон парира, но при добавката Лео нямаше как да сгреши - 1:0 за Аржентина.<br/><br/>Голът веднага даде и игрово предимство на състава на Лионел Скалони. Следващата най-сериозна опасност пред Алисон дойде в 31-вата минута, когато Меси шутира, но футболист в жълт екип изби с тяло.<br/><br/>Лидерът на Барса изпусна още по-добър шанс в последната минута на полувремето, когато почти се оказа сам срещу вратаря, но стражът на Ливърпул спаси.</p>
      <figure>
        <img src="http://www.novsport.com/content/EJbrQd8WsAAN0XX.jpg"/>
      </figure>
      <p>Жезус получи възможност да се реваншира в 51-вата минута, когато отлично се измъкна при контраатака на "златистите", но загуби предимството си, след като се забави с удара и в крайна сметка не стори нищо.<br/><br/>В 66-ата той насочи кълбото точно под гредата, но това не се оказа проблем за вратаря. Същото се случи и четири минути по-късно.<br/><br/>Младият Николас Гонсалес можеше да реализира с глава, но и той не затрудни Алисон. Много по-близо до гола беше Лаутаро Мартинес в 80-ата, но изстрелът му профуча над гредата.<br/>СТАРТОВИ СЪСТАВИ<br/> <br/> <br/><b>БРАЗИЛИЯ:</b> Алисон, Данило, Тиаго Силва, Маркиньос, Алекс Сандро, Каземиро, Артур, Пакета, Жезус ,Вилиан,  Фирмино<br/> <br/><b>АРЖЕНТИНА</b>: Андрада, Фойт, Пецела, Отаменди, Таялифико, Де Паул, Паредес, Ло Селксо, Окампос, Мартинес, Меси </p>
    </article>
  </body>
</html>