<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/scienza/passeggiata_spaziale_parmitano-6557441/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T19:30:00+00:00"/>
    <meta property="og:title" content="Si è conclusa la passeggiata spaziale di Luca Parmitano"/>
    <meta property="og:description" content="Missione impegnativa per il comandante italiano della Stazione Spaziale Internazionale e il collega americano della Nasa Andy Morgan, alle prese con la manutenzione di un rilevatore di particelle"/>
  </head>
  <body>
    <article>
      <h1>Si è conclusa la passeggiata spaziale di Luca Parmitano</h1>
      <h2>Missione impegnativa per il comandante italiano della Stazione Spaziale Internazionale e il collega americano della Nasa Andy Morgan, alle prese con la manutenzione di un rilevatore di particelle</h2>
      <address><time datetime="2019-11-15T19:30:00+00:00">15 Nov 2019, 19:30</time> by <a rel="author">AGI - Agenzia Giornalistica Italia</a></address>
      <p>Si è conclusa la passeggiata spaziale dell'astronauta italiano dell'Agenzia spaziale europea (Esa) <b>Luca Parmitano</b>, comandante della Stazione Spaziale Internazionale (Iss), che con il collega americano della Nasa, <b>Andy Morgan</b>, è stato impegnato in una delle più complesse attività extraveicolare (Eva) mai effettuate: 6 ore di intenso lavoro fuori dalla Iss, che avviano una serie di passeggiate spaziali (almeno altre tre) per la manutenzione dello strumento <b>Alpha Magnetic Spectrometer (AMS-02)</b>, un rilevatore di particelle di antimateria e di materia oscura situato in cima alla struttura a traliccio S3 della Stazione tra una coppia di pannelli solari e radiatori.</p>
      <p>La Nasa considera queste "Eva" particolarmente impegnative, in quanto AMS-02 non era stato inizialmente progettato per operazioni straordinarie di mantenimento.</p>
      <p>Come 'spacewalker' principale, ruolo noto anche come 'EV1', Parmitano ha indossato una tuta spaziale bianca con mostrine rosse, mentre Morgan una bianca senza mostrine. Il duo è stato assistito dagli astronauti della Nasa <b>Christina Koch</b> e <b>Jessica Meir</b>, da dentro la Iss.</p>
      <p>Per AstroLuca - che sarà il primo astronauta europeo ad assumere il ruolo guida, è già la terza Eva dopo quelle effettuate nel 2013 nel corso della missione <b>Volare</b> dell'Agenzia spaziale italiana. La sua seconda uscita fu caratterizzata da un pericoloso incidente che concluse la missione extraveicolare poco dopo il suo avvio. La spacewalk di Parmitano è stata trasmessa in diretta streaming da Esa e Nasa. </p>
      <p>"Passeggiata" è termine improprio, visto che la NASA ha definito le operazioni come le più complesse nel vuoto cosmico dai tempi delle riparazioni sul telescopio spaziale Hubble.</p>
      <p>Il compito iniziale dei due astronauti è stato quello di sostituire il sistema di raffreddamento AMS-02 e riparare una perdita di refrigerante che serve a mantenere fredda e costante la temperatura dello strumento. Christina Koch e Jessica Meir hanno invece gestito il braccio robotico Canadarm-2 dall'interno della Stazione contribuendo a posizionare gli astronauti attorno al loro sito di lavoro altrimenti difficile da raggiungere. </p>
      <h3>Cos'è l'Alpha Magnetic Spectrometer</h3>
      <p>L'Alpha Magnetic Spectrometer (AMS-02) è un rilevatore di particelle operante come modulo esterno della Stazione Spaziale Internazionale. Si tratta di un ambizioso laboratorio orbitante per la fisica delle particelle, con piu' di 3 metri di lato per un peso complessivo di 7,5 tonnellate, il cui scopo è quello di studiare con precisione la composizione e l'abbondanza dei raggi cosmici nello spazio in cerca di tracce di antimateria primordiale e materia oscura ad energie estreme fino a qualche TeV ("tera-elettronvolt").</p>
      <p>La maggior parte dei raggi cosmici, circa il 99%, è formato da materia "ordinaria" quali protoni e nuclei elio. Lo strumento AMS-02 è stato progettato per misurare con precisione la rarissima componente di antimateria nei raggi cosmici, come positroni ed anti-protoni, e scovare particelle di antimateria pesante, come nuclei di anti-elio, mai osservati fino ad oggi. L'Agenzia Spaziale Italiana (ASI) e l'Istituto Nazionale di Fisica Nucleare (INFN) sostengono questo esperimento dal 1995, nell'ambito di una collaborazione internazionale che comprende istituti di ricerca e università in America, Europa e Asia. </p>
      <p>I ricercatori italiani sono responsabili della realizzazione, del mantenimento e delle operazioni dei principali strumenti di bordo, e partecipano in prima persona all'analisi scientifica dei dati raccolti dallo strumento. I rivelatori di particelle di AMS-02 sono stati progettati, costruiti e sono ad oggi operati con l'apporto dei ricercatori INFN di Bologna, Milano, Perugia, Pisa, Roma La Sapienza, e Trento.</p>
      <p>ASI contribuisce alle attività di operazione dello strumento e di analisi dati con la partecipazione di ricercatori presso l'Unità di Ricerca Scientifica (ASI-URS) e Space Science Data Center (ASI-SSDC). Il rilevatore AMS-02 è stato portato in orbita con la penultima missione dello Shuttle, l'STS-134 Endeavour che aveva a bordo l'astronauta italiano dell'Agenzia Spaziale Europea Roberto Vittori dell'ASI DAMA, ed è stato agganciato alla ISS dove, dal 19 maggio 2011, sta raccogliendo raggi cosmici con continuità.</p>
    </article>
  </body>
</html>