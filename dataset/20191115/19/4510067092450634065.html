<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csm-csu-joaca-sambata-la-timisoara-152831.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T19:01:00+00:00"/>
    <meta property="og:title" content="CSM CSU joacă, sâmbătă, la Timişoara"/>
    <meta property="og:description" content="Formaţia de baschet masculin CSM CSU Oradea va juca, sâmbătă, în deplasare, într-o nouă etapă a campionatului Ligii Naţionale. Bihorenii vor evolua de această dată la Timişoara, pe terenul formaţiei locale SCM, într-un joc ce va debuta la ora 18:45 şi va fi transmis în direct de Digi Sport."/>
  </head>
  <body>
    <article>
      <h1>CSM CSU joacă, sâmbătă, la Timişoara</h1>
      <address><time datetime="2019-11-15T19:01:00+00:00">15 Nov 2019, 19:01</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/nikolamarkovic15112019.JPG"/>
      </figure>
      <p>Baschetbaliştii de la CSM CSU Oradea au programat un nou meci în deplasare, la finele acestei săptămâni. Bihorenii vor juca la Timişoara, sâmbătă seara, în cadrul celei de-a 6-a etape din sezonul regulat al Ligii Naţionale.</p>
      <p>Deşi vor juca pe teren străin, elevii antrenorului Cristian Achim pornesc cu prima şansă în acest joc, după ce vin după o serie de cinci victorii consecutive în toate competiţiile în care sunt angrenaţi.</p>
      <p>Două dintre acestea au fost obţinute în Liga Naţională, unde campionii României au un bilanţ general de 3-2 şi se situează pe podiumul clasamentului.</p>
      <p>Că echipa orădeană este pe val o confirmă şi rezultatele din deplasare din ultimele etape, în care a consemnat patru victorii consecutive.</p>
      <p>De partea cealaltă, echipa SCM Timişoara vine după două înfrângeri consecutive. Este vorba despre eşecul suferit pe teren propriu cu Dinamo Ştiinţa, urmat de cel de la Cluj-Napoca. Ca atare, formaţia de pe Bega va da totul sâmbătă pentru a se reabilita în faţa propriilor suporteri.</p>
      <p>În ceea ce priveşte lotul echipei bănăţene, acesta cuprinde patru jucători din rotaţia de bază a echipei din sezonul trecut. Este vorba despre Alexandru Coconea, Nikola Pesakovic, Sherwood Brown şi Milos Komatina. Pe lângă aceştia, au fost aduşi trei jucători străini, dar şi mai mulţi jucători români, printre care şi orădeanul Laci Lazar, cel care a făcut parte din lotul CSM-ului la câştigarea ultimelor două campionate.</p>
      <p>Partida de sâmbătă de la Timişoara, dintre SCM din localitate şi CSM CSU Oradea, va debuta de la ora 18:45, urmând a fi transmisă în direct de Digi Sport.</p>
    </article>
  </body>
</html>