<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-sports/2819223-hokeisti-donbasa-v-overtajmi-prograli-nimanu-u-kontinentalnomu-kubku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T14:24:00+00:00"/>
    <meta property="og:title" content="Хокеїсти &quot;Донбаса&quot; в овертаймі програли &quot;Німану&quot; у Континентальному кубку"/>
    <meta property="og:description" content="У п'ятницю, 15 листопада, в польському місті Краків стартував півфінальний турнір Континентального кубка IIHF, в якому бере участь чемпіон України хокейний клуб &quot;Донбас&quot;."/>
  </head>
  <body>
    <article>
      <h1>Хокеїсти "Донбаса" в овертаймі програли "Німану" у Континентальному кубку</h1>
      <h2>У п'ятницю, 15 листопада, в польському місті Краків стартував півфінальний турнір Континентального кубка IIHF, в якому бере участь чемпіон України хокейний клуб "Донбас".</h2>
      <address>
        <time datetime="2019-11-15T14:24:00+00:00">15 Nov 2019, 14:24</time>
      </address>
      <p>У першій грі українська команда в овертаймі поступилася фавориту групи, віце-чемпіону Білорусі гродненському "Німану" - 3:4 (0:2, 1:0, 2:1, 0:1), повідомляє Укрінформ.</p>
      <p>Шайби закинули: Євген Бєлухін (25-та хвилина), Айнарс Подзіньш (50) і Віктор Захаров (55)  - у складі українського клубу; Артем Левша (2), Єгор Степенов (10), Ігор Варивончик (42) та Микита Ремезов (64)- у білорусів.  </p>
      <p>В інший зустрічі сьогодні зіграють "Краковія" (Польща) та "Бейбарис" (Казахстан). </p>
      <p>Турнір у Кракові триватиме до 17 листопада. Завтра "Донбас" зустрінеться з "Бейбарисом", а у неділю - з "Краковією". </p>
      <p>Паралельно у данському місті Воєнс проходять матчі другого півфінального квартету Континентального кубка. Грають команди "Сеннерюск" (Данія)."Ам'єн" (Франція), "Ноттінгем Пантерз" (Англія) та "Ференцварош" (Угорщина).</p>
      <p>До суперфіналу вийдуть по дві команди з кожної групи.</p>
      <blockquote>
        <b>Читайте також: </b>
        <a href="https://www.ukrinform.ua/rubric-sports/2818543-uhl-kremencuk-rozgromiv-harkivske-dinamo.html">УХЛ: «Кременчук» розгромив харківське «Динамо»</a>
      </blockquote>
      <p>Як інформувало агентство, у жовтні "Донбас" став переможцем другого раунду Континентального кубка, перегравши у Броварах латвійський "Мого", румунську "Корону" та сербську "Црвену Звезду". </p>
    </article>
  </body>
</html>