<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kakvo-stava-I-Kostadin-Garov-napusna-patriotite--914137"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T14:41:00+00:00"/>
    <meta property="og:title" content="Какво става? И Костадин Гаров напусна &quot;патриотите&quot;!"/>
    <meta property="og:description" content="Часове след като Слави Георгиев обяви в личния си профил във Фейсбук, че е взел решение да бъде неза..."/>
  </head>
  <body>
    <article>
      <h1>Какво става? И Костадин Гаров напусна "патриотите"!</h1>
      <address>
        <time datetime="2019-11-15T14:41:00+00:00">15 Nov 2019, 14:41</time>
      </address>
      <p>Часове след като Слави Георгиев обяви в личния си профил във Фейсбук, че е взел <i><b><a href="https://www.plovdiv24.bg/novini/plovdiv/novini/plovdiv/Iznenada-Slavi-Georgiev-napusna-patriotite--914097">решение да бъде независим общински съветник и да не членува в политически представени групи в ОбС-Пловдив</a></b></i>, съпартиецът му Костадин Гаров е предприел същата стъпка, потвърди самият той пред <b>Plovdiv24.bg</b>.</p>
      <p>"Логичното стечение на ситуацията и обстоятелствата са такива. Макар че двете политически формации са със сходни идейни платформи и програми, се различаваме по мнения и гласуване, както се видя в предишния мандат" - коментира Костадин Гаров.</p>
      <p><b>Plovdiv24.bg</b> потърси за коментар градския лидер на ВМРО <a href="https://www.plovdiv24.bg/novini/persons/3212.html">Борислав Инчев</a>. Той каза, че не е редно да се коментира лично решение, но изрази учудване от изтъкнатия от Слави Георгиев аргумент за повече свобода при вземане на решения. "Досега сме показвали независимост" - лаконично каза Инчев и посочи, че в миналия мандат съветниците от ВМРО са отстоявали своите позиции.</p>
      <p>Георгиев и Гаров станаха общински съветници от Местна коалиция "НФСБ/ВМРО", която се състои от петима членове. След съобщението, че стават независими, в групата на "патриотите" остават само представителите на ВМРО Стефан Послийски, Димчо Петров и Иван Црънчев. Съгласно сега действащия правилник на ОбС тримата могат да сформират група. Георгиев и Гаров вероятно ще предпочетат да са "нечленуващи в група".</p>
      <p>Групите на политическите сили в местния парламент не са идентични с политическата формация, от чиято квота са избрани общинските съветници. В момента все още групите не са сформирани, така че Слави Георгиев и Костадин Гаров не е било необходимо да подават заявления в деловодството на Общинския съвет. На практика двамата изпреварващо информират за политическите си намерения. </p>
      <p>В началото на следващата седмица всяка политическа сила трябва да обяви свой представител за зам.-председател на ОбС, а също състава на групата и председателя й. Групата на "патриотите" ще се казва ВМРО с председател Стефан Послийски, а за зам.-председател на местния парламент е излъчен Димчо Петров.</p>
    </article>
  </body>
</html>