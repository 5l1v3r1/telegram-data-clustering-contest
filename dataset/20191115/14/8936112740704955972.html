<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/cristiano-ronaldo-z-hat-trickiem-i-98-bramka-w-reprezentacji-portugalii,985673.html"/>
    <meta property="og:site_name" content="TVN24"/>
    <meta property="article:published_time" content="2019-11-15T14:35:00+00:00"/>
    <meta property="og:title" content="Strzela, żartuje i doprowadza do łez. &quot;Napiszcie, że kapitan ma się dobrze&quot;"/>
    <meta property="og:description" content="Cristiano Ronaldo wydaje się nie przejmować ostatnim zamieszaniem wokół swojej osoby. Podczas zgrupowania reprezentacji tryska humorem, w meczu z Litwą (6:0) popisał się hat trickiem, a na dodatek ..."/>
  </head>
  <body>
    <article>
      <h1>Strzela, żartuje i doprowadza do łez. "Napiszcie, że kapitan ma się dobrze"</h1>
      <address>
        <time datetime="2019-11-15T14:35:00+00:00">15 Nov 2019, 14:35</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/67d08ff2-acc6-4271-94ba-88fbc1579c2b-480p.mp4"/>
        <figcaption>Ronaldo trafił trzy razy w meczu z Litwą Foto: PAP/EPA | Video: PAP/EPA</figcaption>
      </figure>
      <h3>Cristiano Ronaldo wydaje się nie przejmować ostatnim zamieszaniem wokół swojej osoby. Podczas zgrupowania reprezentacji tryska humorem, w meczu z Litwą (6:0) popisał się hat trickiem, a na dodatek doprowadził do łez wzruszenia jednego z fanów.</h3>
      <p>Kilka dni temu w ligowym meczu z Milanem (1:0) grał słabo i opuścił boisko tuż po przerwie. Od razu uciekł do szatni, ze stadionu wyjechał jeszcze przed końcem spotkania. Choć trener Juventusu tłumaczył później, że zmienił go z powodu urazu, to klub i tak domaga się od zawodnika przeprosin.</p>
      <h3>Mógł odetchnąć</h3>
      <p>Przerwa reprezentacyjna była dla Ronaldo jak łyk świeżego powietrza. Wśród kolegów z kadry znów poczuł luz. Dowód? Scenka, do jakiej doszło po treningu. W sieci pojawił się filmik, na którym widać, jak jeden z fanów zza uchylonej szyby samochodu próbuje nagrać piłkarza, a ten podbiega do niego i zabiera mu telefon, który po chwili ze śmiechem oddaje.</p>
      <p>Ile prawdy jest w tym, że Ronaldo dokuczało ostatnio kolano, można było przekonać się w czwartek, w dniu spotkania, gdy został zapytany o zdrowie i swoją dyspozycję. - Napiszcie, że kapitan ma się dobrze. A tak naprawdę nie dobrze, a nawet bardzo dobrze - rzucił w stronę dziennikarzy.</p>
      <p>Te słowa okazały się prorocze. Kilka godzin później gracz Juve był najlepszy na boisku. Licząc wszystkie rozgrywki, zapisał na koncie 55. hat tricka w karierze. W reprezentacji ma już 98 bramek i tylko jedenastu brakuje mu do zrównania się z najskuteczniejszym w meczach kadry Alim Daeim z Iranu.</p>
      <h3>Męski uścisk i łzy</h3>
      <p>Choć Ronaldo strzelał tym razem przeciwko słabiutkiej Litwie, media i tak okrzyknęły go bohaterem wieczoru, podkreślając, że zapracował na to nie tylko skutecznością.</p>
      <p>Portugalskie serwisy opisują sytuację, gdy na murawie pojawił się jeden z jego zdesperowanych fanów. Zapewne tylko dzięki reakcji gwiazdora intruz nie został natychmiastowo spacyfikowany. Zamiast zdecydowanej interwencji ochrony było wspólne zdjęcie, męski uścisk, a na koniec kibicowskie łzy.</p>
      <p>W 83. minucie trener dał Ronaldo odpocząć. Schodząc, tym razem piłkarz nie grymasił.</p>
      <p>W równolegle rozgrywanym spotkaniu Serbowie nie bez problemów pokonali Luksemburg 3:2 i pozostali na trzecim miejscu w grupie (13 punktów). Drudzy są Portugalczycy (14), którzy przepustki na Euro mogą wywalczyć w niedzielnym spotkaniu - z Luksemburgiem. Pewni już awansu i pierwszego miejsca są liderzy grupy Ukraińcy (19).</p>
      <p>Autor: TG/łup / Źródło: eurosport.pl</p>
    </article>
  </body>
</html>