<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/presons-persones-transsexuals-escollir-centre-independentment-DNI_0_2344565660.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T14:02:09+00:00"/>
    <meta property="og:title" content="Els presos transsexuals podran escollir el centre en funció del sexe, independentment del que digui el DNI"/>
    <meta property="og:description" content="El Govern aprova una nova instrucció que permet el trasllat abans que acabi el seu procés de canvi"/>
  </head>
  <body>
    <article>
      <h1>Els presos transsexuals podran escollir el centre en funció del sexe, independentment del que digui el DNI</h1>
      <h2>El Govern aprova una nova instrucció que permet el trasllat abans que acabi el seu procés de canvi</h2>
      <address>
        <time datetime="2019-11-15T14:02:09+00:00">15 Nov 2019, 14:02</time>
      </address>
      <p>Van néixer homes i al seu DNI encara les identifiquen amb el sexe masculí, però se senten dones. Tres internes transsexuals que estaven ingressades preventivament als mòduls d'homes del Centre Penitenciari de Joves i de Brians 1 han sigut traslladades a la presó de dones de Wad-Ras de Barcelona. La direcció de serveis penitenciaris ha aprovat una nova instrucció que permet als interns transsexuals poder demanar l'ingrés o el trasllat al centre del gènere amb el qual s'identifiquen, independentment del que hi posi al seu DNI i de si han completat el procés de transició.</p>
      <p>Fins ara la classificació es feia únicament a partir del sexe que indicava el document d’identitat. En el cas de les persones que ja havien completat el procés de canvi hormonal i legal, però, tampoc es permetia la ubicació en un centre amb interns de sexe diferent, sinó que eren traslladades a la presó de Brians 2, que és el centre penitenciari de referència pel que fa a l'acompanyament i el treball amb el col·lectiu trans.</p>
      <p>El nou text permet a les persones transsexuals que han d'ingressar en un centre penitenciari o que ja hi són poder triar la presó en funció de la identitat sexual, malgrat que a efectes legals constin encara amb l'altra. La direcció de presons estudiarà cada petició i serà qui tindrà la decisió final.</p>
      <figure>
        <a href="https://www.ara.cat/2019/11/15/societat/Justicia-Capella-Socials-Chakir-Homrani_2344575730_67414964_1500x1000.jpg">
          <img src="https://www.ara.cat/2019/11/15/societat/Justicia-Capella-Socials-Chakir-Homrani_2344575730_67414964_1500x1000.jpg"/>
        </a>
        <figcaption>La consellera de Justícia Ester Capella i el d'Afers Socials Chakir El Homrani amb les internes a la presó de Wad Ras / DEPARTAMENT DE JUSTÍCIA</figcaption>
      </figure>
      <p>A les presons de Catalunya hi ha actualment catorze persones trans. Totes elles van néixer homes però se senten dones. A banda de les tres que ja han ingressat al centre de Wad-Ras, n'hi ha dues més que ja havien completat el procés de transició i que ja són a la unitat de dones de la presó de Brians 1.</p>
      <p>
        <b>Més facilitats per canviar-se el nom</b>
      </p>
      <p>La nova instrucció –que han elaborat els departaments de Justícia i d'Afers Socials– també simplifica el procediment perquè les persones trans sense el sexe canviat al Registre Civil puguin decidir el nom amb què volen ser tractades al centre penitenciari. La sol·licitud no requerirà informes mèdics o psicològics. El director del centre només ha de garantir que aquesta voluntat es compleix.</p>
    </article>
  </body>
</html>