<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/cronaca/allerta-meteo-15-16-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-15T14:06:00+00:00"/>
    <meta property="og:title" content="Emergenza maltempo, torna l'allerta meteo"/>
    <meta property="og:description" content="Da questa sera"/>
  </head>
  <body>
    <article>
      <h1>Emergenza maltempo, torna l'allerta meteo</h1>
      <h2>Da questa sera</h2>
      <address><time datetime="2019-11-15T14:06:00+00:00">15 Nov 2019, 14:06</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/23602917826957/movie_20191115_134025-2.mp4"/>
      </figure>
      <p>Continua l’allerta meteo emanata dalla Protezione civile della Regione Campania. A partire dalle 20 di stasera e fino alla stessa ora di domani, permane il rischio di piogge, temporali e vento forte. L’allerta meteo Gialla, riguarda solo il rischio idrogeologico al quale è esposto il territorio in virtù delle precipitazioni attese. Per quanto riguarda l’intensità del vento non c’è un codice colore di riferimento. La perturbazione interesserà diversi settori della regione con fenomeni differenti. Nella nota la protezione Civile informa:</p>
      <p>Sulle zone di allerta 1 (Napoli, Piana Campana, Isole, Area Vesuviana), 2 (Alto Volturno e Matese), 3 (Costiera Sorrentino-Amalfitana, Monti di sarno e Monti Picentini) si prevedono “Precipitazioni sparse , anche a carattere di rovescio o temporale, localmente anche intense. Venti tendenti a divenire forti nel corso della giornata di sabato” nelle zone 1 e 3, si sottolineando anche “mare tendente ad agitato e possibili mareggiate lungo le coste esposte”.<br/>Sulle zone di allerta 5 (Tusciano e Alto Sele), 6 (Piana sele e Alto Cilento), 8 (Basso Cilento), pur non essendo prevista alcuna criticità idrogeologica connessa a piogge e temporali, sono evidenziati “venti tendenti a divenire forti nella giornata di sabato con mare tendente ad agitato e possibili mareggiate lungo le coste esposte”.<br/>Sul resto della Campania e quindi sulle zone 4 (Alta Irpinia e Sannio) e 7 (Tanagro) non sono previste, invece, particolari criticità idrogeologiche e idrauliche.</p>
      <p>Dalle 20 di stasera, laddove è prevista allerta Gialla, tra i principali scenari di evento ed effetti al suolo si ipotizzano allagamenti di locali interrati e a pian terreno, innalzamento dei livelli idrometrici dei corsi d’acqua minori, possibili fenomeni di rigurgito dei sistemi di smaltimento delle acque meteoriche, fenomeni franosi superficiali legati a condizioni idrogeologiche particolarmente fragili e anche alle conseguenze della saturazione dei suoli. La Protezione civile della Regione Campania ricorda alle autorità competenti di prestare attenzione alle zone interessate dalle precipitazioni degli ultimi giorni, anche in assenza di ulteriori piogge e di monitorare le strutture esposte alle sollecitazioni dei venti e del moto ondoso.</p>
    </article>
  </body>
</html>