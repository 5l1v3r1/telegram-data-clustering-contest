<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824059.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T14:02:00+00:00"/>
    <meta property="og:title" content="روحانی: افزایش قیمت بنزین به نفع مردم و اقشار ضعیف جامعه است"/>
    <meta property="og:description" content=" به گزارش الف به نقل از پایگاه اطلاع رسانی ریاست جمهوری، حجت‌الاسلام حسن روحانی روز جمعه در دیدار برخی اعضای دولت و مسوولان کشور به مناسبت میلاد پیامبر گرامی اسلام (ص) و امام جعفر صادق(ع)، با اشاره به اقدام اخیر دولت در افزایش نرخ بنزین که از شب گذشته اجرا شده است، گفت: دولت مدت ها به دنبال آن بود تا از طریقی بتواند از  اقشار ضعیف کشور که بواسطه شرایط اقتصادی در فشار هستند،حمایت و به آنها کمک کند، اما به دلیل کمبود منابع درآمدی و بودجه توان اجرای آن وجود نداشت."/>
  </head>
  <body>
    <article>
      <h1>روحانی: افزایش قیمت بنزین به نفع مردم و اقشار ضعیف جامعه است</h1>
      <address>
        <time datetime="2019-11-15T14:02:00+00:00">15 Nov 2019, 14:02</time>
      </address>
      <p>رئیس‌جمهور گفت: افزایش قیمت بنزین به نفع مردم و اقشار تحت فشار جامعه بوده و می تواند مفید و موثر باشد.</p>
      <p> به گزارش الف به نقل از پایگاه اطلاع رسانی ریاست جمهوری، حجت‌الاسلام حسن روحانی روز جمعه در دیدار برخی اعضای دولت و مسوولان کشور به مناسبت میلاد پیامبر گرامی اسلام (ص) و امام جعفر صادق(ع)، با اشاره به اقدام اخیر دولت در افزایش نرخ بنزین که از شب گذشته اجرا شده است، گفت: دولت مدت ها به دنبال آن بود تا از طریقی بتواند از  اقشار ضعیف کشور که بواسطه شرایط اقتصادی در فشار هستند،حمایت و به آنها کمک کند، اما به دلیل کمبود منابع درآمدی و بودجه توان اجرای آن وجود نداشت.</p>
      <p>رئیس جمهور با اشاره به اینکه امروز اقشاری در جامعه هستند که در زندگی خود با مشکلات مواجه هستند، گفت: فشارهای اقتصادی شدید در سال ۹۷ و ۹۸ به زندگی مردم وارد شد و دولت می خواهد در حد تامین نیازمندی های ضروری، حمایتی از مردم کرده و به خانواده هایی که احساس می کنیم در فشار بیشتر هستند کمکی کرده باشیم.</p>
      <p>روحانی با بیان اینکه برای تعیین اقشار ضعیف جامعه نیاز به آمار و ارقام دقیق داریم اما در همین حدی که امکان تشخیص وجود دارد می توانیم جامعه را به دو بخش تقسیم کنیم، گفت: بر این اساس حدود ۷۵ درصد در شرایط فشار قرار دارند و حدود ۲۵ درصد هم شرایط زندگی شان خوب است و بر مبنای محاسبات ۱۸ تا ۱۹ میلیون خانوار و جمعیتی در حدود ۶۰ میلیون نفر مشمول طرح حمایتی دولت خواهند بود و  این مبلغ هم کمک به فرد نبوده و کمک به خانوار به شمار می رود.</p>
      <p>رئیس جمهور افزود: تلاش ما این است بتوانیم این مبلغ را ماهیانه به حساب خانوارها پرداخت کنیم و در اوایل آذر ماه اولین نوبت آن پرداخت شود.</p>
      <p>روحانی اظهار داشت: این اقدام برای اقشار مستضعف جامعه کمک کوچکی به شمار می رود و در مجموع اصل این کار ضروری است.</p>
      <p>رئیس جمهور اظهار داشت: برخی معتقد بودند که قیمت انرژی در ایران با قیمت آن در کشورهای منطقه فاصله زیادی دارد که البته این موضوع موجب ایجاد مفاسدی از جمله قاچاق خواهد بود و اگر بخواهیم این معضل را از بین ببریم باید به گونه ای قیمت را افزایش دهیم که تقریبا با قیمت انرژی در کشورهای همسایه برابری داشته باشد و ما با آن مخالفت کردیم.</p>
      <p>روحانی افزود: البته این اقدام از سوی دولت انجام نشد به خاطر این بود که معتقد بودیم این افزایش قیمت به نرخ هایی مثل ۵ هزار تومان برای هر لیتر بر زندگی مردم تاثیر مستقیم داشته و موجب افزایش تورم خواهد بود.</p>
      <p>رئیس جمهور با اشاره به شدت مصرف انرژی در کشور و تاثیر آن بر آلودگی هوا ، ادامه داد: انرژی که در ایران مصرف می شود با سایر کشورهای دنیا متفاوت و مقدار زیادی است که اصلاح این کار البته نیاز به فرهنگ سازی و تولید خودروی خوب دارد.</p>
      <p>روحانی تصریح کرد: هدف اصلی از این اقدام این بود که از یک طرف فشار زیاد به مردم وارد نشود و از سوی دیگر برای کسانی که مصرف روزانه معمول دارند نرخ بنزین گران نشود. به همین دلیل ۶۰ لیتر را با یک نرخ و نرخ آزاد را به گونه دیگر تعیین کردیم.</p>
      <p>روحانی از وزرا و مسوولان ذیربط خواست تا به طور شفاف اهمیت این اقدام را برای مردم به خوبی توضیح دهند و افزود: ۴ سال است که دولت نسبت به تغییر نرخ بنزین اقدامی نکرده است و امروز بعد از ۴ سال این اقدام انجام شده است.</p>
      <p>رئیس جمهور خاطرنشان کرد: باید این را برای مردم توضیح دهیم که این اقدام به نفع آنان خواهد بود و دولت علیرغم مشکلات اقتصادی که دارد هرگز قصد برداشت از این پول را نداشته و هر چه درآمد از این محل عاید شود به خانوارها بازخواهد گشت.</p>
      <p>روحانی افزود: هیچ کس تصور نکند چون شرایط اقتصادی دولت سخت شده دست به این اقدام زده است تا بخواهد بودجه خود را جبران کند؛ هرگز اینطور نیست و ریالی از این پول به خزانه نخواهد رفت.</p>
      <p>رئیس جمهور گفت: این کار به نفع مردم و اقشار تحت فشار جامعه بوده و می تواند مفید و موثر باشد.</p>
      <p>پیش از سخنان رئیس جمهور جهانگیری معاون اول رئیس جمهور گزارشی از سفر خود به دو استان آذربایجان شرقی و غربی و بازدید از مناطق زلزله زده ارائه کرد.</p>
    </article>
  </body>
</html>