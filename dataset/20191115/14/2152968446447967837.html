<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/15/aikb-na-velev-protiv-noviia-ryst-na-minimalnata-pensiia.429755"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T14:09:00+00:00"/>
    <meta property="og:title" content="АИКБ на Велев против новия ръст на минималната пенсия"/>
    <meta property="og:description" content="Решението за болничните - недостатъчно радикално | Dnes.bg"/>
  </head>
  <body>
    <article>
      <h1>АИКБ на Велев против новия ръст на минималната пенсия</h1>
      <h2>Решението за болничните - недостатъчно радикално</h2>
      <address><time datetime="2019-11-15T14:09:00+00:00">15 Nov 2019, 14:09</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>От Асоциацията на индустриалния капитал, чийто председател е Васил Велев, са против увеличението на минималната пенсия с различен процент от общото увеличение на пенсиите.</p>
      <related>
        <a href="https://www.dnes.bg/obshtestvo/2019/11/14/vlastta-reshi-bez-pari-za-pyrviia-den-bolnichen.429642"/>
      </related>
      <p>"Винаги сме отстоявали позицията за обвързаност на осигурителния принос на конкретния човек с размера на неговата пенсия. Всяка различна теза е демотивираща и деморализираща плащанията на осигуровки върху реалния размер на дохода, което ерозира целия пенсионен модел. Ако държавата държи да подпомогне пенсионерите с ниски доходи, това в никакъв случай не трябва да се прави чрез пенсии, а посредством мерките на социалното подпомагане", настояват от там.</p>
      <p>В позицията по оповестените вчера намерения на управляващата коалиция за промени в Законопроекта за държавния бюджет за 2020 г. се изразява подкрепа за предложението първият ден от болничните да не се заплаща.</p>
      <p>Според АИКБ тази мярка ще има за резултат ограничаване на "пандемичното разрастване в последните години (от 2012 г. насам) на злоупотребите с болнични листове (2 пъти като брой и 3 пъти като разходвани средства)".</p>
      <p>"Обръщаме внимание, че в повечето страни членки на ЕС има период на изчакване, а във всички страни членки от Южна Европа този период е от три дни. До днес, въпреки че всички без изключение са съгласни с наличието на сериозен и задълбочаващ се във времето проблем, никой освен работодателите не е предложил работеща мярка за ограничаването му.</p>
      <p>Вярваме, че анонсираното решение на коалиционния съвет, макар и недостатъчно радикално, ще има положително и дисциплиниращо отражение върху обема на злоупотребите с болнични листове и върху ръста на доходите на работещите и незлоупотребяващи с болнични работници и служители", пише в позицията.</p>
      <p>От АИКБ подкрепят и мярката за задължително посещаване на детска градина и заплащане на това от държавата.</p>
      <p>"Освен фактор за ранна социализация с всички съпътстващи положителни последици тя отразява и отношението на държавата към справяне с демографския проблем чрез вид подпомагане на семействата с ниски доходи", аргументират се от работодателската организация.</p>
      <p>АИКБ заедно с други работодателски организации ще поиска срещи с ръководствата на парламентарните групи и с премиера, както и с ръководствата на икономическата, на социалната и на бюджетната комисия в Народното събрание.</p>
    </article>
  </body>
</html>