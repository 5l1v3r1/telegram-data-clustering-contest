<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684468/treli-koursa-anodou-sta-akinita-stin-athina-times-voreion-proasti"/>
    <meta property="og:site_name" content="enikos.gr"/>
    <meta property="article:published_time" content="2019-11-15T14:46:00+00:00"/>
    <meta property="og:title" content="&quot;Τρελή κούρσα&quot; ανόδου στα ακίνητα στην Αθήνα - Τιμές βορείων προαστίων στο κέντρο"/>
    <meta property="og:description" content="«Τρελή» κούρσα ανόδου καταγράφουν το διάστημα 2017 – 2019 οι τιμές των ακινήτων..."/>
  </head>
  <body>
    <article>
      <h1>"Τρελή κούρσα" ανόδου στα ακίνητα στην Αθήνα - Τιμές βορείων προαστίων στο κέντρο</h1>
      <address>
        <time datetime="2019-11-15T14:46:00+00:00">15 Nov 2019, 14:46</time>
      </address>
      <p>«Τρελή» κούρσα ανόδου καταγράφουν το διάστημα 2017 – 2019 οι τιμές των <a href="https://www.enikos.gr/economy/675773/gia-poia-akinita-pagonei-o-fpa-pote-i-eforia-tha-chreonei-foro-24">ακινήτων</a> στην πρωτεύουσα, με την αύξηση στα πωλητήρια να πιάνει ακόμη και… 50άρι.</p>
      <p>Όπως προκύπτει από στοιχεία του E-Real Estates, εκτός από το Κουκάκι, που ως προπύργιο της Airbnb «τρέχει» με +45,45% σε σχέση με πριν από μία τριετία, θέση στο «ράλι» λαμβάνουν και άλλες περιοχές της Αθήνας.</p>
      <p>Ενδεικτική είναι η περίπτωση της Αγίας Σοφίας στον Πειραιά, όπου ένα διαμέρισμα πενταετίας, στον α’ όροφο, εμβαδού 90 – 110 τ.μ., πωλείται σήμερα για 2.100 ευρώ/τ.μ. έναντι 1.425 ευρώ/τ.μ. το 2017 (+47,37%), ενώ εξίσου εντυπωσιακή είναι η αύξηση που εμφανίζει το ίδιο διάστημα και η Κηφισιά (42,22%), με τη μέση τιμή να διαμορφώνεται στα 3.200 ευρώ/τ.μ., όταν προ τριετίας δεν ξεπερνούσε τα 2.250 ευρώ/τ.μ. Την πεντάδα συμπληρώνουν το Γουδή, με αύξηση 29,41% και πωλητήρια στα 2.200 ευρώ/τ.μ. (από 1.700 ευρώ/τ.μ. το 2017) και η Δραπετσώνα (28,3%, με κόστος αγοράς στα 1.700 ευρώ/τ.μ. έναντι 1.325 ευρώ/τ.μ. παλαιότερα).</p>
      <p>Εξίσου ανοδικά, αν και με μονοψήφια ποσοστά, κινούνται οι τιμές σε λιγότερο δημοφιλείς περιοχές, όπως τα Σεπόλια ή η Κυψέλη (6,25% και 9,38% αντίστοιχα).</p>
      <p>«Με τις top επιλογές για βραχυχρόνιες μισθώσεις να εμφανίζουν σημάδια κορεσμού, πολλοί επενδυτές στρέφουν το ενδιαφέρον τους σε νέες συνοικίες, στο κέντρο, που έχουν καλή σύνδεση με τα μέσα μαζικής μεταφοράς, αλλά το κόστος αγοράς είναι εξαιρετικά χαμηλό, ειδικά εάν πρόκειται για παλαιά ακίνητα, που χρήζουν ανακαίνισης ή νεόδμητα σε τιμή-ευκαιρία», σχολιάζουν στον «Ε.Τ.» στελέχη της κτηματαγοράς. Αξίζει να επισημανθεί πως με βάση πρόσφατη έρευνα του Συλλόγου Μεσιτών Αττικής (ΣΜΑΣΑΑ) και της εταιρίας Property Market Technologies, για να πωληθεί ένα δυάρι στην Κυψέλη απαιτούνται μόλις δύο μήνες, ενώ για να βρεθεί αγοραστής σε Νέα Κυψέλη και Αλεπότρυπα χρειάζονται τέσσερις και επτά μήνες αντίστοιχα.</p>
      <p>
        <b>Φθηνά και ακριβά</b>
      </p>
      <p>Με τιμή πώλησης στα 4.800 ευρώ/τ.μ. δικαίως το Κολωνάκι θεωρείται μία από τις ακριβότερες περιοχές του κέντρου της Αθήνας. Το γεγονός, άλλωστε, ότι η αύξηση σε σχέση με πριν από τρία χρόνια περιορίζεται στο 12,94% οφείλεται ακριβώς στο γεγονός ότι τα πωλητήρια εκεί είναι ήδη σε υψηλά επίπεδα. Στον αντίποδα, η Ακαδημία Πλάτωνος εξακολουθεί να αποτελεί μία οικονομική επιλογή, με τις τιμές να «αγγίζουν» σήμερα τα 1.500 ευρώ/τ.μ.</p>
      <p>Όσον αφορά στα νότια προάστια, «πρωταθλήτρια» αναδεικνύεται η Βουλιαγμένη, με κόστος αγοράς ενός ακινήτου 90 – 110 τ.μ. στα 5.550 ευρώ/τ.μ., ενώ το Ελληνικό ακολουθεί με 3.150 ευρώ/τ.μ. «Η συγκεκριμένη σειρά δεν αποκλείεται να αλλάξει όταν ξεκινήσουν να υλοποιούνται τα σχέδια της Lamda στην περιοχή», σχολιάζουν κτηματομεσιτικοί παράγοντες. Όσον αφορά στο φθηνότερο πωλητήριο, αυτό εντοπίζεται στη Νέα Σμύρνη (2.200 ευρώ/τ.μ.).</p>
      <p>Κηφισιά και Βριλήσσια φιγουράρουν πρώτες στη λίστα με τις ακριβότερες περιοχές των βορείων προαστίων, με τις τιμές πώλησης να διαμορφώνονται σήμερα σε 3.200 ευρώ/τ.μ. και 2.650 ευρώ/τ.μ. αντίστοιχα, ενώ στα 2.600 ευρώ/τ.μ. είναι το κόστος αγοράς για ένα διαμέρισμα με τα παραπάνω χαρακτηριστικά στα ανατολικά του νομού και συγκεκριμένα στην Καισαριανή. Οι φθηνότερες επιλογές για αμφότερες τις συνοικίες είναι ο Γέρακας (1.800 ευρώ/τ.μ.) και η Δάφνη (1.850 ευρώ/τ.μ.).</p>
      <p>Στα δυτικά της πρωτεύουσας το υψηλότερο πωλητήριο εμφανίζει το Αιγάλεω (2.000 ευρώ/τ.μ.) και το χαμηλότερο το Ιλιον (1.600 ευρώ/τ.μ.), ενώ τα… σκήπτρα στον Πειραιά κρατά η Καστέλα (2.750 ευρώ/τ.μ.), με τα Καμίνια να φιγουράρουν τελευταία στη λίστα (1.450 ευρώ/τ.μ.).</p>
      <p>
        <b>Πού αυξήθηκαν οι αγγελίες για Airbnb</b>
      </p>
      <p>Διπλάσιες αγγελίες για βραχυχρόνιες μισθώσεις σε σχέση με το 2017 «μετρούν» πολλές περιοχές του κέντρου της Αθήνας, με τον Νέο Κόσμο να φιγουράρει πρώτος στη σχετική λίστα που επιμελήθηκε ο «Ε.Τ.», αντλώντας στοιχεία από την AirDna.</p>
      <p>Πιο αναλυτικά, ο αριθμός των ενεργών αγγελιών στην επίμαχη περιοχή εκτοξεύτηκε από 479 το γ’ τρίμηνο του 2017 σε 943 το ίδιο διάστημα εφέτος (+96,87%). Αύξηση 95,5% σε βάθος τριετίας καταγράφει και η πλατεία Αττικής, με τις αναρτήσεις να «αγγίζουν» σήμερα τις 629 έναντι 321. Στην τρίτη θέση βρίσκεται ο Άγιος Νικόλαος, τα βραχυ-μισθωτήρια στον οποίο εμφανίζονται ενισχυμένα κατά 90,2% (97 έναντι 51 το γ’ τρίμηνο του 2017), ενώ την πεντάδα ολοκληρώνουν το Γουδή, με 171 αγγελίες (+81,91% σε σχέση με πριν από τρία χρόνια) και το Κολωνάκι (481 αναρτήσεις, αύξηση 73,02%).</p>
      <p>Τη χαμηλότερη κινητικότητα στο κομμάτι των βραχυχρόνιων μισθώσεων εμφανίζει ο Άγιος Ελευθέριος, που αύξησε τις αγγελίες του κατά μόλις… μία σε σχέση με το 2017 (+3,13%), με τους Αμπελόκηπους να ακολουθούν, καταγράφοντας αύξηση 19% (451 αγγελίες σήμερα έναντι 379 το 2017).</p>
      <p>Υπενθυμίζεται ότι η κυβέρνηση ετοιμάζει το νέο νομοθετικό πλαίσιο, που θα διέπει τις βραχυχρόνιες μισθώσεις, φροντίζοντας, ωστόσο, αυτό να μην έχει επίπτωση στα δημόσια έσοδα. Σε πίνακα του προϋπολογισμού με τις παρεμβάσεις για τη βελτίωση του δημοσιονομικού αποτελέσματος για το 2020, άλλωστε, περιλαμβάνεται και η αύξηση της εισπραξιμότητας εσόδων από ακίνητη περιουσία, η οποία για τις μισθώσεις τύπου Airbnb υπολογίζεται στα 60 εκατ. ευρώ. «Δεν θα ακολουθήσουμε τη λογική του παλιού καθεστώτος, που ψηφίστηκε από την προηγούμενη κυβέρνηση», τόνισε, σε πρόσφατη συνέντευξή του, ο υπουργός Τουρισμού, Χάρης Θεοχάρης, επιβεβαιώνοντας σχετικό ρεπορτάζ του «Ε.Τ.» ότι δεν πρόκειται να ισχύσουν οι σχετικές εισηγήσεις για απαγόρευση της βραχυχρόνιας μίσθωσης άνω των δύο ακινήτων ανά αριθμό φορολογικού μητρώου δικαιούχου εισοδήματος και για πάνω από 90 ημέρες ανά ημερολογιακό έτος.</p>
      <p>
        <b>Διπλάσιες και οι «χρυσές» βίζες</b>
      </p>
      <p>Αισθητά αυξημένο ήταν το ενδιαφέρον των υπηκόων τρίτων χωρών για το ελληνικό πρόγραμμα Golden Visa, που τους προσφέρει ευρωπαϊκό διαβατήριο με την αγορά ακινήτου, αξίας έως 250.000 ευρώ. Οπως προκύπτει από τα στοιχεία του υπουργείου Προστασίας του Πολίτη, μέχρι τον Σεπτέμβριο του 2019 είχαν χορηγηθεί 5.302 άδειες (15.369 εάν ληφθούν υπόψη και οι βίζες, που δόθηκαν στα μέλη των οικογενειών των επενδυτών) όταν το 2017 ο αριθμός τους «άγγιζε» τις 2.241 και 15.369 αντίστοιχα. Οσον αφορά στις εθνικότητες, οι Κινέζοι εξακολουθούν να έχουν την πρωτιά, παρά το σκάνδαλο Παπαευαγγέλου με τα POS, με 3.464 άδειες, ενώ τις υπόλοιπες θέσεις καταλαμβάνουν Τούρκοι, Ρώσοι και Αιγύπτιοι με 438, 384 και 139 άδειες αντίστοιχα.</p>
      <p>«Με ιδιαίτερο ενδιαφέρον παρατηρούμε επισκέπτες των ιστοσελίδων μας από πάνω από 50 χώρες να αναζητούν κατοικίες προς πώληση σε όλη την Ελλάδα – συγκεκριμένα η επισκεψιμότητα από το εξωτερικό είναι αυξημένη κατά 25% σε σχέση με το 2018», τονίζει ο κ. Δημήτρης Μελαχροινός, CEO του Spitogatos, που διαθέτει αγγελίες με περισσότερα από 750.000 ακίνητα προς πώληση ή ενοικίαση, προσβάσιμα σε πάνω από 1,5 εκατομμύριο μηνιαίους επισκέπτες, οι οποίοι βλέπουν περισσότερες από 54 εκατομμύρια σελίδες/μήνα.</p>
      <p>Στη λίστα του Spitogatos, πάντως, με τις χώρες του εξωτερικού από τις οποίες προέρχονται οι περισσότερες αναζητήσεις αγοράς ακινήτου στην Ελλάδα, πρώτοι φιγουράρουν οι Αμερικανοί, οι οποίοι αναζητούν κατοικίες κυρίως στη Σαντορίνη, τη Γλυφάδα και τη Μύκονο, με τους Κινέζους να βρίσκονται στην πέμπτη θέση, «ανιχνεύοντας» την αγορά ακινήτων σε Τήνο, Κηφισιά και Γλυφάδα. Στο Νο7 εντοπίζονται οι Αυστραλοί, με ενδιαφέρον για Γλυφάδα, Καλαμάκι και Σαντορίνη, ενώ τελευταίοι έρχονται οι Καναδοί, οι οποίοι αναζητούν σπίτια σε Καλαμάτα, Γλυφάδα και Σαντορίνη.</p>
      <p>«Οταν βγει η σχετική υπουργική απόφαση, που θα επιτρέπει τη χορήγηση Golden Visa με κάτω από 250.000 για συγκεκριμένες περιοχές της περιφέρειας, τότε το ενδιαφέρον των ξένων θα αυξηθεί περαιτέρω», σχολιάζουν κτηματομεσιτικοί παράγοντες. Υπενθυμίζεται ότι, σύμφωνα με σχετικό δημοσίευμα της εφημερίδας στις 3/11, η απόφαση της κυβέρνησης να «κατεβάσει» τροπολογία, βάσει της οποίας «το ύψος της ακίνητης περιουσίας μπορεί να αναπροσαρμόζεται, καθώς και να καταρτίζονται κατάλογοι περιοχών της επικράτειας, με τουλάχιστον πενταετή διάρκεια, για τις οποίες δύναται να ισχύει διαφοροποίηση ως προς το ύψος της επένδυσης», αναμένεται να λειτουργήσει ως δέλεαρ για τους πολίτες τρίτων χωρών, δίνοντας, παράλληλα, την ευκαιρία στην κτηματαγορά της περιφέρειας να ανακάμψει.</p>
      <p>
        <b>Δείτε παρακάτω αναλυτικά τους σχετικούς πίνακες</b>
      </p>
      <figure>
        <img src="http://media.enikonomia.gr/data/photos/225809_cc8ae476ad-9d84bbd178d3dd22.png"/>
      </figure>
      <figure>
        <img src="http://media.enikonomia.gr/data/photos/225809_22c2ec6878-a5d3a804c50235b2.png"/>
      </figure>
      <figure>
        <img src="http://media.enikonomia.gr/data/photos/225809_7eafa1ad7d-8163605856dc30cf.png"/>
      </figure>
      <p>Με πληροφορίες από την εφημερίδα "Ελεύθερο Τύπο"</p>
      <related>
        <h4>σχετικά άρθρα</h4>
        <a href="http://www.enikos.gr/economy/684267/sto-sfyri-dekades-akinita-ofeileton-poioi-bainoun-sto-mikroskopio%0A%20%20%20%20%0A"/>
        <a href="http://www.enikos.gr/economy/683219/to-40-exodon-anakainisis-tha-epistrefetai-meso-eforias-pos-tha-ef%0A%20%20%20%20%0A"/>
        <a href="http://www.enikos.gr/economy/682804/erchontai-klimakota-prostima-gia-to-ktimatologio-ti-prepei-na-pro%0A%20%20%20%20%0A"/>
        <a href="http://www.enikos.gr/economy/682598/ktimatologio-sos-gia-tis-lanthasmenes-katagrafes-ti-ischyei-gia-t%0A%20%20%20%20%0A"/>
        <a href="http://www.enikos.gr/economy/682220/allazei-o-chartis-ton-akiniton-pou-pane-oi-times-me-to-pagoma-tou%0A%20%20%20%20%0A"/>
        <a href="http://www.enikos.gr/economy/682182/erchetai-neo-kyma-pleistiriasmon-200000-akinita-kindyneyoun-na-vg%0A%20%20%20%20%0A"/>
        <a href="http://www.enikos.gr/economy/682150/oles-oi-allages-sti-forologia-akiniton-kai-tis-antikeimenikes-axi%0A%20%20%20%20%0A"/>
        <a href="http://www.enikos.gr/economy/682000/ofelos-gia-90000-pros-polisi-katoikies-apo-tin-anastoli-tou-fpa-s%0A%20%20%20%20%0A"/>
        <a href="http://www.enikos.gr/economy/681188/i-airbnb-vazei-fotia-sta-enoikia-pos-diamorfonetai-to-chrimatisti%0A%20%20%20%20%0A"/>
      </related>
    </article>
  </body>
</html>