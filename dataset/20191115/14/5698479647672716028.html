<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/turkey-glacier-dipsiz-gol-lake-wiped-off-map-in-treasure-hunting"/>
    <meta property="og:site_name" content="euronews"/>
    <meta property="article:published_time" content="2019-11-15T14:52:33+00:00"/>
    <meta property="og:title" content="جویندگان گنج در ترکیه دریاچه نادر ۱۲ هزار ساله را خشکاندند"/>
    <meta property="og:description" content="عملیات تخریب دریاچه بی‌درنگ به وسیله بیل مکانیکی و ابزار دیگر آغاز شد و طولی نکشید که تمام محتویات این آبگیر عمیق پس از پنج روز، در تاریخ شنبه ۱۸ آبان، به طور کامل تخلیه شد."/>
  </head>
  <body>
    <article>
      <h1>جویندگان گنج در ترکیه دریاچه نادر ۱۲ هزار ساله را خشکاندند</h1>
      <address><time datetime="2019-11-15T14:52:33+00:00">15 Nov 2019, 14:52</time> by <a rel="author">یورونیوز فارسی </a></address>
      <p>گروهی از جویندگان طلا در ترکیه یک دریاچه ۱۲ هزار ساله را در شمال شرقی این کشور به طمع یافتن گنج به کلی خشکاندند.</p>
      <p>این دریاچه یخچالی که «دیپسیز گول» نام دارد و در نزدیکی روستای دومانلی در استان گوموش‌خانه واقع شده است، تا پیش از نابودی دست کم ۱۲ هزار سال قدمت داشت.</p>
      <p>در پی ادعای یکی از اهالی منطقه مبنی بر این که یک گنج متعلق به یکی لژیونرهای دوران روم باستان در این دریاچه وجود دارد، مقام‌های محلی استان مجوز تخلیه آن را صادر کردند. عملیات تخریب دریاچه بی‌درنگ به وسیله بیل مکانیکی و ابزار دیگر آغاز شد و طولی نکشید که تمام محتویات این آبگیر عمیق پس از پنج روز، در تاریخ شنبه ۱۸ آبان، به طور کامل تخلیه شد.</p>
      <p>البته هیچ گنجی در این منطقه یافت نشد و تنها نتیجه عملیات آن بود که یکی از نادرترین جاذبه‌های طبیعی کشور به طور کامل از بین رفت.</p>
      <p>نام شهروندی که برای این کار تقاضای مجوز کرده فاش نشده است. کاربران شبکه‌های اجتماعی ترکیه نیز با انتشار عکس‌های این دریاچه پیش و پس از خشک شدن، خواستار برخورد دولت با مسئولانی شدند که مجوز تخریب دریاچه را داده‌اند.</p>
      <p>بر اساس قوانین ترکیه، انجام هر گونه کاوش باستان‌شناسی نیازمند مجوز دست کم ۵ نهاد و اداره مختلف است. به نوشته رسانه‌های محلی، چوشکان اروز، رئیس اجمن حمایت از مناطق تاریخی و طبیعی ترکیه با «احمقانه» خواندن فرضیه کشف گنج رومی در ته دریاچه یخچالی گفته است: «امکان ندارد که یک گنج از دوران باستان در دریاچه دیپسیز گول پنهان شده باشد. باور کردن چنین ادعایی نه از نظر علمی صحیح است، نه نظر از قانونی و نه از نظر انسانی.»</p>
      <figure>
        <iframe data-src="https://twitter.com/euronewses/status/1195235291545645056" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>به نظر می‌رسد آنچه باعث دامن زدن به چنین شایعه‌ای شده، آغاز کاوش‌های باستان‌شناسی مربوط به دوران روم باستان در محوطه‌ای در شمال گوموش‌خانه در سال ۲۰۱۸ باشد.</p>
      <p>این منطقه که بر سر راه روم باستان به قفقاز قرار دارد، در کل از اهمیت باستانی برخوردار است، زیرا در آن دوران معادن طلا و مس در آن وجود داشته و محصولات آن استخراج می‌شده است. یک مجسمه آفرودیت نیز که در قرن نوزدهم در همین منطقه کشف شده بود، قاچاقی از کشور خارج شده و امروزه در موزه بریتانیا در لندن نگهداری می‌شود.</p>
      <p>دریاچه‌های یخچالی دریاچه‌هایی هستند که از ذوب شدن طبیعی یخچال‌ها در ارتفاعات به وجود می‌آیند. این دریاچه‌ها معمولا منبع سالم‌ترین آب‌ها در جهان هستند و تخریب آنها به زیست‌بوم ضربه می‌زند. زمین‌شناسان ترکیه می‌گویند پر شدن دوباره این دریاچه با آب طبیعی دست کم صد سال زمان نیاز دارد.</p>
    </article>
  </body>
</html>