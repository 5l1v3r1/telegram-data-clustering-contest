<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/cheshka-radost-predi-macha-s-balgarija-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T14:26:00+00:00"/>
    <meta property="og:title" content="Чешка радост преди мача с България (ВИДЕО)"/>
    <meta property="og:description" content="Тимът се класира за европейското първенство през 2020 г."/>
  </head>
  <body>
    <article>
      <h1>Чешка радост преди мача с България (ВИДЕО)</h1>
      <h2>Тимът се класира за европейското първенство през 2020 г.</h2>
      <address>
        <time datetime="2019-11-15T14:26:00+00:00">15 Nov 2019, 14:26</time>
      </address>
      <p>Футболистите на последния съперник на България в квалификациите за европейското първенство по футбол през 2020 г. - Чехия, празнуваха шумно и емоционално след мача си с Косово.</p>
      <p>Възпитаниците на селекционера Ярослав Шилхави имаха повод - победата с 2:1 на "Досан Арена" в Пилзен, която им беше достатъчна, за да си осигурят място на Евро 2020. </p>
      <p>Шумни песни и викове отекнаха в съблекалнята на чехите след успеха. Човек от щаба даде тон, а футболистите подхванаха, прегърнати и скачащи от радост.</p>
      <figure>
        <iframe data-src="https://twitter.com/ceskarepre_cz/status/1195221390150000640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Чехия се класира за финалите на европейско първенство за седми път, откакто е самостоятелна държава. Тоест страната никога не е пропускала участие на най-важния международен футболен форум на Стария континент. Най-доброто класиране е второто място през 1996 г. През 2016 г. тимът отпадна в груповата фаза.</p>
      <p>Тимът на Шилхави ще се изправи срещу българския отбор в неделя (17 ноември) на националния стадион "Васил Левски". Мачът ще се играе без публика, тъй като националният ни отбор е наказан заради расистките скандирания по време на мача срещу Англия.</p>
    </article>
  </body>
</html>