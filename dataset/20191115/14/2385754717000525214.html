<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597517/aganaktisi-perivallontikis-kinisis-kyprou-gia-pyrkagia-ston-akama"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T14:38:00+00:00"/>
    <meta property="og:title" content="Αγανάκτηση Περιβαλλοντικής Κίνησης Κύπρου για πυρκαγιά στον Ακάμα"/>
    <meta property="og:description" content="Την αγανάκτησή της για τη νέα εγκληματική περιβαλλοντική καταστροφή στον Ακάμα εκφράζει η Περιβαλλοντική Κίνηση Κύπρου, σημειώνοντας πως η αγανάκτηση..."/>
  </head>
  <body>
    <article>
      <h1>Αγανάκτηση Περιβαλλοντικής Κίνησης Κύπρου για πυρκαγιά στον Ακάμα</h1>
      <address><time datetime="2019-11-15T14:38:00+00:00">15 Nov 2019, 14:38</time> by <a rel="author">SigmaLive</a></address>
      <p><b>Την αγανάκτησή της για τη νέα εγκληματική περιβαλλοντική καταστροφή στον Ακάμα εκφράζει η Περιβαλλοντική Κίνηση Κύπρου, σημειώνοντας πως η αγανάκτηση μετατρέπεται σε οργή γιατί η πυρκαγιά δεν είναι αποτέλεσμα φυσικών αιτίων αλλά προσχεδιασμένο έγκλημα.<br/></b> <br/>Σύμφωνα με ανακοίνωση της Κίνησης, το έγκλημα αυτό συμβαίνει όταν υπάρχουν προγραμματισμένες συναντήσεις ή συνεδριάσεις για τα θέμα του διαχειριστικού ή του τοπικού σχεδίου της περιοχής.<br/> <br/>Η Κίνηση αναφέρει πως ο Ακάμας, ένας από τους σημαντικότερους βιότοπους της Μεσογείου, γίνεται συχνά στόχος εμπρηστών και στόχος για εκμετάλλευση από διάφορα οικονομικά συμφέροντα, σημειώνοντας πως σε αυτό συντείνει και η μη ύπαρξη ολοκληρωμένου Διαχειριστικού Σχεδίου για την προστασία του και ταυτόχρονα την καλώς νοούμενη στήριξη των τοπικών κοινοτήτων.<br/> <br/>Η Κίνηση κάνει λόγο για αδιαφορία της κυβέρνησης που επιτρέπει ανεξέλεγκτες επεμβάσεις γιατί δεν έχει υλοποιήσει προτάσεις για τα τοπικά σχέδια που να βασίζονται σε περιβαλλοντικά, χωροταξικά και πολεοδομικά κριτήρια.<br/> <br/>«Όταν καίγεται ο Ακάμας καίγεται το σπίτι μας. Τα τελευταία χρόνια συνέβησαν δεκάδες πυρκαγιές στον Ακάμα αλλά κανένας δεν τιμωρήθηκε. Αυτό μας κάνει να υποψιαζόμαστε πως οι θρασείς εμπρηστές έχουν πλάτες και ισχυρά συμφέροντα», αναφέρει και διερωτάται «όταν η κυβέρνηση ανέχεται τσιμέντωμα παραλιών και δασών, καταστροφή χλωρίδας και πανίδας σε προστατευόμενες περιοχές, πώς να μην ενθαρρυνθούν οι εμπρηστές».<br/> <br/>«Τα καμένα δέντρα είναι η προσωποποίηση και η ντροπή της πολιτικής που τα έκαψε», αναφέρει η Κίνηση και ζητά την παραδειγματική τιμωρία των φυσικών και ηθικών αυτουργών αυτού του εγκλήματος καθώς και τη λήψη άμεσων μέτρων για επαναφορά του καμένου δάσους στην προτεραία κατάσταση.<br/> <br/>Πηγή: ΚΥΠΕ </p>
    </article>
  </body>
</html>