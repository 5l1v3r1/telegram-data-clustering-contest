<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10081968-hokeyisti-kremenchuka-vchetverte-za-sezon-rozgromili-dinamo.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-15T14:34:00+00:00"/>
    <meta property="og:title" content="Хокеїсти «Кременчука» вчетверте за сезон розгромили «Динамо»"/>
    <meta property="og:description" content=" За результатами цього матчу кременчужани першими серед усіх клубів УХЛ-Парі-Матч відзначилися сотою закинутою шайбою 14 листопада відбувся заключний матч 15-го туру Української хокейної"/>
  </head>
  <body>
    <article>
      <h1>Хокеїсти «Кременчука» вчетверте за сезон розгромили «Динамо»</h1>
      <address><time datetime="2019-11-15T14:34:00+00:00">15 Nov 2019, 14:34</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1573817943_hokey.jpg"/>
      </figure>
      <p>
        <b>За результатами цього матчу кременчужани першими серед усіх клубів УХЛ-Парі-Матч відзначилися сотою закинутою шайбою</b>
      </p>
      <p>14 листопада відбувся заключний матч 15-го туру Української хокейної ліги – Парі-Матч, в рамках якого зустрічалися аутсайдер «Динамо» і лідер ХК «Кременчук». Підопічні Олександра Савицького четвертий раз у цьому сезоні розгромили харків'ян, на цей раз з рахунком 12:1.</p>
      <p>За інформацією УХЛ, «городяни» після 15 ігор набрали 38 очок, і впевнено очолюють турнірну таблицю національного чемпіонату, випереджаючи херсонський «Дніпро» і донецький «Донбас» на 7 і 9 очок відповідно.</p>
      <figure>
        <img src="https://www.telegraf.in.ua/uploads/posts/2019-11/1573819067_tablicya_hokey.jpg"/>
      </figure>
      <p>
        <b>МХК «Динамо» — «Кременчук» 1:12 (0:6, 0:2, 1:4)</b>
      </p>
      <p><b>Шайби:</b> 0:1 Кисельов (Горлушко), 1:35; 0:2 Григорян (Бондарук), 2:25; 0:3 Грицьких (Хришпенц), 4:32; 0:4 Кисельов (Григорян), 6:41; 0:5 Серанов (Александров), 9:24; 6:0 Толстушко (Ворона, Савченко), 18:05; 0:7 Орлов (Кисельов), 26:15; 0:8 Созонов (Орлов), 37:44; 1:8 Абаджян (Праведний), 44:38; 1:9 Бондарук (Кисельов), 44:57; 1:10 Грицьких (Ворона, Толстушко), 46:48; 1:11 Созонов (Орлов, Пукс), 58:44; 1:12 Грицьких (Ворона, Савченко), 59:35.</p>
      <p><b>МХК Динамо:</b> Вязовов (Шевчук); Фірсов (К) - Наливайко (А), Панков - Піддубний, Трапезніков - Савченко, Ступницький - Швоєв; Геворкян (А) - Борисов - Абаджян, Кашевко - Черноморченко - Шилкін, Соляник - Праведний - Федоров, Абдулаєв - Харін.</p>
      <p><b>Кременчук:</b> Новицький (Гордюшин); Григорян - Бабрусьов, Савченко - Бойових, Гриценко (А) - Чердак, Созонов - Орлов; Кисельов (К) - Серанов - Бондарук, Варава - Грицьких - Александров, Хришпенц - Ворона - Свищєв, Пукс (А) - Горлушко - Толстушко.</p>
      <figure>
        <iframe src="https://www.youtube.com/embed/lg_reSAy35o" width="640" height="360" data-service="Youtube" scrolling="no"/>
      </figure>
      <p>Громити господарів майданчика «Кременчук» почав з перших хвилин зустрічі – вже через 90 секунд після стартового вкидання Микола Кисельов відправив першу шайбу в ворота Владислава Вязовова. «Городяни» чітко дотримувалися мети не випускати противника з його зони, забиваючи якомога більше голів. І це дало свої плоди – під кінець періоду «динамівці» «горіли» 6:0, а кременчужани остаточно зняли питання про переможця матчу.</p>
      <p>У другій двадцятихвилинці харків'яни трохи вирівняли свою гру і створили кілька небезпечних моментів біля воріт В'ячеслава Новицького, але забити шайбу так і не змогли. А ось підопічні Олександра Савицького своїми моментами скористатися зуміли – за спиною Михайла Шевчука, який замінив Владислава Вязовова, виявилося ще дві шайби від Дмитра Орлова та Дмитра Созонова.</p>
      <p>Тільки на екваторі заключного відрізку зустрічі «динамівцям» вдалося відкрити рахунок і «прошити» В'ячеслава Новицького – шайбою престижу для МХК «Динамо» відзначився Євген Абаджян. Однак відповідь від кременчужан була негайною – до кінця матчу команда з Кременчука ще чотири рази відзначилася у воротах супротивника, встановивши остаточний рахунок 1:12 на табло.</p>
      <p>Таким чином, за результатами цього матчу кременчужани першими серед усіх клубів УХЛ-Парі-Матч відзначилися сотою закинутою шайбою – автором ювілейного голу став Дмитро Созонов.</p>
      <p>«Городяни» зробили і ще одну «сотку» в турнірній таблиці в цьому поєдинку – 110 пропущених шайб тепер у «Динамо» після 13 ігор.</p>
      <p>Варто додати, що хет-триком відзначився захисник Владислав Грицьких, а також дублі собі в актив записали Микола Кисельов та Дмитро Созонов.</p>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a> Источник фото: ХК «Кременчук» Источник видео: XSPORT.ua</p>
    </article>
  </body>
</html>