<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425841/sto-epoptiko-symboylio-ths-enpe-exelegh-o-xaralampos-kokkinos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T14:45:02+00:00"/>
    <meta property="og:title" content="Στο εποπτικό συμβούλιο της ΕΝΠΕ εξελέγη ο Χαράλαμπος Κόκκινος"/>
    <meta property="og:description" content="Στο εποπτικό συμβούλιο της Ένωσης Περιφερειών Ελλάδας (ΕΝΠΕ) εξελέγη την Τετάρτη ο περιφερειακός σύμβουλος Χαράλαμπος Κόκκινος επικεφαλής της παράταξης «Πνοή Δημιουργίας Νοτίου Αιγαίου», στο πλαίσιο των εκλογών που διεξήχθησαν για την ανάδειξη νέας ηγεσίας στην ΕΝΠΕ."/>
  </head>
  <body>
    <article>
      <h1>Στο εποπτικό συμβούλιο της ΕΝΠΕ εξελέγη ο Χαράλαμπος Κόκκινος</h1>
      <address>
        <time datetime="2019-11-15T14:45:02+00:00">15 Nov 2019, 14:45</time>
      </address>
      <p>
        <b>Στο εποπτικό συμβούλιο της Ένωσης Περιφερειών Ελλάδας (ΕΝΠΕ) εξελέγη την Τετάρτη ο περιφερειακός σύμβουλος Χαράλαμπος Κόκκινος επικεφαλής της παράταξης «Πνοή Δημιουργίας Νοτίου Αιγαίου», στο πλαίσιο των εκλογών που διεξήχθησαν για την ανάδειξη νέας ηγεσίας στην ΕΝΠΕ.</b>
      </p>
      <p>Ο κ. Κόκκινος κατέλαβε τη μία από τις πέντε θέσεις του οργάνου, ενώ σε ό,τι αφορά την εκλογή των μελών του διοικητικού συμβουλίου, υποψηφιότητα κατέθεσε από την περιφέρεια Νοτίου Αιγαίου και ο αντιπεριφερειάρχης Κυκλάδων Γιώργος Λεονταρίτης ο οποίος όμως δεν κατάφερε να εκλεγεί.</p>
      <p>Όπως έδειξαν τα αποτελέσματα της ψηφοφορίας, την απόλυτη πλειοψηφία σε ψήφους και έδρες έλαβε η παράταξη «Σύγχρονες Ισχυρές Περιφέρειες» με επικεφαλής τον περιφερειάρχη Κεντρικής Μακεδονίας, Απόστολο Τζιτζικώστα.</p>
      <p>Συγκεκριμένα, η παράταξη του Απ. Τζιτζικώστα έλαβε 195 ψήφους σε σύνολο 275 εγκύρων ψηφοδελτίων (ποσοστό 70,9%). Τη δεύτερη θέση κατέλαβε με 38 ψήφους (ποσοστό 13,8%), η «Ανεξάρτητη Δημοκρατική Κίνηση», με επικεφαλής τον Απόστολο Κατσιφάρα, πρώην περιφερειάρχη Δυτικής Ελλάδας.</p>
      <p>Τρίτη ήρθε η «Ριζοσπαστική Περιφερειακή Πρωτοβουλία» με επικεφαλής την πρώην περιφερειάρχη Αττικής, Ρένα Δούρου και 22 ψήφους(ποσοστό 8%). Ακολουθούν η «Λαϊκή Συσπείρωση» με 11 ψήφους (ποσοστό 4%) και επικεφαλής τον Τάσο Τσιαπλέ, περιφερειακό σύμβουλο Θεσσαλίας, ο «Συντονισμός Αιρετών» με 6 ψήφους και η «Αντικαπιταλιστική Ανατροπή» με 3 ψήφους.</p>
      <p>Σημειώνεται ότι τη Δευτέρα 18 του μηνός, θα συνεδριάσει το νέο Δ.Σ. της ΕΝΠΕ προκειμένου να συγκροτηθεί σε σώμα.</p>
    </article>
  </body>
</html>