<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/pensions-guardiola-paga-extra-Nadal-Valerio_0_2344565670.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T14:29:24+00:00"/>
    <meta property="og:title" content="El govern espanyol autoritza a retirar 3.600 milions d'euros del fons de reserva de les pensions"/>
    <meta property="og:description" content="Els diners s'utilitzaran per abonar la paga del desembre i l'extra de Nadal"/>
  </head>
  <body>
    <article>
      <h1>El govern espanyol autoritza a retirar 3.600 milions d'euros del fons de reserva de les pensions</h1>
      <h2>Els diners s'utilitzaran per abonar la paga del desembre i l'extra de Nadal</h2>
      <address>
        <time datetime="2019-11-15T14:29:24+00:00">15 Nov 2019, 14:29</time>
      </address>
      <p>El consell de ministres ha autoritzat aquest divendres a través d'un reial decret a retirar del Fons de Reserva de la Seguretat Social 3.598 milions d'euros per poder pagar les pensions del desembre i la paga extra de Nadal. Amb aquest moviment, la guardiola de les pensions es queda pràcticament buida, amb només 1.500 milions d'euros. "El govern segueix treballant per donar certesa als pensionistes que cobraran el que els correspon", ha justificat Valerio. </p>
      <p>Tot i això, la ministra de Treball i Seguretat Social en funcions, Magdalena Valerio, ha explicat que el més probable és que no s'hagin de retirar els 3.598 milions d'euros. "Si les cotitzacions a la Seguretat Social segueixen igual de bé al novembre i desembre, la quantitat serà inferior", ha assegurat a la roda de premsa posterior al consell de ministres.</p>
      <p>El reial decret llei també inclou l'ampliació de crèdit pressupost de la Seguretat Social amb càrrec a la previsió de més ingressos sobre el pressupost inicial per al 2019. Segons Valerio, no es tracta d'un crèdit nou, sinó de disposar dels diners extra de les cotitzacions socials que encara no s'han recaptat ni comptabilitzat. Segons la ministra de Treball en funcions, durant el 2019 les cotitzacions estan creixent a un ritme del 8%. </p>
      <p>D'altra banda, Magdalena Valerio ha descartat que el govern espanyol es plantegi una baixada de les cotitzacions atès que la Seguretat Social té un elevat dèficit i que la prioritat és la revalorització de les pensions tenint en compte l'IPC real. En tot cas, la ministra ha pronosticat que els diners recaptats amb les cotitzacions a la Seguretat Social "aniran pujant", ja que s'espera que augmenti l'ocupació i els salaris.</p>
    </article>
  </body>
</html>