<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824066.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T14:58:00+00:00"/>
    <meta property="og:title" content="بلیت هواپیما تغییر نمی‌کند/ سوخت هواپیما فعلا لیتری ۶۰۰ تومان است"/>
    <meta property="og:description" content=" مقصود اسعدی سامانی، در گفت وگو با مهر درباره اثر اصلاح قیمت بنزین در صنعت هوانوردی گفت: تا کنون قیمت جدیدی برای سوخت هواپیما اعلام نشده است و شرکت ها ابلاغیه ای از سوی شرکت ملی پخش فرآورده های نفتی در زمینه نرخ سوخت دریافت نکرده اند."/>
  </head>
  <body>
    <article>
      <h1>بلیت هواپیما تغییر نمی‌کند/ سوخت هواپیما فعلا لیتری ۶۰۰ تومان است</h1>
      <address>
        <time datetime="2019-11-15T14:58:00+00:00">15 Nov 2019, 14:58</time>
      </address>
      <p> دبیر انجمن شرکت های هواپیمایی گفت: با توجه به اثرگذاری ۲۰ درصدی قیمت سوخت بر قیمت تمام شده سفرهای هوایی، در صورت تغییر نرخ بنزین هواپیما، قیمت بلیت نیز افزایش می یابد.</p>
      <p> مقصود اسعدی سامانی، در گفت وگو با مهر درباره اثر اصلاح قیمت بنزین در صنعت هوانوردی گفت: تا کنون قیمت جدیدی برای سوخت هواپیما اعلام نشده است و شرکت ها ابلاغیه ای از سوی شرکت ملی پخش فرآورده های نفتی در زمینه نرخ سوخت دریافت نکرده اند.</p>
      <p>وی افزود: به نظر نمی رسد دولت برنامه ای برای افزایش قیمت سوخت هواپیما داشته باشد. نرخ سوخت در قیمت تمام شده سفرهای هوایی تأثیر قابل توجهی دارد که بسته به سن و نوع هواپیما بین ۸ تا ۲۹ درصد مؤثر است.</p>
      <p>به گفته اسعدی سامانی نرخ سوخت هواپیماهای باری و هلیکوپتر نیز از زمان آغاز هدفمندی یارانه ها، به قیمت فوب (free on board) خلیج فارس به شرکت های هواپیمایی ارائه می شود که حدود ۶ هزار و ۱۰۰ تومان در هر لیتر است اما هر هفته بر اساس قیمت دلار دامنه تغییرات اندکی دارد.</p>
      <p>وی نرخ سوخت هواپیمای مسافری را لیتری ۶۰۰ تومان عنوان و اظهار کرد: امیدواریم نرخ سوخت هواپیما تغییر نکند وگرنه قیمت بلیت هواپیما نیز افزایش خواهد یافت اما تا زمانی که نرخ جدیدی برای سوخت هوایی اعلام شود، شرکت های هواپیمایی ملزم به رعایت نرخ نامه مورد توافق ایرلاین ها هستند که در آن کف و سقف قیمت هر مسیر هوایی اعلام شده است.</p>
      <p>دبیر انجمن شرکت های هواپیمایی یادآورد شد: در حال حاضر به دلیل کاهش تقاضای سفرهای هوایی، ایرلاین ها قیمتی کمتر از نرخ مندرج در نرخ نامه مورد توافق خود اقدام به فروش بلیت می کنند به عنوان نمونه پرواز تهران مشهد در حال حاضر با قیمت ۲۰۰ تا ۳۰۰ هزار تومان در حال فروش است.</p>
    </article>
  </body>
</html>