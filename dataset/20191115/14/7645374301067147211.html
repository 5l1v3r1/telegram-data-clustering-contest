<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/15/news/minibasket_luino_aggredito_allenatore_da_genitore-241186039/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T14:42:00+00:00"/>
    <meta property="og:title" content="Papà prende a pugni l'allenatore di minibasket: &quot;Ha fatto male a suo figlio, non solo a me&quot;"/>
    <meta property="og:description" content="In provincia di Varese, il racconto di Roberto, allenatore di pallacanestro di bambini: &quot;Ho rimproverato i genitori che inveivano contro l'arbitro,"/>
  </head>
  <body>
    <article>
      <h1>Papà prende a pugni l'allenatore di minibasket: "Ha fatto male a suo figlio, non solo a me"</h1>
      <h2>In provincia di Varese, il racconto di Roberto, allenatore di pallacanestro di bambini: "Ho rimproverato i genitori che inveivano contro l'arbitro, uno di loro a fine partita è venuto nello spogliatoio e mi ha fratturato il naso davanti a tutti"</h2>
      <address>
        <time datetime="2019-11-15T14:42:00+00:00">15 Nov 2019, 14:42</time>
      </address>
      <p>Una partita di minibasket, con tanti bambini che giocano, e si divertono, sul parquet. Ma anche con tanti genitori che fanno il tifo: tifo sano, se non per qualcuno che inveisce contro l'arbitro. L'allenatore li riprende, ma a fine partita uno di quei genitori entra nello spogliatoio e davanti a tutti gli dice: "Ti devo spiegare una cosa". Poi lo aggredisce a pugni in faccia, fratturandogli il naso. "La cosa che mi ha fatto più male non sono state le botte ma che, per un momento, io abbia pensato di non farmi più vedere in palestra. Di smetterla col basket. Ma quando dentro a quello spogliatoio mi sono rialzato e ho visto le facce spaventate dei bambini, ho guardato i loro occhi e ho capito che avrebbero voluto aiutarmi. Non li posso tradire. Quel genitore non ha fatto male a me, ha fatto male soprattutto a suo figlio".<br/><br/>A raccontare l'ennesima aggressione su un campo sportivo è Roberto, istruttore di minibasket a Luino, in provincia di Varese. Un racconto fatto sulla pagina Facebook "La giornata tipo", dedicata proprio agli amanti del basket. Roberto esordisce proprio così: "Ciao a tutti, sono Roberto, alleno una squadra di minibasket e lo scorso week end sono stato picchiato da un genitore". Il ragazzo è uno sportivo sin da quando aveva 5 anni, col tempo ha deciso di diventare istruttore e adesso è alla sua quinta stagione da allenatore: "Ogni giorno attendo con ansia l'ora in cui finisco di lavorare, perché poi mi fiondo in palestra dai miei bimbi. L'idea di trasmettere questa passione a dei piccoli cestisti è stata la ragione che mi ha spinto a percorrere questa strada. Allenare i bambini mi dà soddisfazione in ogni momento sia durante le partite che durante gli allenamenti: vederli correre e divertirsi è una medicina per la vita, vederli migliorare e fare un terzo tempo in maniera corretta sono gioie impareggiabili". Ma non ci sono gli allenamenti soltanto, ci sono le partite, "un momento per confrontarsi con altri bambini, per mettersi alla prova e perché no, per provare a vincere! E per i genitori cos'è la partita? Per i genitori dev'essere un momento nel quale divertirsi e tifare il proprio figlio, e i propri compagni, con educazione e rispetto. Invece, purtroppo, a volte sembra che la tribuna debba essere una zona franca, dove per un'ora non esistono più regole".<br/><br/>Sabato scorso, racconta l'allenatore, c'era la partita, alcuni genitori inveivano contro l'arbitro, che nel minibasket di solito è anche un istruttore. "All'ennesima reazione esagerata di alcuni genitori ho dovuto richiamarli all'ordine dalla panchina. Uno di loro, però, ha preso male il mio richiamo e a fine partita è entrato nello spogliatoio, un luogo dove un genitore, appena finita la partita, non dovrebbe mai entrare. La persona in questione, davanti a mezza squadra, ha prima esclamato "Ti devo spiegare una cosa", poi mi ha aggredito con una serie di pugni sul volto. Ho riportato una frattura al naso e un occhio bello viola". Passata la prima reazione, Roberto racconta di essere tornato in palestra martedì: "Ho di nuovo tranquillizzato i bambini (mi avevano telefonato praticamente tutti) e poi abbiamo fatto allenamento, tutti insieme, come una bella squadra, perché noi siamo una bella squadra e niente potrà scalfire la forza della nostra passione. Uno dei bimbi che martedì mi ha abbracciato più forte è il figlio di chi mi ha aggredito. Suo padre mi ha telefonato prima dell’allenamento e si è scusato. Mi ha fatto piacere, spero che abbia capito la gravità di quello che ha fatto. Però la denuncia rimane". E conclude: "Se il figlio sarà sempre bene accetto in palestra, il padre non dovrà più venire per parecchio tempo. Il rispetto dei ruoli è un aspetto fondamentale nella vita. Quel genitore non ha fatto male a me, ha fatto male soprattutto a suo figlio".</p>
    </article>
  </body>
</html>