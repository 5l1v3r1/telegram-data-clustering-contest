<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597513/lemesos-alles-5-meres-ypo-kratisi-o-57xronos-gia-apopeira-fonou-me-acid"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T14:16:00+00:00"/>
    <meta property="og:title" content="Λεμεσός: Άλλες 5 μέρες υπό κράτηση ο 57χρονος για απόπειρα φόνου με acid"/>
    <meta property="og:description" content="Ανανεώθηκε για πέντε ημέρες το διάταγμα κράτησης του 57χρονου Ε/κ, ο οποίος την περασμένη Τετάρτη φέρεται να περιέλουσε τη 40χρονη εν διαστάσει σύζυγό του..."/>
  </head>
  <body>
    <article>
      <h1>Λεμεσός: Άλλες 5 μέρες υπό κράτηση ο 57χρονος για απόπειρα φόνου με acid</h1>
      <address><time datetime="2019-11-15T14:16:00+00:00">15 Nov 2019, 14:16</time> by <a rel="author">SigmaLive</a></address>
      <p><b>Ανανεώθηκε για πέντε ημέρες το διάταγμα κράτησης του 57χρονου Ε/κ, ο οποίος την περασμένη Τετάρτη φέρεται να περιέλουσε τη 40χρονη εν διαστάσει σύζυγό του με καυστική ουσία, προκαλώντας της σοβαρά εγκαύματα.<br/></b> <br/>Αν και στο πρώτο αίτημα προσωποκράτησής του, ο 57χρονος δεν εκπροσωπήθηκε από δικηγόρο, σήμερα εμφανίστηκε στο δικαστήριο με δικηγόρο, ο οποίος δεν έφερε ένσταση στο αίτημα της Αστυνομίας για ανανέωση του διατάγματος κράτησης για περίοδο πέντε ημερών.<br/> <br/>Υπενθυμίζεται πως, σύμφωνα με τα όσα αναφέρθηκαν στο δικαστήριο, η 40χρονη, που κατάγεται από τη Ρουμανία, ζήτησε διαζύγιο από τον 57χρονο, εγκατάλειψε την οικία τους και διέμενε σε σπίτι φίλης της στο Ζακάκι.<br/> <br/>Ο 57χρονος φέρεται να τηλεφωνούσε επανειλημμένα στην ίδια ζητώντας της να επιστρέψει στην οικία τους και να την απειλούσε, αναφέροντας πως θα της έκανε κακό, ενώ είχε αγοράσει το καυστικό υγρό, το οποίο δήλωσε πως είχε πρόθεση να το χρησιμοποιήσει σε περίπτωση που η 40χρονη επέμενε να χωρίσουν.<br/> <br/>Την περασμένη Τετάρτη, ο ύποπτος μετέβη στο χώρο διαμονής της εν διαστάσει συζύγου του και φέρεται να την περιέλουσε με την καυστική ουσία, ενώ ακολούθως εγκατέλειψε τη σκηνή και επέστρεψε στην οικία του, όπου εντοπίστηκε και συνελήφθη.<br/> <br/>Το θύμα συνεχίζει να νοσηλεύεται, σε σοβαρή κατάσταση, στη Μονάδα Εντατικής Θεραπείας Εγκαυμάτων του Γενικού Νοσοκομείου Λευκωσίας.<br/> <br/>Πηγή: ΚΥΠΕ <br/> </p>
    </article>
  </body>
</html>