<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dj-diskoteka-jan-klonfar-louny-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T14:39:00+00:00"/>
    <meta property="og:title" content="DJ kdysi býval king, vzpomíná Jan Klonfar na boom diskoték"/>
    <meta property="og:description" content="/ROZHOVOR/ Jan Klonfar patří k nejzkušenějším diskžokejům v republice, hrát začal už v polovině 80. let. V Lounech otevřel svou první diskotéku na konci roku 1989, od té doby jich provozoval několik."/>
  </head>
  <body>
    <article>
      <h1>DJ kdysi býval king, vzpomíná Jan Klonfar na boom diskoték</h1>
      <address><time datetime="2019-11-15T14:39:00+00:00">15 Nov 2019, 14:39</time> by <a rel="author">Petr Kinšt</a></address>
      <p>Jeho nejnovějším počinem je podnik s názvem Retro City Club, provoz zahájil před několika týdny. „Lidé se chtějí bavit, v tom se za třicet let nic nezměnilo,“ říká Klonfar.</p>
      <figure>
        <img src="https://g.denik.cz/63/ee/interier-t-klubu-1983-autor-libuse-jarcovjakova_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-mladi-a-revoluce/nejvetsi-zabavou-pro-husakovy-deti-byly-diskoteky-20191002.html">Největší zábavy pro Husákovy děti? Diskotéky, ale s důkladně prověřenými songy Přečíst článek ›</a>
      </aside>
      <p><b>Kdy jste začal hrát na diskotékách?<br/></b>V roce 1984, když jsem přišel z vojny. Tehdy jsem začal studovat dvouletou konzervatoř v Ústí, obor mluvené slovo. Mým lektorem byl Petr Novotný. Pokud chtěl být někdo v té době diskžokejem, musel na to mít papír. Tedy vystudovat a absolvovat ústní, písemné a praktické zkoušky. Pamatuji si, že nás komise zkoušela z taneční a poslechové diskotékové hudby, museli jsme mít připravený program.</p>
      <p><b>Za socialismu jste se hraním i živil?<br/></b>Pracoval jsem jako automechanik, po večerech a o víkendech jsem hrál. Každý den, jezdil jsem po celé republice, bylo nás v té době celkem patnáct. Všichni jsme pak byli organizováni pod agenturou. Hrálo se od devíti večer do půlnoci, honorář byl 90 korun. Pak se zabalila aparatura a jelo se domů. A ráno do práce. Bylo to časově náročné, ale bavilo mě to.</p>
      <p><b>Po listopadu 1989 ale přišla velká změna, že?<br/></b>Ano. Tehdy jsem si uvědomil, že se poměry uvolní a nechtěl jsem být závislý na tom, zda si mě někdo objedná. Takže jsem si v Lounech na silvestra roku 1989 otevřel vlastní podnik. Byl to tehdejší Satan klub v bývalé budově SSM. Měli jsme satelitní televize a pouštěli hudební stanici MTV, což bylo tehdy hodně žádané. Od toho ten název diskotéky, nad vchodem seděl čert a v ruce držel satelit. Klub fungoval asi čtyři roky a měl úspěch. Chodili místní i lidé z okolí. Jezdili k nám Němci, fotbalisté z Teplic nebo hokejisté z Litvínova a Kladna. Byl to tehdy velký boom.</p>
      <figure>
        <img src="https://g.denik.cz/1/e4/mleko-mlekarna-syr-socialismus-jogurt-vyroba_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-zivotni-styl/parmezan-pred-30-lety-nikdo-neznal-na-mleko-v-igelitu-uz-cesi-radeji-zapomneli-20191114.html">Jídlo před revolucí? Parmezán byl sci-fi, na mléko v igelitu se raději zapomnělo Přečíst článek ›</a>
      </aside>
      <p><b>A proč skončil?<br/></b>Každý podnik s diskotékou má určitou generaci lidí, kteří do něj chodí. Pro tu další už je ale podnik starý a není tak atraktivní. U diskoték je také velké opotřebení, co není přivařené a přišroubované, to se rozbije a zničí. Svou roli hraje i konkurence. Takže je třeba podnik po pár letech předělat, zatraktivnit. To je ale riskantní, lidé pak mají tendenci srovnávat. Je lepší se proto přestěhovat jinam a udělat podnik zcela nový i s novým názvem.</p>
      <p><b>Jak se za posledních 30 let změnilo chování návštěvníků?<br/></b>Z pozice diskžokeje to vidím tak, že dřív podnik zprostředkovával lidem západní kulturu, neměli příliš jiné možnosti, jak se k ní dostat. Lidé byli na diskotékách po zahraničních písničkách lačnější. Dnes je to jinak. Díky moderním technologiím a internetu je k písničkám daleko větší přístup. Dřív byl diskžokej v očích návštěvníků diskotéky king, dnes si ho někteří pletou s jukeboxem.</p>
      <p><b>A co se týká pohledu provozovatele?<br/></b>Lidé se chtějí bavit, v tom se nic nezměnilo. Občas dochází k nějakým strkanicím nebo rvačkám, to je stejné jako dřív. Dnes se o tom díky sociálním sítím daleko víc ví, dělají se z toho aféry. Dřív se lidé prali také. Nebylo to ale tak agresivní, to přinesly podle mě akční filmy. Dřív došlo na facky a pěsti, dnes jsou rvačky surovější.</p>
      <figure>
        <img src="https://g.denik.cz/1/11/retrokosmetika_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-kazdodenni-zivot/normalizacni-krasa-retro-kosmetika-drogerie-za-socialismu-20201114.html">Normalizační krása? Vlasům šlo o život, na "pudla" chtěla téměř každá žena Přečíst článek ›</a>
      </aside>
    </article>
  </body>
</html>