<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/potapi-arpad-ki-fogjuk-kepezni-a-hataron-tuli-magyar-vezetoket"/>
    <meta property="og:site_name" content="infostart"/>
    <meta property="article:published_time" content="2019-11-15T14:56:02+00:00"/>
    <meta property="og:title" content="Potápi Árpád: az új ukrán vezetéssel már több szinten folytak egyeztetések"/>
    <meta property="og:description" content="Emigrációs és diaszpóraközpontot hoz létre a kormány, egyebek mellett a Mikes-program keretében hazahozott értékeket, levéltári anyagokat gyűjtik össze és mutatják be az érdeklődőknek itt - mondta el az InfoRádióban a Miniszterelnökség nemzetpolitikai államtitkára, aki a kárpátaljai magyarok érdekében magyar-ukrán csúcsot sürget."/>
  </head>
  <body>
    <article>
      <h1>Potápi Árpád: az új ukrán vezetéssel már több szinten folytak egyeztetések</h1>
      <address><time datetime="2019-11-15T14:56:02+00:00">15 Nov 2019, 14:56</time> by <a rel="author">Infostart / InfoRádió</a></address>
      <h3>Emigrációs és diaszpóraközpontot hoz létre a kormány, egyebek mellett a Mikes-program keretében hazahozott értékeket, levéltári anyagokat gyűjtik össze és mutatják be az érdeklődőknek itt - mondta el az InfoRádióban a Miniszterelnökség nemzetpolitikai államtitkára, aki a kárpátaljai magyarok érdekében magyar-ukrán csúcsot sürget.</h3>
      <p>Több milliárd forinttal támogatja évente a kormány a Kárpát-medencei magyarságot – mondta Potápi Árpád János nemzetpolitikai államtitkár.</p>
      <p>"Ami a gazdaságfejlesztési programok nélküli nemzetpolitikai támogatásokra megy éves szinten, az az elmúlt években</p>
      <p>
        <mark>100 milliárdos nagyságrendű volt.</mark>
      </p>
      <p>Ha hozzáadjuk a gazdasági fejlesztést, még nagyobb számról beszélünk."</p>
      <p>A civil szervezeteknek is fontos részük van a nemzetpolitikai sikerekben – tette hozzá az államtitkár.</p>
      <p>"A Rákóczi Szövetség sokat tett az elmúlt években, évtizedekben a beiskolázási programjával azért, hogy a magyar gyerekek a magyar iskolákat válasszák; először a Felvidéken, aztán máshol is kiterjesztették a tevékenységüket."</p>
      <p>Az államtitkár arról is beszélt, hogy egy emigrációs és diaszpóraközpont hoznak létre Magyarországon, ahol megismerhető lesz a magyar emigráció története is.</p>
      <p>"Rákóczitól a szabadságharcon keresztül a dualizmus koráig, a világháborúk korától '56 utánig, illetve az utóbbi évtizedekben</p>
      <blockquote>akik kiköltöztek, megismerhető lesz az ő történetük.</blockquote>
      <p>Ott van a Mikes-program és a Julianus-program is."</p>
      <p>Az elképzelések szerint az intézményben kap majd helyet a Mi, magyarok című kiállítás is. A létesítmény építési tervei ugyanakkor még nem készültek el, és a helyszínt sem választották még ki - tette hozzá Potápi Árpád.</p>
      <p>Az államtitkár beszámolt arról is, hogy vezetőképzést indítanak a közélet iránt érdeklődő magyar fiatalok számára.</p>
      <p>"Erre azért van szükség, mert</p>
      <blockquote>a legtöbb magyar szervezetben, civil és egyházi szervezetben nyugaton azt látjuk, hogy a vezetőink megöregednek.</blockquote>
      <p>Ez egy természetes folyamat, nem mindig van utánpótlás, és mi azokat a tehetséges fiatalokat szeretnénk összegyűjteni, összeszervezni, meghívni Magyarországra, akik esetleg ezeknek a szervezeteknek a vezetését át tudnák venni, illetve vezető szerepet játszanak már most is."</p>
      <p>Az államtitkár hozzátette: a képzés jövőre indul, amelyet a Nemzetpolitikai Államtitkárság koordinál majd.</p>
      <p>Potápi Árpád szerint az előző ukrán vezetés a nemzetiségi kérdésekben nagyot lépett vissza. "Gondolhatunk itt a nyelvtörvényre, arra, hogy az anyanyelvi oktatást meg akarják szüntetni, csorbítják a magyarság nemzetiségi jogait. De ez nem is csak a magyarságot érintik, mindenesetre a létét veszélyeztetik."</p>
      <p>Potápi Árpád hozzátette: az új ukrán vezetéssel már több szinten folytak egyeztetések.</p>
      <p>"Sokat segítene a helyzeten egy legfelsőbb szintű tárgyalás az ország vezetői között, a holtpontról ki tudná mozdítani a feleket.</p>
      <blockquote>Mi az elmúlt évtizedekben mindent megtettünk az euroatlanti csatlakozásukért, cserébe pofonokat kaptunk."</blockquote>
      <p>Az államtitkár a felvidéki magyar pártok közötti tárgyalásokról is elmondta a véleményét.</p>
      <p>"Úgy tűnik, hogy a Most-Hídnak és az MKP-nak, az etnikai magyar pártnak nem sikerült az összefogás, de bízunk abban, hogy ez minél teljesebb lesz, így be tud kerülni jövőre egy magyar etnikumú párt a szlovák parlamentbe."</p>
      <p>Potápi Árpád úgy vélte: a Romániai Magyar Demokrata Szövetség politikai pozíciója nem gyengült meg a romániai törvényhozásban. Az államtitkár szerint ugyanakkor</p>
      <p>
        <mark>a Vajdaságban a legerősebb a magyar nemzeti kisebbség politikai súlya.</mark>
      </p>
      <p>"Pásztor István pedig a Vajdasági Magyar Szövetség elnöke. Szoros együttműködésben a Magyar Nemzeti Tanácsban végzik a munkájukat. A szerb és a magyar nép viszonya is jelentősen jobb lett."</p>
      <p>Potápi Árpád kiemelte: a határon túli gazdaságfejlesztési programok keretében tízezres nagyságrendben jutnak támogatáshoz magyar vállalkozók a Vajdaságban, Kárpátalján, Felvidéken, Erdélyben, a Muravidéken és Horvátországban. Hangsúlyozta: ha a magyar vállalkozók megerősítésével magyar családoknak segítenek, és hozzájárulnak az elvándorlás mértékének csökkentéséhez.</p>
      <p>
        <i>
          <b>A teljes beszélgetést alább megtekintheti, meghallgathatja.</b>
        </i>
      </p>
      <figure>
        <iframe src="https://www.youtube.com/embed/upS-v0kq3w8" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/4c67CgUpmpE" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI Fotó: Koszticsák Szilárd</i>
      </p>
      <p>
        <b>Kapcsolódó hang</b>
      </p>
      <p>Potápi Árpád - Aréna, 1.rész</p>
      <figure>
        <audio src="https://infostart.hu/audio/00005/000051c9b.mp3"/>
      </figure>
      <p> </p>
      <p>Potápi Árpád - Aréna, 2.rész</p>
      <figure>
        <audio src="https://infostart.hu/audio/00005/000051cab.mp3"/>
      </figure>
      <p> </p>
    </article>
  </body>
</html>