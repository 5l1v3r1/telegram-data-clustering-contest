<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547457.html/%DA%AF%DB%8C%D8%B4%D9%87-%D8%B3%DB%8C%D9%86%D9%85%D8%A7%D9%87%D8%A7-%DA%86%D9%82%D8%AF%D8%B1-%D9%81%D8%B1%D9%88%D8%AE%D8%AA%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T14:32:00+00:00"/>
    <meta property="og:title" content="گیشه سینماها چقدر فروختند؟"/>
    <meta property="og:description" content="آخرین آمار فروش فیلم‌های سینمایی روی پرده نشان از افزایش فروش و استقبال بیشتری دارد، در حالی که در بین آثاری که از هفته گذشته در سینماها اکرانشان را آغاز کردند فقط دو اثر «مطرب» و «چشم و گوش بسته» به فروش میلیاردی رسیدند."/>
  </head>
  <body>
    <article>
      <h1>گیشه سینماها چقدر فروختند؟</h1>
      <address>
        <time datetime="2019-11-15T14:32:00+00:00">15 Nov 2019, 14:32</time>
      </address>
      <p>آخرین آمار فروش فیلم‌های سینمایی روی پرده نشان از افزایش فروش و استقبال بیشتری دارد، در حالی که در بین آثاری که از هفته گذشته در سینماها اکرانشان را آغاز کردند فقط دو اثر «مطرب» و «چشم و گوش بسته» به فروش میلیاردی رسیدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایسنا؛ بر اساس اطلاعات و آمار مندرج در سامانه فروش سینمای ایران، فیلم سینمایی «چشم و گوش بسته» به کارگردانی فرزاد موتمن و تهیه کنندگی امیرحسین آشتیانی پور که با درون مایه‌ای کمدی از نیمه آبان ماه روی پرده رفته، با جذب ۱۰۳ هزار مخاطب به سینما بیش از یک میلیارد ۳۹۱ میلیون تومان فروش داشته است. این اثر تا امروز در ۹۷ سینما در سراسر کشور نمایش داشته است.</p>
      <p>فیلم «سمفونی نهم» ساخته محمدرضا هنرمند و تهیه کنندگی زینب تقوایی که اولین نمایشش در جشنواره فیلم فجر بود و از ۱۵ آبان ماه اکران خود را آغاز کرده است، تا امروز با داشتن ۱۶ هزار مخاطب حدود ۲۳۱ میلیون تومان فروش داشته و در ۷۹ سینما به نمایش گذاشته شده است.</p>
      <p>فیلم سینمایی «مطرب» به کارگردانی و تهیه کنندگی مصطفی کیایی و با نقش آفرینی پرویز پرستویی، محسن کیایی، الناز شاکردوست و مهران احمدی در این اثر، پس از گذشت یک هفته نمایش بیشترین آمار فروش را در فیلم‌های جدید روی پرده به خود اختصاص داده است و با جذب ۴۸۷ هزار مخاطب به سینما توانسته نزدیک به ۶ میلیارد و ۳۸۳ میلیون تومان فروش داشته باشد. این اثر که تا امروز در ۱۳۶ سینما به نمایش رسیده، به تفکیک در تهران بیش از سه میلیارد تومان فروش داشته است.</p>
      <p>فیلم «تورنادو» به کارگردانی و تهیه کنندگی سید جواد هاشمی در ژانری تخیلی که از نیمه آبان ماه روی پرده رفته است، با داشتن حدود ۱۵ هزار مخاطب ۱۵۱ میلیون تومان فروش داشته است.</p>
      <p>انیمیشن سینمایی «بنیامین» به کارگردانی محسن عنایتی پس از یک هفته نمایش در سینماهای کشور با داشتن ۱۶ هزار مخاطب و در اختیار داشتن ۱۰۷ سینما، بیش از ۱۳۵ میلیون تومان فروش داشته است.</p>
      <p>فیلم ماجراجویانه «منطقه پرواز ممنوع» ساخته امیر داسارگر روایتگر داستان سه نوجوان است که در حین آماده‌ شدن برای مسابقه ساخت پهپاد، با پیدا شدن یک یوزپلنگ در حوالی محل زندگیشان، وارد مسائل و درگیری‌های مختلفی می‌شوند، با نمایش در یک هفته در سینماها بیش از ۲۲۹ میلیون تومان فروش داشته است. این فیلم که مخاطب آن بیشتر نوجوانان هستند تا امروز ۳۰ هزار نفر برای تماشای آن به ۸۵ سینما در تهران و شهرستان رفته اند.</p>
      <p>فیلم سینمایی «هزارتو» به کارگردانی امیرحسین ترابی و تهیه کنندگی سپهر سیفی و با بازی شهاب حسینی، ساره بیات، غزاله نظر و پژمان جمشیدی که از ابتدای آبان ماه روی پرده رفته است با داشتن ۲۹۰ هزار مخاطب حدود سه میلیارد و ۷۴۴ میلیون تومان فروش داشته است. این اثر با در اختیار داشتن ۱۵۸ سینما در تهران و شهرستان به تفکیک در تهران بیش از دو میلیارد تومان فروش داشته است.</p>
      <p>فیلم «مسخره باز» همایون غنی زاده با بازی صابر ابر، بابک حمیدیان، هدیه تهرانی، رضا کیانیان، داریوش موفق، محسن حسینی و همچنین با حضور علی نصیریان با محدودیت سنی بالای ۱۲ سال، با نمایش در ۱۱۰ سینما و جذب ۲۲۲ هزار مخاطب و پس از حدود پنج هفته نمایش بیش از سه میلیارد تومان فروش داشته است.</p>
      <p>فیلم سینمایی «ماجرای نیمروز ۲ – رد خون» به کارگردانی محمدحسین مهدویان و تهیه کنندگی سید محمود رضوی که از دوم مهرماه روی پرده سینماها رفته است پس از گذشت حدود دوماه اکران با در اختیار داشتن ۲۰۲ سینما و جذب ۴۶۳ هزار مخاطب پنج میلیارد و ۵۷۳ میلیون تومان فروش داشته است.</p>
      <p>انتهای پیام/</p>
      <p> </p>
    </article>
  </body>
</html>