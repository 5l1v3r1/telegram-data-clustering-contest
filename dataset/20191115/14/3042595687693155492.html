<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kvinne-voldtatt-utendors-i-stavanger/71825317"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T14:33:28+00:00"/>
    <meta property="og:title" content="Kvinne voldtatt utendørs i Stavanger"/>
    <meta property="og:description" content="Politiet i Sør-Vest ønsker tips etter en voldtekt i Stavanger sentrum natt til torsdag."/>
  </head>
  <body>
    <article>
      <h1>Kvinne voldtatt utendørs i Stavanger</h1>
      <h2>Politiet i Sør-Vest ønsker tips etter en voldtekt i Stavanger sentrum natt til torsdag.</h2>
      <address><time datetime="2019-11-15T14:33:28+00:00">15 Nov 2019, 14:33</time> by <a rel="author">Amanda Nordhagen Walnum</a></address>
      <p>I en pressemelding informerer politiet at de rundt klokka 4 fikk melding om at en kvinne var blitt voldtatt i trappene som går fra Olav Vs gate - mellom Joker-butikken og vaktapoteket - til Kannikbakken.</p>
      <p>
        <b>Kvinnen har forklart at hun møtte en mann utenfor Burger King rundt klokka 02.35. Mannen og kvinnen gikk etter hvert sammen til stedet der voldtekten skjedde.</b>
      </p>
      <p>Det er ifølge politiet ingen relasjon mellom gjerningspersonen og fornærmede.</p>
      <p>- Politiet var raskt på stedet og det ble sikret spor. Kvinnen ble sendt til voldtektsmottaket. Det er foretatt avhør av fornærmede og vitner, og politiet gjennomgår overvåkningsvideoer fra aktuelle områder, opplyser etterforskningsleder Beate Oftedal i pressemeldingen.</p>
      <p>Mannen er beskrevet som 165-170 centimeter høy, med slank kroppsbygning. Han blir videre beskrevet som mørk i huden, trolig med asiatisk opprinnelse.</p>
      <p>
        <b>Han hadde på seg lys dongeribukse, mørk boblejakke og mørke sko. Mannen snakket gebrokkent norsk og er trolig i 20-åra.</b>
      </p>
      <p>Politiet ønsker tips fra folk som har opplysninger i saken. Det er interessant med observasjoner av mannen og kvinnen sammen.</p>
      <p>Den fornærmede er cirka 175 centimeter høy. Kvinnen, som er i 20-åra hadde på seg sort boblejakke, blå bukse og hvite sko. Hun har langt mørkeblondt hår.</p>
      <p>
        <b>Politiet ønsker også tips dersom noen har gjort observasjoner av den mistenkte gjerningspersonen før klokka 02.35 og etter klokka 03.15.</b>
      </p>
      <p>Dersom du har tips i saken, kontakt politiet på tips.politiet.no/web/ eller på telefonnummer 02800.</p>
    </article>
  </body>
</html>