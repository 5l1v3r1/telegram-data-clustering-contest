<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/pascarus-in-zbor-plasat-de-judecatori-de-doua-ori-in-arest-la-domiciliu-un-bihorean-a-plecat-de-fiecare-data-din-nou-la-furat-152822.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T14:36:00+00:00"/>
    <meta property="og:title" content="Păscăruş în zbor! Plasat de judecători de două ori în arest la domiciliu, un bihorean a plecat de fiecare dată din nou la.... furat"/>
    <meta property="og:description" content="Caz mai puţin obişnuit la Salonta, unde un tânăr acuzat de mai multe furturi şi lăsat de două ori într-un comod arest domiciliar, a încălcat de fiecare dată măsura preventivă şi a ieşit din casă... ca să meargă din nou la furat. Asta până miercuri, când hoţul, pe numele său Ioan Păscăruş, a jefuit o benzinărie şi a ajuns, într-un final, după gratii. "/>
  </head>
  <body>
    <article>
      <h1>Păscăruş în zbor! Plasat de judecători de două ori în arest la domiciliu, un bihorean a plecat de fiecare dată din nou la.... furat</h1>
      <address><time datetime="2019-11-15T14:36:00+00:00">15 Nov 2019, 14:36</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://cdn.ebihoreanul.ro/static/gallery_big/catuse1511.JPG"/>
        <figcaption>foto:generic</figcaption>
      </figure>
      <p>Caz mai puţin obişnuit la Salonta, unde un tânăr acuzat de mai multe furturi şi lăsat într-un comod arest domiciliar, a încălcat măsura preventică şi a ieşit din casă... ca să meargă din nou la furat.</p>
      <p>Hoţul, pe numele său Ioan Păscăruş, este un tânăr în vîrstă de 27 ani din Batăr, despre care <b>BIHOREANUL </b>a mai scris în <a href="https://www.ebihoreanul.ro/stiri/ultima-or-31-1/un-hot-din-bihor-a-facut-pasiune-pentru-cafea-a-reusit-sa-fure-116-pachete-dintr-un-magazin-iar-apoi-a-revenit-sa-ia-inca-73-de-cutii-151601.html">septembrie</a>, când a fost prins că a intrat în trei rânduri în acelaşi magazin Penny Market din Salonta, de unde a furat peste 100 de pachete de cafea, detergent și băuturi alcoolice.</p>
      <p>Procurorii l-au anchetat iniţial sub control judiciar, pe motiv că paguba a fost parţial recuperată, măsură care a fost schimbată pe 25 octombrie de judecătorul de drepturi şi libertăţi cu una mai aspră, arest la domiciliu pe o perioadă de 30 de zile. Motivul? Păscăruş încălcase din nou legea, furând o bicicletă din  comună.</p>
      <p>Dar asta nu e tot! Deşi consemnat în locuinţă, hoţul nu s-a răbdat şi a "lovit" din nou. Pe 8 noiembrie, Păscăruş a plecat de acasă şi a intrat în două case din Batăr, de unde a luat o motocoasă şi un motoferăstrău.</p>
      <p>Culmea e că, în loc să-l trimită după gratii, instanţa i-a acordat clemenţă şi de această dată. Dus în faţa judecătorului pe 12 noiembrie, individul a primit doar un nou mandat de arest la domiciliu, tot pentru 30 de zile. Urmarea? O zi mai târziu, în noaptea de 13 spre 14 noiembrie, a intrat într-o benzinărie din Batăr, de unde a furat 1.000 lei, băuturi şi dulciuri. </p>
      <p>Pe 14 noiembrie, poliţiştii l-au ridicat de acasă şi l-au dus în faţa instanţei unde, de această dată, judecătorul de drepturi şi libertăţi a dispus înlocuirea arestului la domiciliu cu arestul preventiv, pentru 30 de zile. Va urma?</p>
    </article>
  </body>
</html>