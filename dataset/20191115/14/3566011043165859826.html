<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547443.html/%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%AF%D8%B1-%D8%AA%D9%85%D8%A7%D9%85-%D8%A7%D8%B1%DA%A9%D8%A7%D9%86-%D9%88-%D9%81%D8%B1%D8%A2%DB%8C%D9%86%D8%AF%D9%87%D8%A7%DB%8C-%D8%AD%DA%A9%D9%88%D9%85%D8%AA-%D8%AF%D9%86%D8%A8%D8%A7%D9%84-%D8%B4%D9%88%D8%AF--%D9%88%D8%AD%D8%AF%D8%AA-%D8%A8%D8%B1-%D9%85%D8%A8%D9%86%D8%A7%DB%8C-%D9%85%D8%A8%D8%A7%D9%86%DB%8C-%D8%A7%D8%B3%D9%84%D8%A7%D9%85%DB%8C-%D9%86%DB%8C%D8%A7%D8%B2-%D8%A7%D9%85%D8%AA-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T14:52:00+00:00"/>
    <meta property="og:title" content="مبارزه با فساد در تمام ارکان و فرآیندهای حکومت دنبال شود/ وحدت بر مبنای مبانی اسلامی نیاز امت اسلامی است"/>
    <meta property="og:description" content="امام جمعه قم با اشاره به اینکه وحدت بر مبنای مبانی اسلامی نیاز امت اسلامی است، گفت: مبارزه با فساد باید جامع و در تمام ارکان و فرآیندهای حکومت دنبال شود."/>
  </head>
  <body>
    <article>
      <h1>مبارزه با فساد در تمام ارکان و فرآیندهای حکومت دنبال شود/ وحدت بر مبنای مبانی اسلامی نیاز امت اسلامی است</h1>
      <h2>امام جمعه قم:</h2>
      <address>
        <time datetime="2019-11-15T14:52:00+00:00">15 Nov 2019, 14:52</time>
      </address>
      <p>امام جمعه قم با اشاره به اینکه وحدت بر مبنای مبانی اسلامی نیاز امت اسلامی است، گفت: مبارزه با فساد باید جامع و در تمام ارکان و فرآیندهای حکومت دنبال شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<b> </b><a href="http://www.qomefarda.ir/">پایگاه خبری تحلیلی قم فردا</a><b>، </b>آیت‌الله علیرضا اعرافی در خطبه‌های نماز جمعه امروز قم در مصلی با اشاره به سالروز ولادت پیامبر(ص) و امام صادق(ع)، اظهار داشت: با طلوع خورشید عالم‌تاب پیامبر گرامی اسلام همه بشر تکان خورد و غافله علم و حکمت به حرکت در آمد و تمدنی الهی و آسمانی پایه‌ریزی شد و همه جهانیان از این خورشید عالم‌تاب بهره‌مند شد.<br/>وی ادامه داد: در کنار ابعادی که در خلقت پیامبر و آوردن نسخه نجات و حکمت الهی بود، پیامبر خدا مظهر عالی‌ترین اخلاق انسانی و بشری بود.<br/>امام جمعه قم با اشاره به اینکه پیامبر معمار تمدنی بود که تمام بشریت را تحت تاثیر قرار داد، گفت: در کتب روایی ما و در منابع فریقین از شیعه و سنی بیش از 100 صفت در سبک اخلاقی و زندگی پیامبر وجود دارد.<br/>وی بیان داشت: پیامبر خوش‌چهره و بشاش و خوش‌خو بود و وقتی با کسی سخن می‌گفت با تمام بدن به سمت او متوجه می‌شد، وقتی که با کسی مواجه می‌شد طرف او احساس می‌کرد که پیامبر به سمت او با شوق در حال حرکت است، پیامبر خوش‌صدا و لحن بود و سلام او آشکار و رسا بود و به کودکان و زنان سلام می‌کرد و نگاه او همراه با حجب و حیا و رو به پایین بود.<br/>آیت الله اعرافی با اشاره به اینکه پیامبر(ص) دائم ذکر و خیرخواه دیگران بود، عنوان داشت: خشم مقدس پیامبر(ص) و مقاومت مجاهدانه پیامبر و فریب نخوردن از دشمن و مقاومت در برابر پیمان‌شکنان هم برگ دیگری از زندگی ایشان است؛ مبادا ما با تفسیرهای غلط این اخلاق را نشان ندهیم و برخی نشان ندهند که پیامبر جز نرمی و اخلاق خوب چیزی نداشت.</p>
      <p><b>امروز وحدت نیاز عاجل امت اسلامی است</b><br/>وی در ادامه بیان داشت: امروز وحدت نیاز عاجل امت اسلام و امروز این امت دچار مشکلات متعددی است و هفته وحدت ما را به سمت هم‌گرایی و خنثی کردن توطئه دشمنان فرا می‌خواند.</p>
      <p><b>وحدت بر مبنای مبانی اسلامی نیاز امت اسلامی است</b><br/>امام جمعه قم با اشاره به اینکه وحدت بر مبنای مبانی اسلامی نیاز امت اسلامی است، افزود: ما به عنوان یک امت در مبانی فکری مشترکیم و در نظامات دینی و مناسک اسلامی مشترکات زیادی داریم و منافع اسلامی هم مشترک است؛ این سه پایه وحدت امت اسلامی است و چرا امت اسلام با بیش از 1.5 میلیارد جمعیت و ارزش‌های متعالی به این شکل اسیر دشمن است و پراکنده در سیل دشمن قرار دارد.<br/>وی اضافه کرد: مبانی سه گانه مشترک ما، مارا به همگرایی دعوت می‌کند و امت اسلام باید بازار علم، فناوری و اقتصادی مشترک داشته باشد و در برابر اشغال‌گران و دشمنان متحد شود؛ امت اسلام مگر نمی‌بیند این روزها فلسطین عزیز ما زیر سیل حمله دشمنان قرار دارد.</p>
      <p><b>مبارزه با فساد باید جامع و در تمام ارکان و فرآیندهای حکومت دنبال شود</b><br/>آیت الله اعرافی با اشاره به اینکه امت اسلام باید یکپارچه و منسجم چنان در صحنه حضور یابد که دشمن فرسنگ‌ها از سرزمین‌های آنان دور شود، افزود: این کار را قوه قضائیه آغاز کرده و در این مسیر باید جدی بود؛ مبارزه با فساد باید جامع و در تمام ارکان و فرآیندهای حکومت دنبال شود، اینکه امروز می‌بینیم فسادهای سنگین رخ داده و دل دلسوزان را به درد آورده است به خاطر غفلت‌ها و غرض‌هایی است که در گذشته بود است.<br/>وی اضافه کرد: دستگاه قضائی و اجرایی و قانون‌گذاری باید بیدارتر از قبل شوند، مبارزه با فساد نیاز به عزم جامع دارد و باید افراد پاک‌دست انتخاب شوند و همه باید به انتخاب افراد سالم وسواس به خرج دهند؛ قوانین ما باید بازدارنده و تامین‌کننده عدالت باشند و دستگاه‌های مختلف با تمام وجود مقابل فساد بایستند.<br/>امام جمعه قم با اشاره به اینکه برخورد قضائی باید قاطع و جامع باشد گفت: در مسیر مبارزه با فساد انحراف نرویم، حاشیه نسازیم و تبعیض قائل نشویم و کمک کنیم مسیر مبارزه پیش برود.<br/>وی تاکید کرد: به جای اینکه انتقاد ناروا کنیم و حاشیه‌سازی غلط داشته باشیم و از برخی مفسدان دفاع کنیم باید حامی این مسیر باشیم؛ ملت انتظار دارند که با تمام قاطعیت و هوشمندانه در برابر تمام مفسدان و مبارزه با فساد اقدام قاطع به عمل آید.<br/><br/><b>انتهای پیام/</b></p>
    </article>
  </body>
</html>