<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-nechape-vyzvu-odboru-a-zamestnavatelu-k-navyseni-penez-skol/1821476?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T14:18:00+00:00"/>
    <meta property="og:title" content="Babiš nechápe výzvu odborů a zaměstnavatelů k navýšení peněz škol"/>
    <meta property="og:description" content="Praha - Premiér Andrej Babiš (hnutí ANO) odmítá výzvu odborů a zaměstnavatelů k dodatečnému navýšení rozpočtu škol na příští rok o pět miliard korun. Před pondělním jednání tripartity řekl, že s návrhem rozpočtu 2020 souhlasili oni i koaliční sociální demokraté. Ti řešili rozpočet školství na čtvrtečním jednání vedení strany. Deklarovali, že nechystají vlastní pozměňovací návrhy a chtějí postupovat v koaliční shodě."/>
  </head>
  <body>
    <article>
      <h1>Babiš nechápe výzvu odborů a zaměstnavatelů k navýšení peněz škol</h1>
      <address><time datetime="2019-11-15T14:18:00+00:00">15 Nov 2019, 14:18</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Premiér Andrej Babiš (hnutí ANO) odmítá výzvu odborů a zaměstnavatelů k dodatečnému navýšení rozpočtu škol na příští rok o pět miliard korun. Před pondělním jednání tripartity řekl, že s návrhem rozpočtu 2020 souhlasili oni i koaliční sociální demokraté. Ti řešili rozpočet školství na čtvrtečním jednání vedení strany. Deklarovali, že nechystají vlastní pozměňovací návrhy a chtějí postupovat v koaliční shodě.</p>
      <p>Odbory a zaměstnavatelé vyzvali vládu a poslance, aby ve Sněmovně v projednávaném rozpočtu na příští rok přesunuli do školství dodatečně pět miliard korun, před týdnem. Peníze se podle nich mají využít hlavně na platy učitelů. V Babišovi napsali v tomto duchu dopis šéfové Českomoravské konfederace odborových svazů (ČMKOS) Josef Středula a Svazu průmyslu a dopravy Jaroslav Hanák.</p>
      <p>"Na tripartitě pan Středula i pan Hanák rozpočet podpořili, nechápu proč nás vyzývají," uvedl dnes Babiš s tím, že za tři roky vlády hnutí ANO se navýší o 35,9 procenta. Doplnil, že nechápe, proč se vůbec tripartita schází, když následně jsou její závěry rozporovány. Za iniciativou vidí exministryni školství Kateřinu Valachovou (ČSSD).</p>
      <p>Ministr školství Robert Plaga (ANO) už dříve uvedl, že by navýšení sumy na platy v rozpočtu neodmítl.</p>
      <p>Místopředseda vlády a předseda ČSSD Jan Hamáček ve čtvrtek uvedl, že jako vládní strana sociální demokraté podpořili hlasováním na vládě finální verzi rozpočtu. "Jsme připraveni stejně hlasovat v Poslanecké sněmovně. Vláda se shodla na tom, že nárůst platu učitelů bude 10 procent v objemu a o tom, jak mají být rozděleny, jedná ministr školství," uvedl s tím, že ČSSD nebude předkládat žádné pozměňovací návrhy směrem k platům ve škosltví. Valachová uvedla, že pokud by měl rozpočet doznat nějakých změn, mělo by to být ve shodě vládní koalice.</p>
      <p>ČMKOS je největší odborová centrála v zemi a Svaz průmyslu a dopravy je největší zaměstnavatelský svaz. Odboráři i zaměstnavatelé už dřív na jednání tripartity podpořili růst sumy na platy učitelů o 15 procent. Na jaře to slíbila i vláda. Nakonec v rozpočtu počítá se zvýšením částky o deset procent. Místo téměř 16 miliard by to mělo být 11 miliard. Školství by mělo příští rok mít celkem 214 miliard korun, což je zhruba o 18 miliard víc než letos.</p>
    </article>
  </body>
</html>