<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/klichko-anonsuvav-prezentaciyu-novogo-genplanu-kijeva-640225.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T14:49:01+00:00"/>
    <meta property="og:title" content="Кличко анонсував презентацію нового Генплану Києва"/>
    <meta property="og:description" content="Кожен киянин зможе побачити, як буде розвиватися його район"/>
  </head>
  <body>
    <article>
      <h1>Кличко анонсував презентацію нового Генплану Києва</h1>
      <address>
        <time datetime="2019-11-15T14:49:01+00:00">15 Nov 2019, 14:49</time>
      </address>
      <h4>Кожен киянин зможе побачити, як буде розвиватися його район</h4>
      <p>Новий Генеральний план столиці буде представлений у середині грудня цього року. Про це повідомив мер Києва Віталій Кличко в ефірі радіо «НВ».</p>
      <p>«Ми готуємося презентувати громадськості Генеральний план столиці. Кожен киянин зможе побачити, як буде розвиватися його район чи мікрорайон і що планують будувати в столиці», - сказав Кличко, якого <a href="http://kiev.klichko.org/news/?id=3713&amp;fbclid=IwAR1QG_4B6HLFF4zEXgo-FY0WX0iHPXoiDSEbyBG3Z__d_2gC90WaXWaEIxg">цитує</a> пресслужба столичного голови.</p>
      <p>За словами мера, велику частину презентації присвятять втіленню інфраструктурних рішень. Перш за все - розвитку громадського транспорту та планам будівництва доріг. </p>
      <p>«Нам не потрібно вигадувати щось супернове. Треба брати найкращі приклади, що вже показали свою ефективність і працюють в інших містах світу, - зазначив Кличко. - Це має бути комплексний підхід. І саме його ми прагнемо показати під час презентації нового Генерального плану столиці. Будуть і сесії, присвячені транспорту і дорогам. Ми працюємо над тим, аби удосконалювати роботу громадського транспорту, оновлювати міську інфраструктуру».</p>
      <p>Також, як зауважив мер, у новому Генплані окрему увагу звернуть на розбудову паркувального простору. </p>
      <p>«Наприклад, у нас є плани зробити великий паркінг під Європейською площею. Також є проєкт паркінгу біля зоопарку. Бо у вихідні там паркуються вздовж дороги і на сусідніх вулицях у два, а іноді й в три ряди. Нам потрібні також перехоплюючі паркінги, щоб люди залишали свої авто на околицях міста і далі їхали громадським транспортом», - наголосив Кличко. </p>
      <p>Він зазначив, що сьогодні столична влада наводить лад у цій сфері. На вулицях міста вже працює паркувальна інспекція. Також розроблена карта парковок в центрі столиці.</p>
      <p>Раніше Кличко розповів, що <a href="https://glavcom.ua/kyiv/news/pidsilivshi-svoyu-komandu-kolishnim-gumoristom-klichko-obicyaje-genplan-kijeva-do-kincya-roku-631551.html">Київ працює над Генеральним планом свого розвитку у співпраці з Лейпцигом.</a></p>
      <related>
        <a href="https://glavcom.ua/kyiv/news/budivnictvo-metro-na-vinogradar-zyavivsya-pershiy-tunel-foto-640147.html"/>
        <a href="https://glavcom.ua/kyiv/news/kijiv-prosit-u-kabminu-50-mlrd-grn-na-metro-na-trojeshchinu-640070.html"/>
        <a href="https://glavcom.ua/kyiv/news/klichko-pokazav-yak-kijiv-obmezhuje-vjizd-vantazhivok-foto-video-639925.html"/>
      </related>
    </article>
  </body>
</html>