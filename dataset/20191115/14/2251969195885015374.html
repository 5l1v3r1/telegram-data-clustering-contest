<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/mai-piu-fiori-sullasfalto-giornata-per-le-vittime-della-strada/1325313/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T14:29:31+00:00"/>
    <meta property="og:title" content="Mai più fiori sull’asfalto: giornata dedicata alle vittime della strada"/>
    <meta property="og:description" content="POTENZA PICENA - L'iniziativa si svolgerà domenica in piazza Douhet, dalle 9 alle 13, con la collaborazione della Croce rossa locale e il patrocinio del Comune. Dal 2011 al 2018, L'Italia è scesa dal 14esimo al 18esimo posto nella graduatoria europea della sicurezza stradale"/>
  </head>
  <body>
    <article>
      <h1>Mai più fiori sull’asfalto: giornata dedicata alle vittime della strada</h1>
      <h2>POTENZA PICENA - L'iniziativa si svolgerà domenica in piazza Douhet, dalle 9 alle 13, con la collaborazione della Croce rossa locale e il patrocinio del Comune. Dal 2011 al 2018, L'Italia è scesa dal 14esimo al 18esimo posto nella graduatoria europea della sicurezza stradale</h2>
      <address><time datetime="2019-11-15T14:29:31+00:00">15 Nov 2019, 14:29</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fmai-piu-fiori-sullasfalto-giornata-per-le-vittime-della-strada%2F1325313%2F">Condividi5</a><a href="https://twitter.com/intent/tweet?text=Mai+pi%C3%B9+fiori+sull%27asfalto%3A++giornata+dedicata++alle+vittime+della+strada&amp;url=https%3A%2F%2Fwww.cronachemaceratesi.it%2F2019%2F11%2F15%2Fmai-piu-fiori-sullasfalto-giornata-per-le-vittime-della-strada%2F1325313%2F">Tweet</a>Email5 Condivisioni</p>
      <p> </p>
      <p><b>Una giornata in memoria delle vittime della strada a Potenza Picena. L’iniziativa, organizzata dall’associazione italiana familiari e vittime della strada, con la collaborazione della Croce rossa locale e il patrocinio del Comune, si terrà domenica, dalle 9 alle 13, a Porto Potenza, in piazza Douhet.</b> L’intento è quello di sensibilizzare al tema i cittadini, anche grazie alle attività proposte dal personale volontario Cri: misurazione della glicemia, della pressione arteriosa, della frequenza cardiaca e saturazione dell’ossigeno. Una giornata che non può esaurirsi nel ricordo, ma deve tradursi in un cambiamento: «ricordare per cambiare», sottolineano gli organizzatori. <b>Si tratta di un cambiamento che non può più attendere: per l’Italia, gli ultimi dati Aci-Istat sull’incidentalità stradale segnalano che in otto anni, dal 2011 al 2018, il numero delle vittime è diminuito solo del 19,2% , scendendo dal 14esimo al 18esimo posto nella graduatoria europea della sicurezza stradale.</b> L’obiettivo europeo di ridurre del 50%, entro il 2020, l’incidentalità sembrerebbe irraggiungibile, spiegano i componenti dell’associazione, data la mancanza o insufficienza di interventi adeguati. Ricordare le vittime, riflettere sul dolore causato dagli incidenti stradali e sulle più ampie conseguenze sociali e promuovere iniziative, rivolte in particolare agli studenti degli ultimi due anni delle scuole superiori, per la prevenzione degli incidenti stradali causati dalla guida sotto effetto di alcol o droga diventa quindi fondamentale. <b>Quest’ultimo, in particolare, è un problema attestato anche dai dati rilevati dai controlli della polizia sulle nostre strade, che evidenziano un’incidenza negativa degli effetti di alcolici o sostanze stupefacenti sugli incidenti. Sotto l’effetto di alcol dal 15 al 20% dei conducenti, con valori raddoppiati nei periodi serali-notturni e di fine settimana estivi, mentre circa il 2% ha assunto droghe.</b> Sono anche queste le motivazioni che hanno spinto i due responsabili delle sedi locali dell’associazione familiari e vittime, Piero Bonarini per Porto Potenza e Filippo Randi per Civitanova, a coinvolgere cittadini e istituzioni nell’iniziativa di sensibilizzazione e prevenzione. Per la giornata del ricordo, inoltre, sono stati coinvolti i parroci e sacerdoti delle varie parrocchie locali, perché sia letta, durante tutte la messa di domenica una preghiera dei fedeli dedicata al tema.</p>
    </article>
  </body>
</html>