<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204515-goncharuk-kerivnictvo-ukrzaliznici-bude-zmineno-golovna-pretenziya-dika-korupciya"/>
    <meta property="og:site_name" content="Mind UA"/>
    <meta property="article:published_time" content="2019-11-15T14:45:00+00:00"/>
    <meta property="og:title" content="Гончарук: керівництво «Укрзалізниці» буде змінено, головна претензія – «дика корупція»"/>
    <meta property="og:description" content="Кабмін має намір звільнити керівників компанії через неефективний менеджмент: проплачені маршрути та регулярні пожежі на локомотивах"/>
  </head>
  <body>
    <article>
      <h1>Гончарук: керівництво «Укрзалізниці» буде змінено, головна претензія – «дика корупція»</h1>
      <h2>Кабмін має намір звільнити керівників компанії через неефективний менеджмент: проплачені маршрути та регулярні пожежі на локомотивах</h2>
      <address>
        <time datetime="2019-11-15T14:45:00+00:00">15 Nov 2019, 14:45</time>
      </address>
      <p>Кабінет міністрів найближчим часом ухвалить рішення про зміну керівного та менеджерського складу «Укрзалізниці», адже нинішня команда більше опікується «власними кишенями». Про це заявив прем’єр-міністр Олексій Гончарук в <a href="https://www.youtube.com/watch?v=-Ddgj0ZyCss">ефірі</a> «Сніданку з 1+1», відповідаючи на запитання щодо мітингу залізничників.</p>
      <p>За словами глави Уряду, люди під адміністрацією президента протестували насамперед проти корупції всередині підприємства, а  не проти його приватизації.</p>
      <p>«Звичайно, люди стурбовані тим, що можуть втратити роботу, але ця проблема виникає з того, що компанія є дуже неефективною і збитковою. Якщо люди, які працюють всередині – менеджмент, керівництво – опікується своїми кишенями, а не тим, як ідуть справи в «Укрзалізниці», то нормальної роботи і не буде. Там сьогодні майже щодня горять локомотиви, в ручному управлінні вагони. Окремі чиновники, диспетчери відправляють вагони не туди, де це потрібніше, а туди, де їм вигідніше, де їм заплатили. Це точно треба припинити», – каже він.</p>
      <p>Нагадаємо, напередодні, 14 листопада, на Банковій протестували працівники «Укрзалізниці». Вимоги: підвищити заробітну плату, заборонити  приватизацію та реформи підприємства, що базуються на масових скороченнях робітників, а також звільнити керівника «Укрзалізниці» Євгена Кравцова.</p>
      <p>В жовтні 2019 року Євген Кравцов <a href="https://mind.ua/news/20203355-ukrzaliznicya-pochala-proces-zvilnennya-nizki-menedzheriv-kompaniyi">анонсував</a> серйозні скорочення управлінського персоналу «Укрзалізниці». Зміни також плануються в інфраструктурному пасажирському та вантажному напрямках. </p>
      <p>Як <a href="https://mind.ua/news/20204209-sud-zaareshtuvav-nardepa-dubnevicha-z-pravom-vnesennya-zastavi-u-90-mln-grn">писав</a> Mind, 7 листопада цього року суд заарештував нардепа Дубневича за звинуваченням у корупції при реалізації комплектуючих для «Укрзалізниці». САП стверджує, що Дубневич скористався своїм статусом народного депутата і голови транспортного комітету парламенту, щоб у змові з керівниками ймовірно підконтрольних йому підприємств, отримати неправомірну вигоду розміром понад 93 млн грн на угоді з постачанням комплектуючих для «Укрзалізниці». Колишньому главі транспортного комітету Ради загрожує від 7 до 12 років позбавлення волі.</p>
      <p>8 листопада Дубневич <a href="https://mind.ua/news/20204251-nardep-yaroslav-dubnevich-vijshov-iz-sizo-zmi">вийшов</a> із СІЗО з внесенням застави розміром у 100 млн грн ще до оголошення рішення Вищого антикорупційного суду.</p>
      <related>
        <h4>Також читайте</h4>
        <a href="https://mind.ua/news/20204538-sud-obrav-zapobizhnij-zahid-chinovnici-ofisu-prezidenta-yaku-pidozryuyut-v-otrimanni-habarya"/>
        <a href="https://mind.ua/news/20204424-agrariyi-otrimali-rezultati-pershih-zakritih-torgiv-ukrzaliznici"/>
        <a href="https://mind.ua/news/20204326-zvilnenij-gerus-meni-prosto-vazhko-sumishchati-posadi"/>
      </related>
    </article>
  </body>
</html>