<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621651/%D8%B9%D8%B1%D8%B6%D9%87-%D8%B3%D9%88%D8%AE%D8%AA-%D8%AF%D8%B1-%D8%A2%D8%B1%D8%A7%D9%85%D8%B4-%DA%A9%D8%A7%D9%85%D9%84-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T14:48:00+00:00"/>
    <meta property="og:title" content="عرضه سوخت در آرامش کامل ادامه دارد"/>
    <meta property="og:description" content="مدیرعامل شرکت ملی پخش فرآورده های نفتی ایران با توجه به اعلام سهمیه بندی بنزین در بامداد امروز، جمعه، ۲۴ آبان گفت: عرضه سوخت جایگاه های سراسر کشور طبق روال عادی و در آرامش کامل ادامه دارد و طبق گزارش های دریافت شده از تمامی مناطق، هم اکنون هیچ مشکل و یا کمبودی در این باره وجود ندارد."/>
  </head>
  <body>
    <article>
      <h1>عرضه سوخت در آرامش کامل ادامه دارد</h1>
      <address>
        <time datetime="2019-11-15T14:48:00+00:00">15 Nov 2019, 14:48</time>
      </address>
      <p>
        <i>مدیرعامل شرکت ملی پخش فرآورده های نفتی ایران با توجه به اعلام سهمیه بندی بنزین در بامداد امروز، جمعه، ۲۴ آبان گفت: عرضه سوخت جایگاه های سراسر کشور طبق روال عادی و در آرامش کامل ادامه دارد و طبق گزارش های دریافت شده از تمامی مناطق، هم اکنون هیچ مشکل و یا کمبودی در این باره وجود ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امیر وکیل‌زاده اخبار منتشر شده در برخی رسانه‌های معاند درباره تجمع و آتش‌سوزی در جایگاه‌های عرضه سوخت کشور را دروغ خواند و تاکید کرد: همه این اخبار کذب و دسیسه‌سازی دشمنان در رسانه‌های معاند بوده است و خوشبختانه همه جایگاه‌های عرضه سوخت در سراسر کشور در آرامش کامل قرار دارند و عرضه سوخت به هموطنان بدون هیچگونه کمبود و یا مشکلی در حال انجام است.</p>
      <p>وی تاکید کرد: کنترل جایگاه‌های عرضه سوخت در سراسر کشور ادامه دارد و گزارش‌های دریافت شده از همه مناطق، حاکی از جوی آرام در مبادی عرضه سوخت در کشور است.</p>
      <figure>
        <img src="https://aftabnews.ir/files/fa/news/1398/8/24/359580_696.jpg"/>
      </figure>
      <p>مدیرعامل شرکت ملی پخش فرآورده‌های نفتی ایران درباره مقدار مصرف بنزین در روز پنجشنبه (۲۳ آبان‌ماه) در کشور گفت: مصرف بنزین در روز پنجشنبه در مقایسه با پنجشنبه هفته گذشته (۱۶ آبان‌ماه) تنها اندکی (۳ تا ۴ درصد) افزایش یافته است که این موضوع نشان از تراکم عادی در جایگاه‌های عرضه سوخت در کشور دارد.</p>
      <p>مدیرعامل شرکت ملی پخش فرآورده‌های نفتی ایران با تاکید بر لزوم پیگیری برای دریافت کارت هوشمند سوخت از سوی مالکان خودرو که هنوز کارت سوخت خود را دریافت نکرده‌اند، افزود: این افراد بی‌گمان سهمیه خود را دریافت می‌کنند و با توجه با سهمیه ذخیره مورد نظر تا ۶ ماه آینده در کارت سوخت شخصی، این افراد بدون نگرانی و هر چه سریعتر نسبت به ثبت نام و یا دریافت کارت سوخت شخصی خود اقدام کنند.</p>
      <p>وکیل‌زاده افزود: با توجه به این که محدویت سوخت‌گیری از طریق کارت سوخت جایگاهداران تا سقف ۲۰ لیتر برداشته شده است، افرادی که کارت سوخت ندارند، می‌توانند با استفاده از کارت سوخت جایگاهداران تا سقف ۶۰ لیتر در هر بار سوخت‌گیری کنند.</p>
    </article>
  </body>
</html>