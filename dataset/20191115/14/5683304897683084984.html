<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/maharashtra-govt-formation-shiv-sena-congress-ncp-trio-to-meet-guv-tomorrow.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T14:40:00+00:00"/>
    <meta property="og:title" content="മഹാരാഷ്ട്രയിൽ യുപിഎ– ശിവസേന സഖ്യം; മുഖ്യമന്ത്രിസ്ഥാനം സേനയ്ക്ക്‌"/>
    <meta property="og:description" content="ബിജെപിയും ശിവസേനയും തമ്മിലുള്ള തർക്കം തന്നെ ഉടലെടുക്കാൻ കാരണം മുഖ്യമന്ത്രിപദത്തെ ചൊല്ലിയായിരുന്നു ഇതിനാൽ തന്നെ ഞങ്ങളാരും തന്നെ മുഖ്യമന്ത്രി.shiv sena. maharashtra. Maharashtra News. Maharashtra Election News. Maharashtra Election Updates. Maharashtra Election Results. Maharashtra Election Results Live Updates. Maharashtra Polling Update. സേന–എൻസിപി–കോൺഗ്രസ് .Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാരാഷ്ട്രയിൽ യുപിഎ– ശിവസേന സഖ്യം; മുഖ്യമന്ത്രിസ്ഥാനം സേനയ്ക്ക്‌</h1>
      <address><time datetime="2019-11-15T14:40:00+00:00">15 Nov 2019, 14:40</time> by <a rel="author">മനോരമ ലേഖകൻ</a></address>
      <p>മുംബൈ∙ മഹാരാഷ്ട്രയിൽ ശിവസേന– എൻസിപി– കോൺഗ്രസ് സഖ്യസർക്കാരിന് കളമൊരുങ്ങുന്നു. സർക്കാർ രൂപീകരിക്കാനുള്ള അവകാശവാദം ഉന്നയിച്ച് മൂന്ന് പാർട്ടിയിലെ നേതാക്കൾ നാളെ ഗവർണറെ കാണും. ഉദ്ധവ് താക്കറെ സോണിയഗാന്ധിയെ കണ്ട് ചർച്ച നടത്തും. ശിവസേനയ്ക്ക് 5 വർഷവും മുഖ്യമന്ത്രി പദം നൽകി, എൻസിപിയും കോൺഗ്രസും ഉപമുഖ്യമന്ത്രി സ്ഥാനം സ്വീകരിക്കുകയെന്ന ഒത്തുതീർപ്പ് ഫോർമുല വിജയത്തിലേക്കെന്ന സൂചനയും പുറത്തു വന്നു.  </p>
      <p>ശിവസേനയും കോൺഗ്രസും എൻസിപിയും സർക്കാർ രൂപീകരണവുമായി ബന്ധപ്പെട്ട് 48 മണിക്കൂറുകൾ നീണ്ട ചർച്ചകൾ നടത്തിയിരുന്നു. പൊതുമിനിമം പരിപാടിയുടെ കരടിന് രൂപം നൽകുകയും ചെയ്തു. ധാരണയനുസരിച്ച് സേന നയിക്കുന്ന സർക്കാരിൽ എൻസിപിക്ക് 14 മന്ത്രിമാരും കോൺഗ്രസിന് 12 മന്ത്രിമാരും ഉണ്ടാകുമെന്നാണ് വിവരം.</p>
      <p>ബിജെപിയും ശിവസേനയും തമ്മിലുള്ള തർക്കം തന്നെ ഉടലെടുക്കാൻ കാരണം മുഖ്യമന്ത്രിപദത്തെ ചൊല്ലിയായിരുന്നു ഇതിനാൽ തന്നെ ഞങ്ങളാരും തന്നെ മുഖ്യമന്ത്രി സ്ഥാനത്തിനായി മത്സരിക്കാൻ പോകുന്നില്ല– എൻസിപി നേതാവ് നവാബ് മാലിക് പറഞ്ഞു. മുഖ്യമന്ത്രിസ്ഥാനം ശിവസേനയ്ക്കു തന്നെയെന്ന സൂചനയുമായി ശിവസേന നേതാവ് സഞ്ജയ് റാവുത്തും രംഗത്തെത്തി. മഹാരാഷ്ട്രയിൽ ഉദ്ധവ് താക്കറെയുടെ നേതൃത്വത്തിലുള്ള സർക്കാർ അഞ്ചല്ല, 25 കൊല്ലം ഭരിക്കുമെന്നും റാവുത്ത് പറഞ്ഞു. എൻസിപിയും കോൺഗ്രസുമായി മുഖ്യമന്ത്രിസ്ഥാനം പങ്കിടുമോയെന്ന ചോദ്യത്തിനാണ് അഞ്ചല്ല, 25 വർഷം സേന നേതൃത്വം നൽകുന്ന സർക്കാർ മഹാരാഷ്ട്ര ഭരിക്കുമെന്നു റാവുത്ത് പറഞ്ഞത്.  </p>
      <p>മുഖ്യമന്ത്രിസ്ഥാനം പങ്കിടണമെന്ന ആവശ്യത്തിൽ നിന്ന് എൻസിപി പിന്നോട്ടു പോകുകയായിരുന്നു. കോൺഗ്രസ് സംസ്ഥാന അധ്യക്ഷൻ  ബാലാസാഹെബ് തോറാട്ടും എൻസിപി സംസ്ഥാന അധ്യക്ഷൻ ജയന്ത് പാട്ടീലും  ഉദ്ധവുമായി ചർച്ച നടത്തിയതിന്റെ വെളിച്ചത്തിലാണ് ഒത്തുതീർപ്പിനു സാധ്യത തെളിഞ്ഞത്. ന്യൂനപക്ഷത്തെ ചേർത്തുനിർത്താനുള്ള പാക്കേജുകളും ബിജെപി ചായ്​വുള്ള ഉത്തരേന്ത്യൻ കുടിയേറ്റക്കാരെ ആകർഷിക്കാനുള്ള പദ്ധതികളും കോൺഗ്രസും എൻസിപിയും പൊതുമിനിമം പരിപാടിയിൽ മുന്നോട്ടു വച്ചിരുന്നു.</p>
      <p>രാമക്ഷേത്രം, ഏകീകൃത സിവിൽ കോഡ് തുടങ്ങി ഏറെക്കാലമായി ശിവസേന ഉയർത്തിക്കാട്ടുന്ന വിഷയങ്ങളിലും ഹിന്ദുത്വ അജൻഡയിലും അവരുടെ ഇനിയുള്ള നിലപാട് എന്താകുമെന്നാണ് ബിജെപി ഉൾപ്പെടെ ഉറ്റുനോക്കുന്നത്.</p>
      <p><b>English Summary: </b>Maharashtra Govt Formation, Shiv Sena, Congress, NCP trio to meet Guv Tomorrow</p>
    </article>
  </body>
</html>