<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%B9%D8%B1%D8%A7%D9%82-%D9%BE%D8%B3-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA%D8%8C-%D8%AF%DB%8C%DA%AF%D8%B1-%D9%85%D8%A7%D9%86%D9%86%D8%AF-%D9%82%D8%A8%D9%84-%D9%86%D8%AE%D9%88%D8%A7%D9%87%D8%AF-%D8%A8%D9%88%D8%AF-20191115/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-15T14:28:47+00:00"/>
    <meta property="og:title" content="آیت الله سیستانی: فقط مردم می‌توانند به حکومت مشروعیت بدهند"/>
    <meta property="og:description" content="آیت الله سیستانی، بالاترین مرجع شیعیان عراق امروز (جمعه) در حمایت از معترضین عراقی اعلام کرد: عراق پس از اعتراضات، دیگر همانند قبل از آن نخواهد بود.احمد الصافی، نماینده آیت‌الله سید علی سیستانی، مرجعیت عالی دینی شیعیان عراق امروز بیانیه او را در خطبه..."/>
  </head>
  <body>
    <article>
      <h1>آیت الله سیستانی: فقط مردم می‌توانند به حکومت مشروعیت بدهند</h1>
      <address><time datetime="2019-11-15T14:28:47+00:00">15 Nov 2019, 14:28</time> by <a rel="author">شاهرخ بهزادی</a></address>
      <p>
        <b>آیت الله سیستانی، بالاترین مرجع شیعیان عراق امروز (جمعه) در حمایت از معترضین عراقی اعلام کرد: عراق پس از اعتراضات، دیگر همانند قبل از آن نخواهد بود.احمد الصافی، نماینده آیت‌الله سید علی سیستانی، مرجعیت عالی دینی شیعیان عراق امروز بیانیه او را در خطبه نماز جمعه کربلا نقل کرد. در این بیانیه آمده است: "اگر کسانی که در قدرت هستند فکر می کنند که می توانند با به دست آوردن وقت و تعویق، از اصلاحات واقعی خودداری کنند، دچار توهم هستند... آنان باید بدانند که عراق پس از اعتراضات [مردمی اخیر] همانند گذشته نخواهد بود... فقط مردم می توانند به دولت مشروعیت بدهند ... رأی دادن به قانونی که این امکان را برای مردم فراهم نکند، نه قابل قبول است و نه مفید خواهد بود."</b>
      </p>
      <p>عراق از اول اکتبر صحنه تظاهرات گسترده ای است. تظاهرکنندگان خواستار پایان یافتن فساد و پایه ریزی مجدد سیستم سیاسی در این کشور هستند؛ اما خواست آنان با خشونت حاکمیت عراق روبرو شده و تا کنون بیش از ۳۰۰ نفر در این ناآرامی ها جان باخته اند.</p>
      <p>آیت الله سیستانی حمله به تظاهرکنندگان را محکوم کرده و خواهان مجازات عاملان کشتارهای اخیر در عراق شد.</p>
      <p>خبرگزاری فرانسه می نویسد:علی سیستانی ۸۹ ساله در ابتدا ضمن اینکه گفت که خواسته های آنها "مشروع" است، با احتیاط از معترضین حمایت کرد. اما در روزهای اخیر وی حمایت خود را از این تظاهرات بیشتر کرده است. روز جمعه، این بالاترین مرجع شیعیان عراق اعلام می کند كه اعتراضات "یك روش شرافتمندانه" برای دستیابی به تغییر است.</p>
      <p>آیت الله سیستانی در بیانیه امروز خود می گوید: "هنوز هیچ پیشرفت قابل توجهی در مورد خواسته های معترضین حاصل نشده است."</p>
      <p>در این بیانیه، مرجعیت شیعی عراق خواهان قانون انتخابات منصفانه و غیرجانبدارانه‌ای برای "تغییر قدرت‌های حاکم" در این کشور شده است.</p>
      <p>وی همچنین بر تدوین قانون جدیدی برای کمیسیون انتخابات تاکید کرده و اعلام می کند: "چشم پوشی برخی از فساد به حدی رسیده است که دیگر قابلیت تحمل ندارد."</p>
      <p>آیت الله سیستانی این هفته با "جنین هنیس پلاسچارت" رئیس هیئت سازمان ملل متحد در عراق (یونامی) دیدار کرده بود و به گفته وی آیت الله سیستانی نقشه راه سازمان ملل برای برون رفت از بحران کنونی را که شامل اصلاحات فوری در قانون انتخابات و تعدیل قانونی اساسی در کوتاه است را تأیید کرده است. پارلمان پیش نویس قانون انتخابات جدید را دریافت کرده است، اما هنوز آن را تصویب نکرده است. آیت الله سیستانی روز جمعه پارلمان را فراخواند که "سریعاً در این باره کار کند تا یک قانون عادلانه انتخاباتی را تصویب کرده تا اعتماد مردم را به روند انتخابات بازگرداند".</p>
    </article>
  </body>
</html>