<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T14:51:00+00:00"/>
    <meta property="og:title" content="جلال طالبی: ایران مقابل عراق نگران و شتابزده بود/ برای بردن به زمین نرفتیم!"/>
    <meta property="og:description" content=" جلال طالبی در گفتگو با مهر، با اشاره به باخت ۲ بر یک تیم ملی فوتبال ایران مقابل عراق در مرحله دوم انتخابی جام جهانی قطر، گفت: ملی پوشان کشورمان در این مسابقه سراسیمه، شتابزده و نگران بودند. در یک کلمه ناهماهنگ بودیم. فکر می کنم به خاطر اینکه در ۱۰ روز گذشته از این مسابقه به عنوان دیدار «مرگ و زندگی» یاد شده بود، فشار روحی و روانی زیادی روی کادر فنی و بازیکنان وجود داشت."/>
  </head>
  <body>
    <article>
      <h1>جلال طالبی: ایران مقابل عراق نگران و شتابزده بود/ برای بردن به زمین نرفتیم!</h1>
      <address>
        <time datetime="2019-11-15T14:51:00+00:00">15 Nov 2019, 14:51</time>
      </address>
      <p>سرمربی پیشین تیم ملی فوتبال ایران با بیان اینکه ملی پوشان کشورمان در دیدار مقابل عراق سراسیمه و نگران بودند، گفت: حتی بازیکنان باتجربه هم در فضای این مسابقه حل شده بودند.</p>
      <p> جلال طالبی در گفتگو با مهر، با اشاره به باخت ۲ بر یک تیم ملی فوتبال ایران مقابل عراق در مرحله دوم انتخابی جام جهانی قطر، گفت: ملی پوشان کشورمان در این مسابقه سراسیمه، شتابزده و نگران بودند. در یک کلمه ناهماهنگ بودیم. فکر می کنم به خاطر اینکه در ۱۰ روز گذشته از این مسابقه به عنوان دیدار «مرگ و زندگی» یاد شده بود، فشار روحی و روانی زیادی روی کادر فنی و بازیکنان وجود داشت.</p>
      <p>وی افزود: به جز مشکلاتی فدراسیون فوتبال، غیبت مارک ویلموتس و زمان کم برای آماده سازی، در زمین فاکتورهای بازی را نداشتیم. بازیکنان ما به هم ریخته ظاهر شدند. به هر حال نمی توان این باخت را تقصیر یک نفر انداخت و مشکل کل تیم بود.</p>
      <p>سرمربی پیشین تیم ملی فوتبال ایران یادآور شد: به نظرم تیم ملی ایران برای پیروزی به زمین نرفت و صرفا می خواست بازنده نباشد. در حالی که عراق آمده بود که پیروز شود. این خلاصه تفاوت ایران و عراق بود. عراق در نیمه دوم منظم تر بود و پیروزی در این مسابقه از جهات زیادی بخصوص اتفاقات اخیر این کشور برایشان مهم بود.</p>
      <p>طالبی با بیان اینکه تمام مجموعه فدراسیون و تیم ملی در این باخت دخیل بوده است، یادآور شد: بازیکنان در حد انتظار نبودند. حتی بازیکنان باتجربه و نفراتی که فکر می کنیم می توانند در مواقع سختی نتیجه را عوض کنند، کاری نکردند. در واقع آنها هم در فضای بازی حل شده بودند.</p>
      <p>وی در ادامه گفت: ما الان باخته ایم و هرچه هم انتقاد کنیم کار مشکل تر می شود. باید سعی کنیم در این چند ماه اردوهای مختلفی داشته باشیم و بازی های تدارکاتی برگزار شود. حمله به مربی و بازیکنان تیم ملی مشکلی را حل نمی کند و حتی وضعیت را وخیم تر می کند. باید امیدوار باشیم در دیدار عراق و بحرین، بحرین به پیروزی برسد تا شانس ما برای صعود زنده بماند.</p>
    </article>
  </body>
</html>