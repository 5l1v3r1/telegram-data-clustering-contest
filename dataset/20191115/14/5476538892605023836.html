<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://grodnonews.by/news/obrazovanie/xii_respublikanskiya_kupala_skiya_chytanni_prakhodzyats_u_grdu_imya_yanki_kupaly_.html"/>
    <meta property="og:site_name" content="Гродненская правда"/>
    <meta property="article:published_time" content="2019-11-15T14:46:00+00:00"/>
    <meta property="og:title" content="XII “Рэспубліканскія Купалаўскія чытанні” праходзяць у ГрДУ імя Янкі Купалы"/>
    <meta property="og:description" content="Навуковая канферэнцыя прысвечана 80-годдзю ўніверсітэта і філалагічнага факультэта."/>
  </head>
  <body>
    <article>
      <h1>XII “Рэспубліканскія Купалаўскія чытанні” праходзяць у ГрДУ імя Янкі Купалы </h1>
      <address><time datetime="2019-11-15T14:46:00+00:00">15 Nov 2019, 14:46</time> by <a rel="author">www.grsu.by</a></address>
      <p>Навуковая канферэнцыя прысвечана 80-годдзю ўніверсітэта і філалагічнага факультэта.</p>
      <p>Плённай працы ўсім ўдзельнікам на пачатку канферэнцыі пажадаў прарэктар па навуковай рабоце Гродзенскага дзяржаўнага <a href="https://grodnonews.by/news/obrazovanie/proforientatsionnye_onlayn_treningi_dlya_shkolnikov_provodit_grgu_im_yanki_kupaly.html">ўніверсітэта</a> імя Янкі Купалы Юрый Раманоўскі. Ён адзначыў, што для навукоўцаў вельмі важна знаходзіцца ў пастаянным пошуку новых ідэй, новых накірункаў для даследаванняў, а постаць Янкі Купалы, яго літаратурная спадчына, безумоўна, заслугоўваюць пільнай увагі лінгвістаў і літаратуразнаўцаў.<br/><br/><i>– Янка Купала – знакавая асоба для ўсіх беларусаў, а для нас, прадстаўнікоў Гродзенскага дзяржаўнага ўніверсітэта, – асабліва. Тое, што нас аб’ядноўвае, – гэта слова “купалаўцы”. Мы сябе называем “купалаўцамі” і гэтым ганарымся,</i> – адзначыў Юрый Раманоўскі.</p>
      <figure>
        <img src="https://grodnonews.by/upload/medialibrary/d06/d06f00a573a70483ce34bbc1afad4aff.jpg"/>
      </figure>
      <p>Да ўдзельнікаў канферэнцыі – навукоўцаў з розных гарадоў нашай краіны і з суседняй Польшчы – таксама звярнулася дэкан філалагічнага факультэта ГрДУ імя Янкі Купалы Іна Лісоўская. Яна адзначыла, што заявак да ўдзелу ў Купалаўскіх чытаннях штогод дасылаецца вельмі шмат. А гэта значыць, што канферэнцыя карыстаецца папулярнасцю, аб традыцыйным купалаўскім форуме ведаюць не толькі ў нашай краіне, але і за яе межамі. Так, з навуковым дакладам і прывітальным словам сёлета выступіла дацэнт кафедры беларусістыкі Варшаўскага ўніверсітэта Вольга Трацяк. Яна павіншавала ад імя польскіх калег Купалаўскі ўніверсітэт з надыходзячым юбілеем і выказала спадзяванне, што плённае супрацоўніцтва паміж нашымі ўніверсітэтамі працягнецца і надалей. Тым больш, што ў гэтым годзе была падпісана адпаведная дамова аб двухбаковым супрацоўніцтве паміж кафедрай беларусістыкі Варшаўскага ўніверсітэта і кафедрай беларускай філалогіі ГрДУ імя Янкі Купалы.</p>
      <figure>
        <img src="https://grodnonews.by/upload/medialibrary/26f/26f231976c17eafd53e95a89475d6b5a.jpg"/>
      </figure>
      <p>“Рэспубліканскія Купалаўскія чытанні” ўпершыню былі праведзены ў 1995 годзе. Сёлетняя сустрэча – 12-я па ліку. Удзельнікі канферэнцыі працавалі па наступных напрамках: “Янка Купала і сусветная літаратура”, “Янка Купала ў беларускім літаратуразнаўстве”, “Творчасць Янкі Купалы і Якуба Коласа ў вышэйшай і сярэдняй школе”. Падчас пленарнага пасяджэння і работы секцый абмяркоўваліся не толькі розныя аспекты творчасці класіка беларускай літаратуры, але і актуальныя праблемы сучаснага літаратуразнаўства і мовазнаўства.</p>
      <figure>
        <img src="https://grodnonews.by/upload/medialibrary/5be/5beaf545fe5f85bca7d81fe959454234.jpg"/>
      </figure>
      <figure>
        <img src="https://grodnonews.by/upload/medialibrary/b6a/b6a26a8ea3b3ed040930c2626062db6a.jpg"/>
      </figure>
    </article>
  </body>
</html>