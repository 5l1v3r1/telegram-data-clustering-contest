<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/pomorze,42/gdansk-biszkopt-dusil-sie-na-smyczy-labrador-odebrany,985663.html"/>
    <meta property="og:site_name" content="TVN24"/>
    <meta property="article:published_time" content="2019-11-15T14:31:30+00:00"/>
    <meta property="og:title" content="Biszkopt był wychudzony, poraniony i uwiązany na krótkiej smyczy. &quot;Powoli się dusił&quot;"/>
    <meta property="og:description" content="Ogólnopolskie Towarzystwo Ochrony Zwierząt Animals odebrało mieszkance Gdańska psa, którego życie - zdaniem inspektorów - było zagrożone. Labrador był przywiązany do pieca kaflowego na bardzo krótk..."/>
  </head>
  <body>
    <article>
      <h1>Biszkopt był wychudzony, poraniony i uwiązany na krótkiej smyczy. "Powoli się dusił"</h1>
      <address><time datetime="2019-11-15T14:31:30+00:00">15 Nov 2019, 14:31</time> by <a rel="author">eŁKa/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/8a948c24-f765-4693-bfe7-2afe31f9a47a-480p.mp4"/>
          <figcaption>Biszkopt nie mógł się nawet swobodnie ruszyć</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ca6f6056-577d-4b37-bea6-25220da6158d-480p.mp4"/>
          <figcaption>Pies powoli się dusił</figcaption>
        </figure>
        <figcaption>Biszkopt nie mógł się nawet swobodnie ruszyć<cite>Foto: tvn24/OTOZ Animals | Video: tvn24</cite></figcaption>
      </slideshow>
      <h3>Ogólnopolskie Towarzystwo Ochrony Zwierząt Animals odebrało mieszkance Gdańska psa, którego życie - zdaniem inspektorów - było zagrożone. Labrador był przywiązany do pieca kaflowego na bardzo krótkiej smyczy, jego szyja owinięta była taśmą i szmatami, przez co ciężko oddychał, a pysk pokrywały rany. W dodatku zwierzę było bardzo wychudzone.</h3>
      <p>Kilka dni temu inspektorzy OTOZ Animals pojechali sprawdzić znanych sobie właścicieli psa z Gdańska. Pół roku temu obrońcy praw zwierząt byli już na jednej interwencji w tym mieszkaniu i pouczyli kobietę, jak powinna dbać o swoje zwierzę.</p>
      <related>
        <a href="https://www.tvn24.pl/lodz,69/zginalby-w-strasznych-meczarniach-rozebrali-mur-zeby-uratowac-psa,984525.html"/>
      </related>
      <p>Widok, który zastali - jak przyznają - był porażający. Dorosły pies rasy labrador przypięty był do drzwiczek pieca kaflowego około 15-centymetrową smyczą. Na pysku widoczne były świeże rany, labrador miał założoną kolczatkę, a szyję owiniętą taśmą izolacyjną oraz szmatami.</p>
      <h3>Taśma, a pod nią rana</h3>
      <p>- Nie mógł się swobodnie ruszyć, położyć. Był okropnie wychudzony. Widać było doły głodowe – opowiada Agnieszka Muńska z OTOZ Animals.</p>
      <p>- Jest to jedna z najtrudniejszych interwencji, jakie przeprowadzało nasze stowarzyszenie. Widzieliśmy naprawdę dużo, ale w takiej sytuacji jeszcze nie byliśmy, że właścicielka nie była w stanie zrozumieć, że robi coś złego, że krzywdzi i znęca się nad tym psiakiem – twierdzi Ewa Gebert z OTOZ Animals.</p>
      <p>Inspektorzy, powołując się na Ustawę o Ochronie Zwierząt, odebrali labradora właścicielce. Przepisy pozwalają uprawnionym stowarzyszeniom na zabrania zwierzęcia, którego życiu zagraża niebezpieczeństwo. Tak było w tej sytuacji.</p>
      <p>- Nie wiemy, czemu ta taśma była założona, ale była tak ciasna, że pies powoli się dusił. Gdy w lecznicy zdjęliśmy kolczatkę oraz taśmę, pod spodem ukazała się zaropiała rana – relacjonuje Muńska.</p>
      <p>Biszkopt, bo tak nazwali go pracownicy OTOZ Animals, czuje się lepiej, a jego rany powoli się goją. Zostanie oddany do adopcji.</p>
      <p>Sprawa została również zgłoszona na policję.</p>
      <p>
        <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/poznan,43/wiozl-tygrysy-z-wloch-do-rosji-sad-uchylil-areszt-wobec-organizatora-transportu,985440.html"/>
        <a href="https://www.tvn24.pl/krakow,50/ktos-wrzucil-do-rzeki-psa-w-worku-z-kamieniami-policja-szuka-sprawcy,981298.html"/>
        <a href="https://www.tvn24.pl/wiadomosci-z-kraju,3/zyly-w-podlych-warunkach-psy-odebrane-z-hodowli-trafily-do-domow-tymczasowych,980177.html"/>
        <a href="https://www.tvn24.pl/wroclaw,44/powiesil-psa-na-drzewie-bo-mogl-z-nim-zrobic-co-chcial-na-rok-trafi-do-wiezienia,977904.html"/>
        <a href="https://www.tvn24.pl/pomorze,42/znecali-sie-nad-zwierzetami-w-ubojni-dwoch-do-wiezienia-reszta-ma-znow-zajac-sie-prokuratura,976203.html"/>
      </related>
    </article>
  </body>
</html>