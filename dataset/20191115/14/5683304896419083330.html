<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/mahatma-gandhi-died-due-to-accidental-reasons-says-odisha-school-booklet.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T14:40:00+00:00"/>
    <meta property="og:title" content="ഗാന്ധിജിയുടെ മരണം ആകസ്മികമെന്ന് ഒഡിഷയിൽ സ്കൂൾ ബുക്‌ലെറ്റ്; വിവാദം"/>
    <meta property="og:description" content="ഭുവനേശ്വർ∙ രാഷ്ട്രപിതാവ് മഹാത്മാ ഗാന്ധിയുടെ മരണം ആകസ്മികമായുണ്ടായതെന്ന് ഒഡിഷയിൽ സ്കൂള്‍ കുട്ടികൾക്കുള്ള ബുക്‌ലെറ്റിൽ പരാമർശം. മഹാത്മാ ഗാന്ധിയുടെ മരണം.മഹാത്മാ ഗാന്ധി. ഒഡിഷ. Mahatma Gandhi. Odisha. Malayalam News. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഗാന്ധിജിയുടെ മരണം ആകസ്മികമെന്ന് ഒഡിഷയിൽ സ്കൂൾ ബുക്‌ലെറ്റ്; വിവാദം</h1>
      <address><time datetime="2019-11-15T14:40:00+00:00">15 Nov 2019, 14:40</time> by <a rel="author">മനോരമ ലേഖകൻ</a></address>
      <p>ഭുവനേശ്വർ∙ രാഷ്ട്രപിതാവ് മഹാത്മാ ഗാന്ധിയുടെ മരണം ആകസ്മികമായുണ്ടായതെന്ന് ഒഡിഷയിൽ സ്കൂള്‍ കുട്ടികൾക്കുള്ള ബുക്‌ലെറ്റിൽ പരാമർശം. മഹാത്മാ ഗാന്ധിയുടെ മരണം ആകസ്മികമായ കാരണങ്ങളാലായിരുന്നെന്നാണു ബുക്‌ലെറ്റിൽ അച്ചടിച്ചുവന്നത്. സംഭവത്തിൽ മുഖ്യമന്ത്രി നവീൻ പട്നായിക് മാപ്പു പറയണമെന്നാവശ്യപ്പെട്ടു രാഷ്ട്രീയ, സാംസ്കാരിക മേഖലകളിലെ പ്രമുഖർ രംഗത്തെത്തി.</p>
      <p>ഗാന്ധിജിയുടെ 150ാം ജന്മദിനത്തോട് അനുബന്ധിച്ചു പുറത്തിറക്കിയ 2 പേജുള്ള ബുക്‌ലെറ്റിലെ പരാമര്‍‌ശങ്ങളാണു വിവാദത്തിലായത്. ‘അമാ ബാപൂജി, ഏകജാലക’ എന്നു പേരുള്ള ബുക്‌ലെറ്റിൽ ഗാന്ധിജിയുടെ വചനങ്ങളും സന്ദേശങ്ങളും ഒഡിഷയുമായുള്ള ബന്ധവുമാണു വിവരിക്കുന്നത്. 1948, ജനുവരി 30ന് ഡൽഹി ബിർളാ ഹൗസിലെ പെട്ടെന്നുണ്ടായ സംഭവങ്ങൾക്കിടെ ആകസ്മികമായ കാരണങ്ങളാലാണു ഗാന്ധിജിയുടെ മരണമെന്നാണ് ഇതിൽ പരാമർശമുള്ളത്. സംഭവത്തിൽ സംസ്ഥാന സർക്കാർ അന്വേഷണത്തിന് ഉത്തരവിട്ടു.</p>
      <p>ബുക്‌ലെറ്റിലെ പരാമർശങ്ങൾ‌ നീതീകരിക്കാനാകാത്ത തെറ്റാണെന്നും തെറ്റായ വിവരം നൽകിയതിന് മുഖ്യമന്ത്രി മാപ്പു പറയണമെന്നും മുതിർന്ന കോൺഗ്രസ് നേതാവ് നരസിംഹ മിശ്ര ആവശ്യപ്പെട്ടു. ഈ മണ്ടത്തരത്തിന്റെ ഉത്തരവാദിത്തം നവീൻ പട്നായിക് ഏറ്റെടുക്കണം. ബു‍ക്‌ലെറ്റ് പിൻവലിക്കാൻ മുഖ്യമന്ത്രി ഉടൻ നിർദേശം നൽകണമെന്നും അദ്ദേഹം ആവശ്യപ്പെട്ടു. ഗാന്ധിജിയെ ആരാണു കൊന്നതെന്ന് അറിയാനുള്ള അവകാശം എല്ലാ കുട്ടികൾ‌ക്കുമുണ്ട്. കൊലപാതകത്തിന്റെ സാഹചര്യങ്ങൾ കുട്ടികൾ അറിയണം. ഗാന്ധിജിയെ ഇഷ്ടപ്പെടാത്തവരെ തൃപ്തിപ്പെടുത്തുന്ന രീതിയിലാണ് രാഷ്ട്രപിതാവിന്റെ മരണം ഇതിൽ നൽകിയിരിക്കുന്നതെന്നും അദ്ദേഹം പറഞ്ഞു.</p>
      <p>ചരിത്രം വളച്ചൊടിക്കാനും സത്യം മറച്ചുവയ്ക്കാനുമുള്ള ഗൂഢാലോചനയുടെ ഭാഗമാണു സംഭവമെന്ന് സിപിഐ സംസ്ഥാന സെക്രട്ടറി ആഷിഷ് കനുംഗോ അറിയിച്ചു. നാഥുറാം വിനായക് ഗോഡ്സെയാണു ഗാന്ധിജിയെ കൊന്നതെന്ന കാര്യം കുട്ടികളോടു പറയണമെന്നും അദ്ദേഹം ആവശ്യപ്പെട്ടു. അതേസമയം വിവാദ ബുക്‌ലെറ്റ് പിൻവലിക്കുന്നതിനുള്ള നടപടികൾ ഒ‍ഡിഷ സർക്കാർ ആരംഭിച്ചതായാണു റിപ്പോർട്ടുകൾ. സംഭവം പരിശോധിച്ചുവരികയാണെന്ന് വിദ്യാഭ്യാസ മന്ത്രി സമീർ രഞ്ജൻ ദാസ് പ്രതികരിച്ചു.</p>
      <p><b>English Summary: </b>Mahatma Gandhi "died due to accidental reasons", says Odisha school booklet</p>
    </article>
  </body>
</html>