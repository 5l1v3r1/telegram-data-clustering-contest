<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/aptoiti-i-toyrkia-to-geotrypano-porthitis-xekinise-tin-paranomi-drastiriotita-not-tis-karpasias/"/>
    <meta property="og:site_name" content="europost.gr"/>
    <meta property="article:published_time" content="2019-11-15T14:15:00+00:00"/>
    <meta property="og:title" content="Απτόητη η Τουρκία: Το γεωτρύπανο «Πορθητής» ξεκίνησε, την παράνομη δραστηριότητα Νοτ. της Καρπασίας!"/>
    <meta property="og:description" content="Απτόητη συνεχίζει η Τουρκία τις προκλητικές της κινήσεις στην Κυπριακή ΑΟΖ με τον αντιπρόεδρο της χώρας να ανακοινώνει την Παρασκευή την έναρξη δραστηριότητας του γεωτρύπανου «Πορθητής» (Φατίχ) νότια της Καρπασίας. «Το γεωτρύπανο Φατίχ ξεκίνησε τη νέα"/>
  </head>
  <body>
    <article>
      <h1>Απτόητη η Τουρκία: Το γεωτρύπανο «Πορθητής» ξεκίνησε, την παράνομη δραστηριότητα Νοτ. της Καρπασίας!</h1>
      <address>
        <time datetime="2019-11-15T14:15:00+00:00">15 Nov 2019, 14:15</time>
      </address>
      <p>Απτόητη συνεχίζει η Τουρκία τις προκλητικές της κινήσεις στην Κυπριακή ΑΟΖ με τον αντιπρόεδρο της χώρας να ανακοινώνει την Παρασκευή την έναρξη δραστηριότητας του γεωτρύπανου «Πορθητής» (Φατίχ) νότια της Καρπασίας.</p>
      <p>«Το γεωτρύπανο Φατίχ ξεκίνησε τη νέα του δραστηριότητα στα ανατολικά της Καρπασίας χθες μετά την ολοκλήρωση της προηγούμενης αποστολής του» δήλωσε ο Φουάτ Οκτάι όπως μεταδίδει το πρακτορείο Anadolu.</p>
      <figure>
        <iframe data-src="https://twitter.com/AACanli/status/1195262428310855680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σύμφωνα με την ιστοσελίδα marine traffic η οποία καταγράφει τις μετακινήσεις των πλοίων διεθνώς το «Φατίχ» βρισκόταν χθες ανοιχτά της Καρπασίας με κατεύθυνση την Αμμόχωστο.</p>
      <p>Την περασμένη βδομάδα ο Τούρκος Υπουργός Ενέργειας Φατίχ Ντονμέζ είχε δηλώσει ότι ο «Πορθητής» βρισκόταν στο λιμάνι της Μερσίνας αφού ολοκλήρωσε τη γεώτρησή του Φινίκε-1 στα ανοιχτά της Πάφου και αναμένετο να επιστρέψει σε περιοχή στα κατεχόμενα για νέα γεώτρηση.</p>
      <p>Η ενέργεια αυτή της τουρκικής πλευράς σημειώνεται παρά τις προειδοποιήσεις από την Ε.Ε. προς την Αγκυρα να αποσυρθεί.</p>
      <p>Ειδικότερα, το Συμβούλιο Εξωτερικών Υποθέσεων υιοθέτησε ομόφωνα πριν από λίγες ημέρες κυρώσεις εναντίον φυσικών προσώπων και εταιρειών που εμπλέκονται σε παράνομες γεωτρήσεις και δραστηριότητες στην ΑΟΖ της Κυπριακής Δημοκρατίας.</p>
    </article>
  </body>
</html>