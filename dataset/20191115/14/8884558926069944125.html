<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/kontrada-je-najlepse-trsko-jedro"/>
    <meta property="og:site_name" content="Primorske novice"/>
    <meta property="article:published_time" content="2019-11-15T14:35:52+00:00"/>
    <meta property="og:title" content="Kontrada je najlepše trško jedro"/>
    <meta property="og:description" content="Na Dnevih slovenskega turizma so podelili priznanja za najlepše urejene točke. Prejeli so jih tudi Trg Kontrada v Kanalu, glamping Gozdna vasica Theodosius v Vrhpolju in Kamp Koren v Kobaridu."/>
  </head>
  <body>
    <article>
      <h1>Kontrada je najlepše trško jedro</h1>
      <address><time datetime="2019-11-15T14:35:52+00:00">15 Nov 2019, 14:35</time> by <a rel="author">Mitja Marussig</a></address>
      <p>
        <b>Na Dnevih slovenskega turizma so podelili priznanja za najlepše urejene točke. Prejeli so jih tudi Trg Kontrada v Kanalu, glamping Gozdna vasica Theodosius v Vrhpolju in Kamp Koren v Kobaridu.</b>
      </p>
      <figure>
        <img src="https://static.primorske.si/foto/highres/gnweb/719900_kanal_kontrada.jpg"/>
        <figcaption>Nika Testen iz TIC Kanal je v imenu občine prejela priznanje za najlepše urejeno trško jedro Kontrada.  Foto: Iztok Pipan</figcaption>
      </figure>
      <p><b>GORIŠKA</b> &gt; Na 28. Dnevih slovenskega turizma so v okviru vseslovenske akcije Moja dežela - lepa in gostoljubna podelili priznanja za najlepše urejene točke v državi. Priznanja so romala tudi na severno Primorsko. V kategoriji najlepše urejeno trško jedro so ga podelili Kanalcem za trg Kontrada, ki so ga temeljito prenovili v lanskem letu. Po besedah <b>Nike Testen</b> iz TIC Kanal se bodo trudili trg oživljati s programom in dodajali bogate vsebine.</p>
      <figure>
        <img src="https://static.primorske.si/foto/lowres/gorica/719900_kontrada.jpg"/>
        <figcaption>Trg Kontrada so prenovili lani, nadgraditi ga želijo z dodatnimi vsebinami.</figcaption>
      </figure>
      <p>Med najbolje ocenjene turistične kraje so poleg Kranjske Gore in Izole zopet uvrstili Bovec, ponovno pa je priznanje prejel Kamp Koren, ki se je uvrstil na tretje mesto v kategoriji kampi, v kategoriji glampingi pa je drugo mesto zasedla vrhpoljska Gozdna vasica Theodosius, ki je prve goste sprejela letos spomladi. V podjetju Theodosius so obenem prejeli tudi naziv Snovalec 2019 za turistični produkt Sanje &amp; aromaterapija &amp; gozdna kopel. To je velika spodbuda in motivacija ne le za podjetje, ampak za vse ponudnike v Vipavski dolini, je prepričana <b>Andreja Škrlj</b> iz Gozdne vasice.</p>
    </article>
  </body>
</html>