<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slovensko-si-pripomene-sametovou-revoluci-prijedou-zeman-i-babis/1821472?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T14:14:00+00:00"/>
    <meta property="og:title" content="Slovensko si připomene sametovou revoluci, přijedou Zeman i Babiš"/>
    <meta property="og:description" content="Bratislava - Desítky různých kulturních a společenských akcí, ale i demonstrace budou na Slovensku o víkendu provázet výročí takzvané sametové revoluce, která v roce 1989 vyústila v tehdejším Československu v pád komunistického režimu. Třicet let staré události si v Bratislavě připomenou také český prezident Miloš Zeman a premiér Andrej Babiš."/>
  </head>
  <body>
    <article>
      <h1>Slovensko si připomene sametovou revoluci, přijedou Zeman i Babiš</h1>
      <address><time datetime="2019-11-15T14:14:00+00:00">15 Nov 2019, 14:14</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Desítky různých kulturních a společenských akcí, ale i demonstrace budou na Slovensku o víkendu provázet výročí takzvané sametové revoluce, která v roce 1989 vyústila v tehdejším Československu v pád komunistického režimu. Třicet let staré události si v Bratislavě připomenou také český prezident Miloš Zeman a premiér Andrej Babiš.</p>
      <p>Zeman spolu se slovenskou prezidentkou Zuzanou Čaputovou v sobotu položí věnce k pamětní desce připomínající nepovolený studentský průvod z 16. listopadu 1989. Asi dvě stovky studentů, kteří požadovali reformu školství, zlepšení svých sociálních podmínek a demokracii, tehdy prošly ulicemi Bratislavy. Policie proti nim nezasáhla. Na sobotu je ve slovenské metropoli naplánována rekonstrukce zmíněného průvodu.</p>
      <p>Zeman spolu s Čaputovou v Bratislavě v sobotu také otevřou Český dům, jehož vznik nynější český prezident dlouhodobě prosazoval.</p>
      <p>Premiér Babiš spolu s předsedou slovenské vlády Peterem Pellegrinim a s kolegy z Maďarska a Polska v neděli položí v okrajové části Bratislavy věnce k památníku Brána svobody. Památník pod hradem Devín a u soutoku Dunaje a Moravy připomíná čtyři stovky lidí, kteří zemřeli při pokusu o útěk z komunistického Československa do západních zemí přes přísně střežené hranice.</p>
      <p>Babiš ve slovenské metropoli také zavítá na galakoncert pořádaný u příležitosti kulatého výročí sametové revoluce, která na Slovensku dostala přívlastek něžná. Premiéři zmíněných zemí visegrádské čtyřky se již v neděli dopoledne v Praze zúčastní spolu s předsedou Německého spolkového sněmu Wolfgangem Schäublem slavnostního programu k 30. výročí sametové revoluce v Národním muzeu.</p>
      <p>Zeman na víkendových akcích v Praze k 30. výročí sametové revoluce očekáván není. Jeho mluvčí Jiří Ovčáček v této souvislosti připomněl prezidentovo vyjádření v rozhovoru na serveru Blesk.cz. "Zavzpomínám si doma, zapálím svíčku, a protože to byla snad nejkrásnější a nejzajímavější a také tak trošku nejdramatičtější fáze mého života, tak budu rád, že prošla dobře, že teď každý, kdo chce demonstrovat, si může vyjít na Letnou a nic se mu nestane," řekl v září Zeman.</p>
      <p>Připomínkové akce na Slovensku k pádu komunismu začaly již v říjnu. O víkendu se v různých městech země uskuteční také diskuze, filmové projekce či koncerty.</p>
      <p>Na neděli odpoledne svolala slovenská opozice shromáždění na Náměstí SNP v centru Bratislavy, kde se v roce 1989 konaly mohutné protikomunistické mítinky. Demonstraci organizuje také občanská iniciativa Za slušné Slovensko, která loni stála za největšími protivládními protesty od roku 1989.</p>
    </article>
  </body>
</html>