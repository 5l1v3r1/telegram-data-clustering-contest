<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vitezne-gesto-vytvorilo-v-pelhrimove-takrka-1500-skolaku/1821462?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T14:03:00+00:00"/>
    <meta property="og:title" content="Vítězné gesto vytvořilo v Pelhřimově takřka 1500 školáků"/>
    <meta property="og:description" content="Pelhřimov - Pelhřimovští školáci si dnes připomněli výročí sametové revoluce obřím symbolem vítězství. Gesto dvou vztyčených prstů do tvaru písmene V vytvořili z vlastních těl oblečeni v bílé, červené a modré barvě. Kompozici vítězného gesta a srdce doplnila na Masarykově náměstí vlajka o rozměru 18 krát 12 metrů. Zapojilo se 1496 žáků a učitelů pelhřimovských základních škol a střední průmyslové školy, řekl Luboš Rafaj z Agentury Dobrý den, která akci organizovala."/>
  </head>
  <body>
    <article>
      <h1>Vítězné gesto vytvořilo v Pelhřimově takřka 1500 školáků</h1>
      <address><time datetime="2019-11-15T14:03:00+00:00">15 Nov 2019, 14:03</time> by <a rel="author" href="http://www.ctk.cz/" target="_blank">ČTK</a></address>
      <p>Pelhřimov - Pelhřimovští školáci si dnes připomněli výročí sametové revoluce obřím symbolem vítězství. Gesto dvou vztyčených prstů do tvaru písmene V vytvořili z vlastních těl oblečeni v bílé, červené a modré barvě. Kompozici vítězného gesta a srdce doplnila na Masarykově náměstí vlajka o rozměru 18 krát 12 metrů. Zapojilo se 1496 žáků a učitelů pelhřimovských základních škol a střední průmyslové školy, řekl Luboš Rafaj z Agentury Dobrý den, která akci organizovala.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573824951_P201911150709801.jpg"/>
        </figure>
        <figure>
          <img src="https://i3.cn.cz/6/1573824999_P201911150711101.jpg"/>
        </figure>
        <figure>
          <img src="https://i3.cn.cz/6/1573825005_P201911150711501.jpg"/>
        </figure>
        <figure>
          <img src="https://i3.cn.cz/6/1573825066_P201911150713501.jpg"/>
        </figure>
      </slideshow>
      <p>"Ředitelé škol sami přišli, že by chtěli k výročí něco vymyslet. Nápad je sice náš, ale impulz vzešel ze škol, což je pro mě to nejdůležitější," řekl Rafaj.</p>
      <p>"Véčko" je novým českým rekordem. Bylo dlouhé 45 metrů. Jeho tvar vyplnili žáci tří základních škol. Další měli za úkol vytvořit symbol srdce, případně nést vlajku. Předkreslit symboly na plochu náměstí se dnes podařilo i díky výtvarnici a učitelce Věře Vackové. Práce trvaly asi tři hodiny. Bylo to ale už jen to poslední, příprava celé akce trvala asi dva měsíce, řekl Rafaj.</p>
      <p>Původně měl obří symbol snímat dron, větrné počasí by mu dnes ale stejně nedovolilo vzlétnout. Nejlepší výhled na živý obraz tak měli obyvatelé okolních domů nebo ti, kteří vystoupali na městskou věž.</p>
      <p>Kromě stylizovaného vítězného symbolu, který dnes vytvořily děti v barvě trikolóry, sbírá pelhřimovská agentura spravující české rekordy stejný symbol na fotografiích prostřednictvím webu <a href="https://www.nejvicvecek.cz/">www.nejvicvecek.cz</a>. Lidé je mohou posílat až do 30. listopadu. Při loňském stém výročí oslav vzniku Československé republiky stejným způsobem shromažďovala české vlajky. Lidé jich zaregistrovali a doložili 225.191.</p>
    </article>
  </body>
</html>