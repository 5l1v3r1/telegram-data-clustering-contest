<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/15/rada-pidtrymala-zvilnennya-truby/"/>
    <meta property="og:site_name" content="Рубрика"/>
    <meta property="article:published_time" content="2019-11-15T14:23:25+00:00"/>
    <meta property="og:title" content="Рада підтримала звільнення Труби"/>
    <meta property="og:description" content="Верховна Рада у п’ятницю приступила до розгляду у другому читанні законопроєкту №2116 про перезапуск Державного бюро розслідувань. Його не встигли проголосувати, але депутати прийняли принципове рішення звільнити директора ДБР Романа Трубу, пише Lb.ua. Після прийняття законопроєкту Державне бюро розслідувань стане не центральним органом виконавчої влади, який здійснює правоохоронну діяльність, а державним правоохоронним органом. Буде скасовано […]"/>
  </head>
  <body>
    <article>
      <h1>Рада підтримала звільнення Труби</h1>
      <address><time datetime="2019-11-15T14:23:25+00:00">15 Nov 2019, 14:23</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2018/08/apu-860x580-c-1.jpeg"/>
      </figure>
      <p>Фото АПУ<br/><b><b>Верховна Рада у п’ятницю приступила до розгляду у другому читанні законопроєкту №2116 про перезапуск Державного бюро розслідувань.</b></b></p>
      <p>Його не встигли проголосувати, але депутати прийняли принципове рішення звільнити директора ДБР Романа Трубу, пише <a href="https://ukr.lb.ua/news/2019/11/15/442370_rada_progolosuvala_zvilnennya.html">Lb.ua.</a></p>
      <p>Після прийняття законопроєкту Державне бюро розслідувань стане не центральним органом виконавчої влади, який здійснює правоохоронну діяльність, а державним правоохоронним органом.</p>
      <p>Буде скасовано колегіальний принцип управління у Бюро. Директор ДБР отримає повноваження одноосібного прийняття рішень і нестиме усю повноту відповідальності за результати діяльності ДБР. Якщо вони будуть незадовільними, його можна буде зняти.</p>
      <p>Повноваження нинішнього директора ДБР і його заступників будуть припинені достроково. Депутат Тарас Батенко, який представляє партію Ігоря Коломойського “Укроп”, поставив цю правку на підтвердження і її підтримали 259 народних депутатів.</p>
      <p>Цей законопроєкт також дозволяє перевести слідчих Генпрокуратури, які займалися справами Майдану, у ДБР без обов’язкового конкурсу.</p>
      <p>Розгляд законопроєкту має продовжитися через два тижні.</p>
      <p>Нагадаємо, що <a href="https://rubryka.com/2019/11/13/komitet-rady-zaklykav-perezapustyty-dbr/">Комітет Верховної Ради з питань законодавчого забезпечення правоохоронної діяльності рекомендує парламенту перезапустити Державне бюро розслідувань.</a></p>
    </article>
  </body>
</html>