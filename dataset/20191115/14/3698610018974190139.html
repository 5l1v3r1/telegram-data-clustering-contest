<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-yevrosoyuzi-vidreaguvali-na-novi-dani-jit-u-spravi-reysu-mn17-329791_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T14:57:00+00:00"/>
    <meta property="og:title" content="В Євросоюзі відреагували на нові дані JIT у справі рейсу МН17"/>
    <meta property="og:description" content="Усі держави закликають в повному обсязі співпрацювати зі слідством у цій справі."/>
  </head>
  <body>
    <article>
      <h1>В Євросоюзі відреагували на нові дані JIT у справі рейсу МН17</h1>
      <h2>Усі держави закликають в повному обсязі співпрацювати зі слідством у цій справі.</h2>
      <address>
        <time datetime="2019-11-15T14:57:00+00:00">15 Nov 2019, 14:57</time>
      </address>
      <p>У Євросоюзі знову закликали країни допомагати міжнародному слідству у справі рейсу МН17 задля встановлення винних та притягнення їх до відповідальності. Прессекретарка представника ЄС з питань зовнішньої політики і політики безпеки Мая Косьянчич прокоментувала нові дані, оприлюднені Об'єднаною слідчою групою (JIT).</p>
      <p>"Я просто нагадаю висновки Європейської Ради, схвалені в жовтні, у яких ЄС ще раз підтвердив свою повну підтримку всім зусиллям з метою встановлення правди, справедливості та відповідальності для жертв збитого МН17 і закликає всі держави співпрацювати в повному обсязі зі слідством у відповідності з резолюцією Ради Безпеки ООН 2166", - сказала вона.</p>
      <p>Вчора, 14 листопада, JIT, звертаючись до можливих свідків, констатувала, що отримана інформація вказує на <a href="https://dt.ua/UKRAINE/slidstvo-u-spravi-mh17-boyoviki-dnr-kontatirovali-z-fsb-rf-329673_.html"><b>поширення РФ свого впливу на терористичну організацію "ДНР"</b></a>, інтенсивність взаємодії сторін посилилася в першій половині липня 2014 року (перед знищенням літака в небі над Донбасом). Висновки зроблено з телефонних розмов того періоду, які оприлюднили слідчі.</p>
      <p>17 липня 2014 року над містом Шахтарськ Донецької області з екранів радарів зник "Боїнг-777", що належав "Малайзійським авіалініям" і здійснював рейс МН17 за маршрутом Амстердам – Куала-Лумпур. У катастрофі загинули екіпаж і пасажири літака – усі 298 осіб, зокрема 80 дітей.</p>
      <p>Майже через чотири роки, у травні 2018-го, слідча група (JIT) на пресконференції у Гаазі <a href="https://dt.ua/UKRAINE/slidcha-grupa-pokazala-ulamki-raketi-yakoyu-zbili-mh17-278711_.html"><b>продемонструвала уламки ракети, якою збили літак</b> </a>. Комплекс "Бук", з якого було випущено ракету, належав 53-й зенітній ракетній бригаді ППО, що базується в російському Курську.</p>
      <p>19 червня міжнародна слідча група <b><a href="https://dt.ua/UKRAINE/mizhnarodna-slidcha-grupa-nazvala-imena-prichetnih-do-katastrofi-mh17-v-donbasi-314920_.html">назвала імена чотирьох причетних до катастрофи літака Boeing 777 рейсу MH17</a></b>: росіяни Сергій Дубінський ("Хмурий"), Олег Пулатов ( "Гюрза"), Ігор Гіркін ("Стрєлков") і українець Леонід Харченко ("Крот").</p>
      <p><b><a href="https://dt.ua/UKRAINE/sbu-ogolosila-pro-pidozru-chotirom-figurantam-u-spravi-pro-katastrofu-reysu-mh-17-314927_.html">СБУ оголосила підозру</a></b> фігурантам справи у скоєнні злочину - "терористичного акту, що призвів до загибелі людини".</p>
      <p>Нідерланди також вважають ексбойовика <b><a href="https://dt.ua/WORLD/cemah-vtrativ-status-svidka-u-spravi-mh17-yevroparlamentar-323260_.html">Володимира Цемаха одним з п'яти підозрюваних</a></b> у справі про катастрофу MH17. 29 червня Цемаха заарештували на 60 діб, але 5 вересня <b><a href="https://dt.ua/UKRAINE/figuranta-u-spravy-mh17-cemaha-vidpustili-pid-vlasne-zobov-yazannya-322627_.htmll">звільнили з-під варти під особисте зобов'язання</a></b>. 7 вересня його видали Росії в рамках обміну "35 до 35".</p>
      <p>Австралія, Нідерланди та низка депутатів Європарламенту просили Україну <a href="https://dt.ua/UKRAINE/yevrodeputati-prosyat-zelenskogo-ne-obminyuvati-cemaha-322605_.html"><b>не обмінювати Цемаха на українських в'язнів Кремля</b></a>. Перед видачею нідерландські слідчі допитали підозрюваного. А після обміну прокуратура <b><a href="https://dt.ua/UKRAINE/rf-mozhe-vidati-cemaha-gollandiyi-polozov-323060_.html">Нідерландів направила в РФ запит про видачу Цемаха</a></b>.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>