<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/na-silnici-mezi-havirovem-a-orlovou-vyhasly-dalsi-dva-zivoty-tragedii-vysetruji-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T14:00:00+00:00"/>
    <meta property="og:title" content="Tragická nehoda mezi Havířovem a Orlovou. Havárii nepřežili dva lidé"/>
    <meta property="og:description" content="Dva lidské životy si vyžádala páteční nehoda v lokalitě u bývalého Dolu Dukla mezi Havířovem a Orlovou, která se stala kolem 14. hodiny."/>
  </head>
  <body>
    <article>
      <h1>Tragická nehoda mezi Havířovem a Orlovou. Havárii nepřežili dva lidé</h1>
      <address><time datetime="2019-11-15T14:00:00+00:00">15 Nov 2019, 14:00</time> by <a rel="author">Richard Kutěj</a></address>
      <p>Zdravotnická záchranná služba zasahovala dnes u tragické dopravní nehody na Karvinsku. Operátoři záchranné služby přijali po čtrnácté hodině informaci o havárii osobního vozidla, které mělo v Dolní Suché narazit do stromu. Na místo události ihned vyjela posádka rychlé lékařské pomoci z Havířova a vzlétl vrtulník letecké záchranné služby z Ostravy.</p>
      <figure>
        <img src="https://g.denik.cz/72/6a/havirov-jubilejni-setkani-008_denik-150-3x2.jpg"/>
      </figure>
      <aside>
        <a href="https://karvinsky.denik.cz/kultura_region/havirov-kulturni-dum-radost-setkani-ucitele-prevazne-zeny-20191115.html">VIDEO: Kulturní dům Radost obsadili učitelé, převážně ženy Přečíst článek ›</a>
      </aside>
      <p>"Dva muži, kteří v automobilu cestovali, zůstali po nehodě zaklíněni uvnitř. Zasahující lékař zjistil, že postižení nejeví žádné známky života. Utrpěli vícečetná poranění, která nebyla slučitelná se životem, a podlehli jim ještě před příjezdem záchranářů. Lékař již mohl jen konstatovat jejich smrt," uvedl Lukáš Humpl, mluvčí krajských záchranářů.<br/><br/>Policejní mluvčí Pavla Jiroušová doplnila bližší informace. 54letý řidič vozidla Peugeot při průjezdu mírné zatáčky dostal z dosud nezjištěných příčin smyk, přejel s automobilem do protisměru a následně mimo komunikaci. Zde vozidlo narazilo do stromu. "Při nehodě utrpěl řidič i jeho 32letý spolujezdec bohužel zranění neslučitelná se životem, kterým na místě podlehli. Okolnosti a další skutečnosti této tragické události prověřují karvinští kriminalisté ve spolupráci s dopravními policisty," dodala policejní mluvčí. K události byl povolán také policejní krizový intervent, který poskytuje pomoc pozůstalým.</p>
      <figure>
        <img src="https://g.denik.cz/57/e1/straznici-mestska-policie-ilu201911_denik-150-3x2.jpg"/>
      </figure>
      <aside>
        <a href="https://karvinsky.denik.cz/zpravy_region/straznici-v-ceskem-tesine-pomohli-cloveku-v-glykemickem-soku-20191115.html">Strážníci v Českém Těšíně pomohli člověku v glykemickém šoku Přečíst článek ›</a>
      </aside>
    </article>
  </body>
</html>