<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993116/%E2%80%8Bmuhammed-safadi-l%C3%BCbnan-ba%C5%9Fbakan%C4%B1-olmay%C4%B1-kabul-etti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-15T14:30:00+00:00"/>
    <meta property="og:title" content="​Muhammed Safadi Lübnan başbakanı olmayı kabul etti"/>
    <meta property="og:description" content="Lübnan Dışişleri Bakanı Cibran Basil, eski bakan Muhammed Safadi’nin hükümetteki ana siyasi güçler tarafından onaylanması halinde yeni başbakan olmayı kabul ettiğini açıkladı. Lübnan'da yayın yapan MTV televizyonuna konuşan Basil, “Bakan Safadi ile i"/>
  </head>
  <body>
    <article>
      <h1>​Muhammed Safadi Lübnan başbakanı olmayı kabul etti</h1>
      <h2>Lübnan başbakanı olarak öne sürülen Safadi protestolara neden oldu</h2>
      <address>
        <time datetime="2019-11-15T14:30:00+00:00">15 Nov 2019, 14:30</time>
      </address>
      <p>Lübnan Dışişleri Bakanı Cibran Basil, eski bakan Muhammed Safadi’nin hükümetteki ana siyasi güçler tarafından onaylanması halinde yeni başbakan olmayı kabul ettiğini açıkladı.<br/><br/>Lübnan'da yayın yapan MTV televizyonuna konuşan Basil, “Bakan Safadi ile iletişim kurduk ve Başbakan olmayı kabul etti. Her şey yolunda giderse Safadi’nin ismini değerlendirmek üzere yapılacak istişarelerin Pazartesi günü başlaması gerekiyor” dedi.<br/><br/>Lübnan'da yeni başbakan olarak eski Maliye Bakanı Muhammed Safadi’nin atanacağına ilişkin haberler, yaklaşık bir aydır yolsuzluk ve krizi çözemedikleri gerekçesiyle siyasi sınıfın tamamen devrilmesini isteyen göstericileri kızdırdı.<br/><br/>AFP’nin haberine göre ismini vermek istemeyen hükümete yakın kaynaklar, başbakanlıktan istifa eden Saad Hariri, Cumhurbaşkanlı Mişel Avn liderliğindeki Özgür Yurtsever Hareketi, Hizbullah, Emel Hareketi’nin eski Maliye Bakanı Muhammed Safadi’nin (75) yeni başbakan olması konusunda anlaşmaya vardığını bildirdi.<br/><br/>Haberi duyan protestocular, hem sokaklarda, hem de sosyal medyada konuya tepki göstererek, yetkilileri kendilerini ciddiye almamakla suçladı.<br/><br/>Safadi’nin Trablusşam’daki ofisinin önünde toplanan protestocular gösteri düzenledi.<br/><br/>Sosyal medyada ise aktivistler Safadi’nin fotoğraflarını paylaşarak, “Bizimle alay mı ediyorsunuz?” yazdı.<br/><br/>Trablusşam’dan Cemal Bedevi (60) Safadi’nin başbakan olarak öne çıkmasını şöyle yorumladı:<br/><br/>“Muhammed Safadi'nin başbakan olarak sunulması, iktidardaki siyasetçilerin sanki başka bir gezegende yaşıyor gibi derin bir koma içinde olduklarını kanıtlıyor.”<br/><br/>Profesör Samir Anus (47) ise “Safadi bu yönetimin önemli bir parçası. Yolsuzlukla ve sahildeki kamu mülklerine yapılan saldırı ile doğrudan ilgisi var. Safadi, Lübnan'daki halk ayaklanmasını isteklerini karşılamıyor” dedi.<br/><br/>Safadi, Beyrut sahilinin geliştirilmesi yönünde çalışan bir şirketin yönetim kuruluna başkanlık ediyor.<br/><br/>Protestocular bu şirketi, sahildeki kamu mülklerine yapılan saldırının bir parçası olarak görüyor.  Lübnan sahilleri boyunca politikacıların sahip olduğu turizm projeleri ve tatil köyleri yer alırken, Lübnanlıların buralardan denize erişimi de engelleniyor.<br/><br/>Lübnan’ın en zengin isimlerinden olan Safadi, nüfusun yüzde 26'sını aşırı yoksulluk içinde yaşadığı Trablusşam şehrinde doğdu.<br/><br/>Safadi, 2009-2011 yılları arasında Ekonomi, 2011-2014 yılları arasında ise Maliye Bakanlığı yapmıştı.<br/><br/>Başbakan Saad Hariri’nin, sokakların öfkesi karşısında 29 Ekim’de istifa etmesinden bu yana yetkililer göstericilerin taleplerine cevap vermedi ve Cumhurbaşkanı Avn yeni bir hükümet kurulması için meclis istişarelerine yönelik çağrıda bulunmadı.<br/><br/>Avn, teknokrat bir hükümet kurulmasını önerirken, protestocular, herhangi bir partiye yakın olmaktan uzak bağımsız bir uzmanlar hükümeti talep ediyor.</p>
    </article>
  </body>
</html>