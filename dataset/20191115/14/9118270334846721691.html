<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://nikvesti.com/articles/172280"/>
    <meta property="og:site_name" content="НикВести"/>
    <meta property="article:published_time" content="2019-11-15T14:40:00+00:00"/>
    <meta property="og:title" content="Менше корупції, більше конкуренції: як ринок землі змінить життя українців?"/>
    <meta property="og:description" content="Верховна Рада у першому читанні підтримала законопроект про запровадження ринку сільськогосподарських земель в Україні. Попереду ще друге читання, а поки що hromadske розбиралось, як ринок землі змінить життя українців."/>
  </head>
  <body>
    <article>
      <h1>Менше корупції, більше конкуренції: як ринок землі змінить життя українців?</h1>
      <address><time datetime="2019-11-15T14:40:00+00:00">15 Nov 2019, 14:40</time> by <a rel="author">https://www.facebook.com/profile.php?id=100014000381048, Юлия Бойченко</a></address>
      <figure>
        <img src="http://nikvesti.com/images/imageeditor/2019/11/15/172280/172280_0.jpg"/>
      </figure>
      <p>Верховна Рада у першому читанні підтримала законопроект про запровадження ринку сільськогосподарських земель в Україні. Попереду ще друге читання, а поки що hromadske розбиралось, як ринок землі змінить життя українців.</p>
      <h3>Чи зможу я купити землю?</h3>
      <p>У разі ухвалення закону у другому читанні, кожен українець отримає право придбати сільськогосподарську землю. Раніше у Земельному кодексі існували обмеження, які дозволяли купувати землю лише тим, хто мав сільськогосподарську освіту або досвід роботи у сільському господарстві (які, однак, не працювали). Тепер таких обмежень не буде.</p>
      <h3>Хто ще зможе придбати землю?</h3>
      <p>Відповідно до ухваленого в першому читанні законопроекту, право на купівлю сільськогосподарської землі надається:</p>
      <p>· громадянам України;</p>
      <p>· українським юридичним особам;</p>
      <p>· територіальним громадам;</p>
      <p>· державі.</p>
      <h3>Чи зможуть купувати землю іноземці?</h3>
      <p>Попри те, що іноземців серед перерахованих категорій немає, така можливість є у разі, якщо іноземець створить в Україні компанію.</p>
      <p>Однак в ухваленому законопроекті міститься заборона продавати землю компаніям, серед власників яких є іноземці, протягом 4 років.</p>
      <p>Президент Зеленський висловився за те, щоб цей пункт із законопроекту взагалі прибрати, а до другого читання провести всеукраїнський референдум, на якому вирішити — чи дозволяти іноземцям та компаніям, що їм належать, купувати українську землю.</p>
      <h3>Чому уряд так хоче дозволити продавати українську землю?</h3>
      <p>Міністр розвитку економіки, торгівлі та сільського господарства Тимофій Милованов вважає, що відкриття ринку землі стане «найбільшою антикорупційною реформою».</p>
      <p>Наразі українці не мають повноцінного права власності на свої земельні паї — ділянки землі, яка має сільськогосподарське призначення. Відповідно до чинного законодавства, кожен громадянин має право безоплатно отримати такий земельний пай після звернення, однак сама процедура отримання є складною, а процес видачі паю — довгим.</p>
      <p>За роки незалежності 7 мільйонів українців отримали ці паї, проте реального права розпоряджатися ними — ні. В уряді вважають, що лише після отримання права продавати землю українці зможуть стати повноцінними її власниками. За даними Мінекономіки, 1,5 мільйони власників паїв вже померли, не дочекавшись отримання права на продаж.</p>
      <h3>Які існують побоювання?</h3>
      <p>Противники ринку землі стверджують, що в разі його відкриття українці навпаки — втратять свої права на землю. Причиною цього називають зацікавленість в українській землі з боку великих корпорацій, зокрема іноземних.</p>
      <p>Противники ринку вважають, що після скасування мораторію на продаж такі компанії зможуть задешево скупити більшу частину сільгоспземель, залишивши українських селян та фермерів без можливості займатися сільським господарством.</p>
      <h3>Скільки землі можна буде купити?</h3>
      <p>В ухваленому законопроекті міститься обмеження кількості землі, яку може купити одна компанія. Це обмеження має завадити великим компаніям викупити всі сільськогосподарські землі.</p>
      <p>Так, в межах однієї територіальної громади одна компанія (або група компаній, що мають одного кінцевого власника) може викупити не більше 35% земель; в межах однієї області (або Автономної Республіки Крим) — 8% всіх земель; в межах України — 0,5% всіх сільськогосподарських земель.</p>
      <h3>Як агрокомпанії купують і продають землі зараз?</h3>
      <p>Оскільки продаж землі в Україні наразі заборонений, агрокомпанії «купують» землю, укладаючи з селянами договори оренди на дуже довгі періоди, які інколи сягають десятки років. При цьому, вартість оренди землі в Україні є однією з найнижчих у Європі. Вона нижча за вартість оренди у Німеччині у 6 разів, та нижча, ніж у Данії у 19 разів. Близько 460 тисяч гектарів сільськогосподарських земель в Україні здаються в оренду терміном на 49 років.</p>
      <p>Окрім цього, частиною землі сільськогосподарського призначення володіє держава. З цими землями уряд пов’язує значні корупційні операції.</p>
      <h3>Чи зміняться доходи селян?</h3>
      <p>За даними Мінекономіки, середня вартість оренди гектара землі в Україні складає 1700 гривень на рік. Після запровадження ринку вона може зросте до 4000 гривень у 2024 році. Разом з цим, завдяки зростанню конкуренції, зростатиме й продуктивність сільгоспземель — на 6% щороку.</p>
      <p>Також в уряді повідомили, що середня вартість гектара землі після відкриття ринку складе близько 2200 доларів, проте в разі заборони на продаж землі іноземцям ця сума може бути нижчою.</p>
      <h3>Чому ринок землі вигідний для тих, хто займається сільським господарством?</h3>
      <p>В умовах, коли продаж землі заборонений, її власники не мають права повноцінно нею розпоряджатися. Зокрема, вони не можуть внести земельний пай у якості застави за кредитом у банку. Тому ті селяни, в яких немає грошей на купівлю комбайнів та іншого обладнання для обробки землі, вимушені цю землю здавати в оренду, адже просто так, без застави, банк не видасть необхідних для розвитку фермерського бізнесу коштів.</p>
      <p>Зняття заборони на продаж надасть селянам можливість передавати цю землю у заставу. Разом з тим з’явиться й відповідальність: за несплату кредиту банк цю землю зможе конфіскувати.</p>
      <p>Більше того: в уряді планують видавати селянам пільгові кредити за низькими ставками, щоб кожен охочий міг придбати землю або отримати кошти, щоб заснувати фермерський бізнес.</p>
      <h3>Чи зможе Росія чи будь-яка інша країна купити частину території України?</h3>
      <p>Подібне питання задавали президенту Зеленському під час його прес-марафону на початку жовтня.</p>
      <p>В ухваленому законопроекті не міститься прямої заборони на продаж землі Росії чи російським компаніям, однак надається право запровадити відповідну санкцію. Не виключено, що уряд нею скористається після запуску ринку.</p>
      <p>Водночас навіть у тому разі, якщо ринок землі відкриється для іноземців та іноземних компаній, придбана ними сільськогосподарська земля не стане частиною іншої країни, так само, як не стає частиною іншої країни придбана іноземцями будь-яка інша нерухомість.</p>
      <p>
        <b>Ярослав Вінокуров, <a href="https://hromadske.ua/posts/menshe-korupciyi-bilshe-konkurenciyi-yak-rinok-zemli-zminit-zhittya-ukrayinciv">hromadske</a></b>
      </p>
    </article>
  </body>
</html>