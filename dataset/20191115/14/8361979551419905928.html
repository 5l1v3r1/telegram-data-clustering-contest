<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/sbu-ta-cru-zatrimali-odnogo-z-lideriv-idil-novini-ukrajini-50053793.html"/>
    <meta property="og:site_name" content="НВ"/>
    <meta property="article:published_time" content="2019-11-15T14:55:00+00:00"/>
    <meta property="og:title" content="СБУ: Одного з лідерів ІДІЛ затримали у Київській області"/>
    <meta property="og:description" content="Служба безпеки України відзвітувала про затримання одного з ключових лідерів терористичної організації Ісламська держава."/>
  </head>
  <body>
    <article>
      <h1>СБУ: Одного з лідерів ІДІЛ затримали у Київській області</h1>
      <h2>Служба безпеки України відзвітувала про затримання одного з ключових лідерів терористичної організації Ісламська держава.</h2>
      <address>
        <time datetime="2019-11-15T14:55:00+00:00">15 Nov 2019, 14:55</time>
      </address>
      <p>Як <a href="https://ssu.gov.ua/ua/news/1/category/2/view/6716#.BXMdbKVK.dpbs">повідомили </a>у спецслужбі, громадянин Грузії на прізвисько Аль Бара Шишані був затриманий на території Київської області у результаті спланованої спецоперації СБУ, МВС Грузії та Центрального розвідувального управління США.</p>
      <p>За даними СБУ, терорист з 2012 року обіймав посаду аміра джамаату Ахадун Ахат у сирійській провінції Латакія. У 2013 році його підвищили до заступника військового аміра Абу Умар аш-Шишані.</p>
      <p>У 2016 році, після ліквідації аміра, Аль Бара Шишані виїхав до Туреччини, а влітку 2018 року прибув до України за фальшивим паспортом.</p>
      <p>За наявною інформацією, перебуваючи в Туреччині та Україні, терорист продовжував координувати діяльність Амніятів — спеціальних осередків ІДІЛ.</p>
      <p>Особу терориста вдалося підтвердити на підставі портретної експертизи. Наразі затриманий знаходиться під екстрадиційним арештом.</p>
    </article>
  </body>
</html>