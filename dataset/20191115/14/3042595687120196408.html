<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/viktig-borteseier/71825248"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T14:31:42+00:00"/>
    <meta property="og:title" content="Viktig borteseier"/>
    <meta property="og:description" content="Norges U21-landslag snudde til seier borte mot Kypros i EM-kvaliken. Med seieren klater Norge opp på en andreplass i gruppa, og er med for fullt i kampen om et EM-sluttspill."/>
  </head>
  <body>
    <article>
      <h1>Viktig borteseier</h1>
      <h2>Norges U21-landslag snudde til seier borte mot Kypros i EM-kvaliken. Med seieren klater Norge opp på en andreplass i gruppa, og er med for fullt i kampen om et EM-sluttspill.</h2>
      <address><time datetime="2019-11-15T14:31:42+00:00">15 Nov 2019, 14:31</time> by <a rel="author">Christian Grieg Sander</a></address>
      <ul>
        <li>
          <b>Kypros U21 – Norge U21 1–2</b>
        </li>
      </ul>
      <p>Etter stortapet mot Nederland sist landskamp, var U21-landslaget klare for å rette opp inntrykket i dagens oppgjør mot Kypros.</p>
      <p>Både Norge og Kypros sto med fire poeng før dagens kamp, og trengte poeng for å holde følge med Nederland som topper tabellen</p>
      <p>
        <b>Kampen skulle likevel starte på verst mulig måte for Norge. Det var bare spilt i ti minutter da Hugo Vetlesen ble spilt nydelig igjennom innenfor 16-meteren. Med én berøring prøvde Vetlesen å ta med ballen, men endte opp med å bli feid ned av en Kypros-spiller. Straffe til Norge.</b>
      </p>
      <p>Det var Odd-spiller Birk Risa som gikk opp for å ta straffen. Med et kort tilløp skøyt Risa straffen til høyre for keeper. Der lå Kypros sisteskanse og ventet, og reddet straffen. Fortsatt 0–0.</p>
      <p>Kun ti minutter seinere skulle Norge bli straffet i den andre enden. Kypros gikk opp i ledelsen med Andreas Neofytou. Målet kom etter frispark som gikk rett gjennom felte uten noen berøringer, og rett forbi en utspilt Julian Faye Lund. Det sto 1–0 til kypriotene etter første omgang.</p>
      <p>Tidlig ut i andre omgang gjorde Smerud tre bytter i håp om at det skulle resultere i en snuoperasjon. Ut gikk Jens Petter Hauge, Aron Dønnum og Hugo Vetlesen. Inn kom Ola Brynhildsen, Fredrik Bjørkan og Johan Hove. Det skulle ta drøyt 70 minutter før reduseringen kom – og denne scoringen var en skikkelig perle. Det var én av Eliteseriens beste midtbanespillere denne sesongen, Kristian Thorstvedt, som skulle vise fram sin gode venstrefot. Scoringen kom etter at Håkon Evjen dro seg flott innover i banen og spilte ballen videre til Thorstvedt. Viking-spilleren mottok ballen rett utenfor 16-meteren og klinket ballen opp i nærmeste kryss. En nydelig scoring og det sto 1–1 mellom lagene.</p>
      <p>
        <b>Norge fortsatte å jage ledelsesmålet. I det 80 minutt fikk Norge en god mulighet da Brynhildsen la inn til Leo Østigård som headet mot mål. Østigård ble liggende nede etter sjansen, etter å ha kollidert med en kypriotisk forsvarsspiller. Forsvarskjempen måtte bytte etter hendelsen.</b>
      </p>
      <p>Ledermålet skulle til slutt komme – og det var nok en gang Thorstvedt som skulle ekspedere ballen i mål. Målet kom etter at Johan Hove vant ballen i Kypros sin 16-meter, og spilte ballen ut til Thorsvedt som ventet utenfor boksen. På direkten klinket Viking-spilleren til, og det sto 2–1 til Norge.</p>
      <p>Dette var en veldig viktig seier for håpet om et EM-sluttspill. Norge har nå syv poeng og ligger som nummer to i gruppa bak Nederland, som har 12 poeng.</p>
    </article>
  </body>
</html>