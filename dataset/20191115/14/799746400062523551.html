<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103097/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T14:19:41+00:00"/>
    <meta property="og:title" content="Бойовика ІДІЛ, який &quot;застряг&quot; між Туреччиною і Грецією, депортували до США"/>
    <meta property="og:description" content="Американця, якого Анкара вважає членом “Ісламської держави” та який з понеділка перебував у буферній зоні на кордоні Туреччини та Греції, вислали до США."/>
  </head>
  <body>
    <article>
      <h1>Бойовика ІДІЛ, який "застряг" між Туреччиною і Грецією, депортували до США</h1>
      <address>
        <time datetime="2019-11-15T14:19:41+00:00">15 Nov 2019, 14:19</time>
      </address>
      <p>Американця, якого Анкара вважає членом "Ісламської держави" та який з понеділка перебував у буферній зоні на кордоні Туреччини та Греції, вислали до США.</p>
      <p>Як пише "Європейська правда" з посиланням на <a href="https://www.turkishminute.com/">Turkish Minute</a>, про це у п’ятницю повідомив глава МВС Туреччини.</p>
      <p>Сулейман Сойлу повідомив, що чоловіка посадили у літак "зовсім недавно". У четвер міністерство внутрішніх справ Туреччини заявило, що репатріація чоловіка триває після того, як США погодилися прийняти його та надали необхідні документи.</p>
      <p>Примітно, що напередодні президент Туреччини Реджеп Таїп Ердоган зустрівся з президентом США Дональдом Трампом у Вашингтоні.</p>
      <p>Чоловік <b><a href="https://www.eurointegration.com.ua/news/2019/11/12/7102935/">застряг</a></b> у прикордонній зоні після того, як Туреччина намагалася вислати його у понеділок через грецький кордон, але Афіни відмовили йому у в'їзді. Турецькі ЗМІ ідентифікували його як 39-річного Мохаммеда Дарвіса Б. і заявили, що він є американським громадянином йорданського походження.</p>
      <p>ЗМІ повідомили, що турецька влада дозволила чоловіку ночувати в транспортному засобі та годувала його.</p>
      <p>Туреччина в понеділок <b><a href="https://www.eurointegration.com.ua/news/2019/11/11/7102887/">почала депортувати</a></b> іноземних бойовиків ІДІЛ у їхні країни.</p>
      <related>
        <a href="https://www.eurointegration.com.ua/news/2019/11/12/7102935/"/>
      </related>
    </article>
  </body>
</html>