<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/heykeldeki-kizilay-binasi-takas-edilecek-215200h.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T14:57:28+00:00"/>
    <meta property="og:title" content="Heykel'deki Kızılay binası takas edilecek"/>
    <meta property="og:description" content="Çevre ve Şehircilik Bakanlığı ile Büyükşehir Belediyesi tarafından gün yüzüne çıkarılacak tarihi Hanlar Bölgesi'ndeki Kızılay binasının ‘takas' yoluyla belediyeye terk edileceği açıklandı."/>
  </head>
  <body>
    <article>
      <h1>Heykel'deki Kızılay binası takas edilecek</h1>
      <h2>Çevre ve Şehircilik Bakanlığı ile Büyükşehir Belediyesi tarafından gün yüzüne çıkarılacak tarihi Hanlar Bölgesi'ndeki Kızılay binasının ‘takas' yoluyla belediyeye terk edileceği açıklandı.</h2>
      <address>
        <time datetime="2019-11-15T14:57:28+00:00">15 Nov 2019, 14:57</time>
      </address>
      <p>Türk Kızılay Bursa Şubesi'nin çalışmalarını değerlendirmek üzere kente gelen Türk Kızılay Genel Başkanı Dr. Kerem Kınık, Vali Yakup Canbolat ile Büyükşehir Belediye Başkanı Alinur Aktaş ve Türk Kızılay Bursa Şube Başkanı Davut Gürkan'ı ziyaret etti. Kozahan'da AA muhabirinin sorularını yanıtlayan Kınık, ‘‘Bursa'ya yönelik güzel müjdelerimiz var. Kızılay'ın insani yardım, toplum sağlığı ve afet temelli kapasitelerini artırmak için Bursa şehrine güzel yatırımlarımız olacak'' dedi. Bursa içinde üretim ve sanayi noktasında gelir getirici yatırımlar yapacaklarını anlatan Kınık, bu çerçevede Büyükşehir Belediyesi ile temasların sürdüğünü dile getirdi. </p>
      <p>
        <b>‘BÜYÜKŞEHİR BİZE YER GÖSTERECEK...'</b>
      </p>
      <p>Türk Kızılay Bursa Şubesi'nin ‘‘Onursal Başkanı'' olan Vali Canbolat ile Başkan Aktaş'ın önlerini açtığını belirten Kınık, Heykel'deki Kızılay binasına ilişkin önemli gelişmeler yaşandığını anlattı. Kınık, şöyle konuştu: ‘‘Çevre ve Şehircilik Bakanı Murat Kurum'un Bursa'yı ziyaretinden sonra şehre bir müjde olarak vermiş olduğu Hanlar Bölgesi'ndeki yeni kent düzenlemesi çalışmaları hızlanacak. Bizim o bölgede bir gayrimenkulümüz vardı. Bu binanın yerine farklı bir yerde Alinur Aktaş'ın önerileri oldu. Bu anlamda olumlu bir süreç işliyor. Öyle olursa orada Kızılay'ın hastane olarak işlettiği yer takas edilecek. Kente bir meydan kazandırılacak. Onun dışında şehrin içinde Kızılay Lojistik Merkezi yapılmasıyla alakalı Valimizin destekleri var. O çerçevede Bursa Şehir Hastanesi'nin yakınlarında kapasiteyi oluşturmak için yatırımlarımızı sürdürüyoruz.''</p>
    </article>
  </body>
</html>