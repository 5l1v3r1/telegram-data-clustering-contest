<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993091/tav%C4%B1r-de%C4%9Fi%C5%9Ftiren-%C3%A7in-bitcoini-ba%C5%9Far%C4%B1-diye-g%C3%B6klere-%C3%A7%C4%B1kard%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-15T14:30:00+00:00"/>
    <meta property="og:title" content="Tavır değiştiren Çin, Bitcoin'i 'başarı' diye göklere çıkardı"/>
    <meta property="og:description" content="Çin'de bir devlet gazetesi, ön sayfasında Bitcoin'i blok zinciri teknolojisinin ilk başarılı uygulaması olarak göklere çıkaran bir haber yayımladı. Çin'in kendi dijital para birimini çıkarmaya hazırlandığı sırada gelen övgü, Pekin'in kripto paraya ka"/>
  </head>
  <body>
    <article>
      <h1>Tavır değiştiren Çin, Bitcoin'i 'başarı' diye göklere çıkardı</h1>
      <address>
        <time datetime="2019-11-15T14:30:00+00:00">15 Nov 2019, 14:30</time>
      </address>
      <p>Çin'de bir devlet gazetesi, ön sayfasında Bitcoin'i blok zinciri teknolojisinin ilk başarılı uygulaması olarak göklere çıkaran bir haber yayımladı.<br/><br/>Çin'in kendi dijital para birimini çıkarmaya hazırlandığı sırada gelen övgü, Pekin'in kripto paraya karşı duruşunda önemli bir değişikliği simgeliyor.<br/><br/>Xinhua haber ajansının pazartesi günü yaptığı yayında, Bitcoin ve onun temelinde yatan blok zinciri teknolojisinin nasıl işlediği hakkında detaylara inilirken mesele "son yıllardaki en sıcak gündem maddelerinden biri" olarak tanımlanıyor.<br/><br/>Çin, kripto paranın potansiyel faydalarını fark etmede diğer ülkelere göre yavaş kaldı ve bu endüstriye karşı genellikle sert bir tavır aldı.<br/><br/>Eylül 2017'de Bitcoin rekor fiyata doğru koşarken, Pekin, yurttaşlarının Çin Yuanı'yla dijital para almalarını engellemek için tüm kripto para ticaretine yasak getirmişti.<br/><br/>Independent Türkçe'de yer alan habere göre, Bitcoin hakkında tamamen pozitif bir bakış açısının sergilenmediği Xinhua'nın makalesinde, kripto paranın yarı-anonim doğasının, para aklama gibi yasadışı aktivitelerde kullanıldığı anlamına geldiği iddia edildi.<br/><br/>Makalede, "İnsanlar çeşitli kimlik bilgilerini doğrulamadan Bitcoin'le özgürce para aktarabilirler... Ancak bu özellik Bitcoin'in kanunsuz işlemlerde yaygın olarak kullanılmasına da sebep oluyor (...) Şu anda Bitcoin'in ödemelerinin en önemli kullanım alanı karaborsa ve 'dark web' (karanlık ağ, ed.n.) işlemleri" ifadeleri yer aldı.</p>
      <figure>
        <iframe data-src="https://twitter.com/mg0314a/status/1193704282110873607?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Çin'in kripto para ve blok zincire karşı politikasında bu yıl içinde başlayan değişim, ülkenin devlet destekli kendi para planını duyurmak üzere olduğuna dair söylentilerin çıkmasına sebep olmuştu.<br/><br/>Meseleye dair yıllarca uygulanan etkili karartmanın ardından ekim ayında blok zinciri kurslarının reklamları Çin'in popüler uygulamalarında ve sosyal medya sitelerinde ortaya çıkmaya başladı. Günler sonrasındaysa Devlet Başkan Şi Cinping söz konusu teknolojiyi geliştirilmesi gereken "önemli bir atılım" olarak nitelemişti.<br/><br/>"Kriptografi mesleğinin geliştirilmesini kolaylaştırmanın yanı sıra siber ortam ve bilgi güvenliğini sağlayacak" bir kanun ocak ayında çıkarılacak.<br/><br/>Kanunun, Çin Merkez Bankası tarafından geliştirilmekte olan kripto paranın piyasaya sürülmesinden önce çıkarılması bekleniyor. Çin'in daha önceki olumlu açıklamalarının Bitcoin'in fiyatının yükselmesine sebep olduğuna inanılıyordu ancak pazarın son hareketleri Bitcoin'in değerinin etkilenmediği izlenimini yaratıyor.<br/><br/>Geçen hafta Avrupa Birliği'nin (AB) kendi dijital para birimi için bir teklif planladığı ortaya çıktıktan sonra Çin gelecek yıl kripto para çıkaracak tek jeopolitik güç olmayabilir.<br/><br/>Avrupa Merkez Bankası'nın (ECB) taslak belgeleri, AB'yi yeni teknolojinin sunduğu "fırsatları keşfetmeye" çağırıyor.</p>
    </article>
  </body>
</html>