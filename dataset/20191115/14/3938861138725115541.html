<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-life/_rosijski-shpiguni-mogli-pidsluhati-rozmovu-trampa-pro-ukrayinu/938361"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T14:38:00+00:00"/>
    <meta property="og:title" content="Російські шпигуни могли підслухати розмову Трампа про Україну"/>
    <meta property="og:description" content="Російські та інші іноземні спецслужби могли підслуховувати розмову президента США Дональда Трампа із американським послом в ЄС Гордоном Сондлендом. Останній у цей час перебував у Києві. Ймовірно, вони скористалися звичайним мобільним зв'язком без жодного захисту та шифрування, пише ..."/>
  </head>
  <body>
    <article>
      <h1>Російські шпигуни могли підслухати розмову Трампа про Україну</h1>
      <address><time datetime="2019-11-15T14:38:00+00:00">15 Nov 2019, 14:38</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938361_w_300.jpg?v=0"/>
        <figcaption>Телефонна розмова між послом Сондлендом і президентом Трампом є кричущим порушенням. Фото: riafan.ru</figcaption>
      </figure>
      <p>Російські та інші іноземні спецслужби могли підслуховувати розмову президента США <b>Дональда Трампа</b> із американським послом в ЄС <b>Гордоном Сондлендом</b>. Останній у цей час перебував у Києві.</p>
      <p>Ймовірно, вони скористалися звичайним мобільним зв'язком без жодного захисту та шифрування, пише <a href="https://edition.cnn.com/2019/11/14/politics/bill-taylor-gordon-sondland-call-trump-security-concerns/index.html">CNN</a>.</p>
      <p>"Якщо це правда, телефонний дзвінок між послом Сондлендом і президентом Трампом - кричуще порушення традиційних методів контррозвідки, про які всім чиновникам національної безпеки, включно з призначеними послами, як Сондленд, неодноразово повідомляють", - розповів <b>Марк Полімеропулос</b>, колишній офіцер ЦРУ.</p>
      <p>Поки неясно, чи був зашифрований телефон Сондленда. Але за словами чиновників уряду США, американські посли зазвичай не мають такого захисту на мобільних пристроях. Як правило, розмовляють із президентом із посольства, використовуючи безпечну лінію.</p>
      <p><b>Тодд Керролл</b>, колишній співробітник ФБР, назвав таку розмову "безумством", особливо зважаючи на те, про що в ній йшлося.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/world-life/_vid-rishen-bilogo-domu-u-vigrashi-rosiya-new-york-times/937743"/>
      </related>
      <p>Повірений у справах США в Україні<b> Вільям Тейлор</b> під час публічних слухань у справі імпічменту Трампа розповів, що член його команди був свідком цієї розмови. Він бачив, як посол телефонував Трампу зі свого мобільного телефону і чув, як президент питав про готовність української сторони до розслідування. Ймовірно, йдеться про справу Байдена.</p>
      <p>"Немає жодних сумнівів у тому, що російські та, можливо, кілька інших іноземних спецслужб перехопили б цей виклик. Москва, безсумнівно, була б рада. Це дало б росіянам деякі важливі підтвердження того, що наш президент вбивав серйозний клин в поточні програми допомоги США в сфері безпеки, які так потрібні Україні в їх боротьбі проти Росії", - вважає Полімеропулос.</p>
      <blockquote>Конгресмени США опублікували стенограми свідчень, даних провідним експертом з питань України Ради національної безпеки США Александром Віндманом і колишнім радником президента США Дональда Трампа щодо Росії й України Фіоною Гілл.<br/>За свідченнями Віндмана, <a href="https://gazeta.ua/articles/life/_impichment-trampa-opublikuvali-stenogrami-svidchen-visokopostavlenih-ekspertiv-bilogo-domu/937583">Трамп вимагав від Зеленського</a> відкрити розслідування щодо сина свого потенційного конкурента на виборах Джо Байдена.</blockquote>
    </article>
  </body>
</html>