<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/global-malayali/gulf/2019/11/15/NRI-heart-attack-death-rate-increases.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T14:20:00+00:00"/>
    <meta property="og:title" content="എത്രയെത്ര പ്രവാസികളാണ് ഹൃദയം തകർന്ന് മരിക്കുന്നത്...!"/>
    <meta property="og:description" content="ദുബായ് ∙ ഹൃദയാഘാതം മൂലം മരിക്കുന്ന പ്രവാസികളുടെ എണ്ണം വർധിക്കുന്നത് ആശങ്കയുണ്ടാക്കുന്നുവെന്ന് സാമൂഹിക പ്രവർത്തകൻ അഷ്റഫ് താമരശേരി. 'എത്രയെത്ര"/>
  </head>
  <body>
    <article>
      <h1>എത്രയെത്ര പ്രവാസികളാണ് ഹൃദയം തകർന്ന് മരിക്കുന്നത്...!</h1>
      <address><time datetime="2019-11-15T14:20:00+00:00">15 Nov 2019, 14:20</time> by <a rel="author">മനോരമ ലേഖകൻ</a></address>
      <p>ദുബായ് ∙ ഹൃദയാഘാതം മൂലം മരിക്കുന്ന പ്രവാസികളുടെ എണ്ണം വർധിക്കുന്നത് ആശങ്കയുണ്ടാക്കുന്നുവെന്ന് സാമൂഹിക പ്രവർത്തകൻ അഷ്റഫ് താമരശേരി. ‘എത്രയെത്ര പ്രവാസികളാണ് ഹൃദയം തകർന്ന് മരിക്കുന്നത്’ എന്ന തലക്കെട്ടോടെ സമൂഹമാധ്യമത്തിൽ പങ്കുവെച്ച കുറിപ്പിലാണ് അദ്ദേഹം ഇക്കാര്യം വ്യക്തമാക്കുന്നത്.</p>
      <p>‘ബുധനാഴ്ച്ച അഞ്ച് ഇന്ത്യക്കാരും ഒരു ബംഗളാദേശിയും ഒരു നേപ്പാളിയുമടക്കം ഏഴു പേരുടെ മൃതദേഹമാണ് കയറ്റിവിട്ടത്. വ്യാഴാഴ്ച നാല് ഇന്ത്യക്കാരുടേത്. ഇതിൽ അധികപേരും മരണപ്പെട്ടത് ഹൃദയാഘാതം മൂലമാണ്. പ്രവാസികളുടെ ആരോഗ്യപരമല്ലാത്ത ഭക്ഷണ ജീവിത ശൈലികളാണ് ഈ ദുരന്തത്തിന് കാരണമാകുന്നതെന്ന് കരുതുന്നു. നമ്മുടെ ശരീരത്തെയും മനസിനെയും ആരോഗ്യത്തോടെ കൊണ്ട് നടക്കേണ്ട ഉത്തരവാദിത്വം നാം ഓരോരുത്തർക്കും അധികമായുണ്ട്. ഓരോ പ്രവാസിയും ഒരുപാട് കുടുംബങ്ങളുടെ അത്താണിയാണ്. ഈ വിഷയത്തിൽ ആവശ്യമായ ബോധവൽക്കരണത്തിന് ഇനിയും വൈകിക്കൂട എന്നാണ് എന്റെ പക്ഷം’– അഷ്റഫ് താമരശേരി പറഞ്ഞു.</p>
      <p>
        <b>കണക്കുകൾ ഇങ്ങനെ</b>
      </p>
      <p>പ്രായഭേദമില്ലാതെ പ്രവാസികളിൽ ഹൃദയാഘാതം മൂലമുള്ള മരണനിരക്ക് ഉയരുന്നുവെന്നാണ് കണക്കുകൾ വ്യക്തമാക്കുന്നത്. അബുദാബിയിൽ ഈ വർഷം ആദ്യ പകുതിയിൽ മരിച്ച ഇന്ത്യക്കാരിൽ 70 ശതമാനം പേർക്ക് ഹൃദ്രോഗമുണ്ടായിരുന്നുവെന്നാണു ഇന്ത്യൻ സ്ഥാനപതികാര്യാലയത്തിന്റെ റിപ്പോർട്ട്. 182 ഇന്ത്യക്കാരാണ് മരിച്ചത്. ഇതിൽ 131 കേസുകളിലും ഹൃദയാഘാതമായിരുന്നു വില്ലൻ. ദുബായിലും വടക്കൻ എമിറേറ്റുകളിലും ഇതേകാലയളവിൽ മരിച്ച 698 പേരിൽ 397 പേർക്കും ഹൃദയാഘാതമായിരുന്നു. കഴിഞ്ഞവർഷം യുഎഇയിൽ 1,426 ഇന്ത്യക്കാർ മരിച്ചതായാണ് കണക്ക്. ഇതിൽ ഹൃദ്രോഗമരണങ്ങൾ 838. രോഗങ്ങളെ അവഗണിക്കുന്നതും യഥാസമയം ചികിത്സ തേടാത്തതും മരണസംഖ്യ കൂട്ടുന്ന ഘടകങ്ങളാണെന്ന് ഡോക്ടർമാർ ഓർമിപ്പിക്കുന്നു.</p>
      <figure>
        <img src="https://img-mm.manoramaonline.com/content/dam/mm/mo/health/health-news/images/2019/5/22/heart-attack.jpg"/>
      </figure>
      <p>
        <b>മുൻകരുതൽ</b>
      </p>
      <p>∙ കൊളസ്ട്രോൾ, രക്തസമ്മർദം, പ്രമേഹം എന്നിവയുള്ളവർ പുകവലിയും മദ്യപാനവും ഉപേക്ഷിക്കണം. കൃത്യനിഷ്ഠയോടെ ആവശ്യമായ അളവിൽ ഭക്ഷണം കഴിക്കുകയും ദിവസവും വ്യായാമം ചെയ്യുകയും വേണം.</p>
      <p>∙ കൊഴുപ്പ് കൂടുതൽ അടങ്ങിയ ഭക്ഷണവും വറുത്ത ഭക്ഷണങ്ങളും ഒഴിവാക്കണം. റെഡ് മീറ്റ് അധികം കഴിക്കാതെ ധാരാളം പഴങ്ങളും പച്ചക്കറികളും ഭക്ഷണത്തിൽ ഉൾപ്പെടുത്തണം.</p>
      <p>∙ ശരീരഭാരം നിയന്ത്രിക്കുക. ഇത് അടുത്ത ഹാർട്ട് അറ്റാക്ക് സാധ്യത കുറയ്ക്കും.‌</p>
      <p>∙ മനസ്സിനും ശരീരത്തിനും സന്തോഷവും ഉന്മേഷവും നൽകുന്ന പ്രവൃത്തികളിൽ ഏർപ്പെടുക.‌</p>
      <p>
        <b>ജാഗ്രത</b>
      </p>
      <p>∙ നെഞ്ചിൽ ഭാരം കയറ്റിവച്ച പോലെ തോന്നുക, വേദന എന്നിവ അവഗണിക്കരുത്. കൈകൾ, പുറം, കഴുത്ത്, താടിയെല്ല്, വയർ എന്നിവിടങ്ങളിൽ വേദനയോ തുടിപ്പോ അനുഭവപ്പെടാം.</p>
      <p>∙ അസ്വസ്ഥത, ശ്വാസം എടുക്കാനുള്ള ബുദ്ധിമുട്ട്, ഛർദ്ദി, ഏമ്പക്കം, നെഞ്ചെരിച്ചിൽ എന്നിവയും ലക്ഷണങ്ങളാണ്.</p>
      <p>∙ വിയർക്കുക, വേഗത്തിലുള്ളതോ ക്രമം തെറ്റിയതോ ആയ ഹൃദയ സ്പന്ദനം, തല കറക്കം അല്ലെങ്കിൽ  മന്ദത എന്നിവ അനുഭവപ്പെട്ടാലും ജാഗ്രത വേണം.</p>
      <p>
        <b>വേണം വ്യായാമം</b>
      </p>
      <p>അമിത ഉത്കണ്ഠ, വ്യായാമക്കുറവ്, ഭക്ഷണശീലം തുടങ്ങിയവയാണ് പ്രവാസികളിൽ ഹൃദ്രോഗ നിരക്ക് കൂടാൻ കാരണം. കൊളസ്ട്രോൾ, പ്രമേഹം, രക്തസമ്മർദം എന്നിവ വില്ലന്മാരാണ്. പശ്ചിമേഷ്യയിൽ നിന്നുള്ളവരിൽ പൊതുവേ കാണുന്ന പ്രശ്നങ്ങളാണിവ. ചികിത്സയിലൂടെയും വ്യായാമത്തിലൂടെയും ഇതു മാറ്റിയെടുത്തില്ലെങ്കിൽ ഹൃദ്യോഗ സാധ്യത കൂടുതലാണ്. പകൽ കൃത്യമായി ഭക്ഷണം കഴിക്കാതെ രാത്രി വാരിവലിച്ച് എന്തെങ്കിലും കഴിക്കുന്നതും ആരോഗ്യകരമല്ല. ദിവസവും 30 മുതൽ 45 മിനിറ്റ് വരെ നിർബന്ധമായും വ്യായാമം ചെയ്യണം. ഉപ്പും മധുരവും എണ്ണയും പരമാവധി കുറയ്ക്കുകയും വേണം.</p>
      <p><b>English Summary: </b>NRI heart attack death rate increases</p>
    </article>
  </body>
</html>