<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/15/bastiaan-sietsema-zeggen-dat-fvd-en-pvv-ongeveer-dezelfde-partijen-zijn-is-lui-denken/"/>
    <meta property="og:site_name" content="ThePostOnline"/>
    <meta property="article:published_time" content="2019-11-15T14:39:00+00:00"/>
    <meta property="og:title" content="Bastiaan Sietsema – Zeggen dat FvD en PVV ongeveer dezelfde partijen zijn is lui denken"/>
    <meta property="og:description" content="Aan de PVV weet je namelijk wél precies wat je hebt"/>
  </head>
  <body>
    <article>
      <h1>Bastiaan Sietsema – Zeggen dat FvD en PVV ongeveer dezelfde partijen zijn is lui denken</h1>
      <h2>Aan de PVV weet je namelijk wél precies wat je hebt</h2>
      <address><time datetime="2019-11-15T14:39:00+00:00">15 Nov 2019, 14:39</time> by <a rel="author" href="https://www.tpo.nl/author/bastiaan-sietsema" target="_blank">Bastiaan Sietsema</a></address>
      <p>“Je moet niet bashen, maar een rechts blok vormen! Niet stoken, maar samenwerken. Alleen haalt de PVV nooit 76 zetels.” Op social media reageren de <i>Baudetiers</i> (Jan Dijkgraaf <a href="https://tpo.nl/2019/08/19/briefje-van-jan-aan-de-baudetiers-2/">typeert ze zo</a>) vaak op deze wijze wanneer een PVV’er kritisch is op Forum voor Democratie (FvD). Als wilde hyena’s duiken ze erbovenop. Argumenten doen er niet meer toe. Ze vervallen in droevige clichés en vermoeiende drogredenen. Elk beetje kritiek op Baudet of FvD is ‘bashen, demoniseren, stoken, karaktermoord, je helpt links…’ Dozen vol etiketten worden uit de la getrokken, niets is ze te gek. Maar alle etiketten hebben één ding gemeen: voorkomen dat het over de gegronde kritiek zélf gaat.</p>
      <p>Als een frisbee komt het voortdurend terug. Alsof er op FvD-bijeenkomsten instructiefoldertjes worden uitgedeeld aan de achterban: Hoe om te gaan met kritische geluiden op twitter in drie eenvoudige stappen. Een PVV’er die kritiek heeft op FvD: is dat gerechtvaardigd?</p>
      <figure>
        <iframe data-src="https://twitter.com/leondejong/status/1192481474882285568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Met bovenstaande tweet viel PVV-kamerlid Léon de Jong FvD afgelopen week hard aan. Dit omdat FvD met de coalitie meestemde om regelingen voor jonggehandicapten (de Wajong-wet) <a href="https://www.volkskrant.nl/nieuws-achtergrond/kabinet-neemt-de-sluiproute-over-rechts-regels-voor-jonggehandicapten-aangepast~b7e2dbd7/?">in aangepaste vorm te harmoniseren</a>. “Een asociale maatregel” volgens De Jong, want hierdoor is er een reële kans dat groepen, die toch al kwetsbaar zijn, er op achteruit gaan. Baudet helpt door zijn steun de coalitie (+ SGP en Van Haga) dus aan een meerderheid in de Eerste Kamer, waar de wet formeel nog moet goedgekeurd. Het partijkartel kan rekenen op de warme support van de lavendelkoning. Het kan verkeren.</p>
      <p>De ‘samenwerking-en-niet-bashen’-obsessie van FvD-kiezers (en ook sommige PVV’ers) komt voort uit het feit dat men in de veronderstelling is dat FvD en PVV ongeveer dezelfde partijen zijn, met dezelfde intenties. Dat is lui denken en gebaseerd op headlines. Het loont volgens hen dus niet om elkaar in het openbaar van kritiek te voorzien; de coalitie én linkse partijen zijn de vijand immers. Ontkennen dat er bepaalde overeenkomsten zijn tussen PVV en FvD zou gek zijn, maar waarom zou je niet mogen wijzen op verschillen? Of op opmerkelijk stemgedrag van FvD?</p>
      <h4>‘Draaien beheerst FvD niet alleen als het om de Nexit gaat’</h4>
      <p>Al eerder <a href="https://tpo.nl/2019/04/06/bastiaan-sietsema-de-eu-standpunten-van-thierry-baudet-en-fvd-zijn-ongeloofwaardig-geworden/">schreef ik op <i>TPO</i> over het ongeloofwaardige Nexit-standpunt van FvD</a>. Partijleider Baudet was altijd voorstander van Nexit en acht hervorming van de EU onmogelijk. FvD neemt <a href="https://www.europa-nu.nl/id/vi6qijfcl3ys/europese_conservatieven_en_hervormers">nu plaats in een hervormingscoalitie (ECR) in het Europees Parlement</a>. Bovendien stemde Forum tegen een Nexit-motie van de PVV en zet het in op een bindend referendum hierover. Waarbij ‘vergeten’ wordt te melden dat invoering hiervan een grondwetswijziging behelst, waar twee kabinetsperioden overheen gaan en 2/3 meerderheid van beide Kamers een vereiste is. Maar ach, <a href="https://www.rijksoverheid.nl/onderwerpen/grondwet-en-statuut/herziening-grondwet">dat zijn details</a>. Een minieme kans van slagen dus. Dit allemaal nog los van het feit dat het bijzonder vreemd is om tegen exact dezelfde motie te stemmen <a href="https://tpo.nl/2019/04/02/forum-voor-democratie-draait-definitief-steunt-nexit-voorstel-pvv-niet/">waar je enkele maanden eerder nog voorstander van was</a>.</p>
      <p>Draaien beheerst FvD niet alleen als het om de Nexit gaat. Zo moest de AOW-leeftijd ook op 66 jaar blijven conform het partijstandpunt. Totdat het afgelopen zomer tot stemmen komt in de Senaat, met als inzet het verhogen van de AOW-leeftijd naar 67 jaar. Het FvD-vlaggenschip in de Eerste Kamer gaat tot ieders verbazing overstag <a href="https://www.volkskrant.nl/nieuws-achtergrond/in-recordtijd-past-het-parlement-de-aow-aan-en-toch-nog-met-steun-van-forum-voor-democratie~bc3379b7/">en steunt de verhoging alsnog</a>. Dit terwijl de partij twee weken ervoor in de Tweede Kamer nog tegenstemde, samen met de PVV.</p>
      <h4>‘De islam? Baudet heeft er niet eens zoveel moeite mee’</h4>
      <p>Maar dit is niet het enige. Zo stemt FvD ook tegen PVV-moties om de grenzen te sluiten voor asielzoekers en het de-islamiseren van ons land. De islam? Baudet heeft er niet eens zoveel moeite mee. Sterker nog: ‘er zijn aanknopingspunten voor een veel plezieriger interpretatie van dat geloof’, <a href="https://wnl.tv/2018/05/05/wilders-kritiek-baudet-islam/">aldus de partijleider in al zijn naïviteit</a>. FvD doet aan simpele symptoombestrijding wat islam betreft. De oorzaken laat het ongemoeid. Als we kijken naar Turkije zien we een glashelder PVV-standpunt: uit de NAVO, nooit lid van de EU <a href="https://tpo.nl/2019/10/10/video-geert-wilders-pvv-turkse-president-erdogan-is-een-terrorist/">en alle banden met dit land verbreken</a>. Als de Turkse president Erdogan in 2017 na een diplomatieke rel Nederlanders als ‘facsisten en nazi-overblijfselen’ bestempelt, komt er een DENK-motie in stemming om de banden met dat land juist aan te halen. De Kamer stemt massaal tegen…behalve FvD. Baudets <a href="https://www.elsevierweekblad.nl/nederland/achtergrond/2017/04/denk-wil-banden-met-erdogan-aanhalen-en-alleen-baudet-is-voor-495243/">reactie op Erdogans uitspraken</a>: ‘Daar lachen we om.’ Ook stemt FvD tegen het PVV-voorstel om Turkse weekendscholen, waar de islamitische- en Turkse cultuur gepromoot wordt, in Nederland te sluiten en te verbieden.</p>
      <p>Maar goed, beide partijen zijn in elk geval anti-Rutte-3 toch? We trekken samen ten strijde! Hup Rechts Blok! Nou, ook dat valt te betwisten. Waar de PVV dit afbraak-kabinet zo snel mogelijk op wereldreis wil sturen, geeft Baudet in oktober aan bereid zijn te praten met de coalitiepartijen <a href="https://youtu.be/eJs1iahv4Vk">om mogelijke steun te verlenen in de Eerste Kamer</a>, waar de coalitiemeerderheid ontbreekt. Met andere woorden: als FvD wat kruimels terugkrijgt, mag het kabinet doorgaan waar het mee bezig is en mag het partijkartel lekker blijven zitten waar het zit. “Het enthousiasme is er”, deelt Baudet nog glimlachend mee. Is dat waarom kiezers FvD hun stem toevertrouwen?</p>
      <h4>‘Niet alleen qua partijstandpunten of stemgedrag, maar ook praktisch is ‘samenwerking’ niet aan de orde’</h4>
      <p>Ook op sociaal beleid schurkt Forum veel meer tegen de liberale VVD aan dan tegen de PVV. Zo wil FvD het eigen risico in de zorg (‘boete op ziek zijn’) slechts verlagen maar niet, zoals de PVV, afschaffen. FvD stemde vóór een bezuiniging op de huurtoeslag én tégen een PVV-voorstel om de huren in de corporatiesector <a href="https://forumvoordemocratie.nl/stemming/35000-VII-40">met 15 procent te verlagen</a>. Een SP-voorstel om naar een alternatief te kijken voor geplande bezuinigingen op arbeidsongeschikten verwerpt FvD samen met de coalitiepartijen. Interne begeleiding van mensen met een arbeidsbeperking, FvD stemt als enige partij tegen. Ook een 50Plus-motie waarin opgeroepen wordt om mensen in de bijstand intensief persoonlijke begeleiding en scholing te bieden, ziet FvD niet zitten. Een voorstel van PvdA-leider Lodewijk Asscher om de bezuinigingen van 250 miljoen op arbeidsongeschikten terug te draaien verwerpt FvD, samen met de coalitie en SGP. Het is slechts een kleine greep voorbeelden, maar maakt veel duidelijk. Forum is er niet voor Nederlanders die minder te besteden hebben en/of hulpbehoevend zijn, in tegenstelling tot de PVV. Bij debatten over zorg zoeken collega-parlementariërs overigens nog steeds naar de eerste FvD’er die er aan deelneemt.</p>
      <h4>‘Aan de PVV weet je precies wat je hebt’</h4>
      <p>Niet alleen qua partijstandpunten of stemgedrag, maar ook praktisch is ‘samenwerking’ niet aan de orde. Eventuele coalitievorming is van latere zorg en bovendien ligt dit niet in handen van de achterban. Als de PVV een voorstel doet waar FvD het mee eens is, kunnen ze instemmen en vice versa. In de praktijk gebeurt dit, zoals aangetoond, lang niet altijd. Politieke partijen hebben een eigen profilering en eigen standpunten. FvD en PVV zijn niet dezelfde partijen en hoeven niet samen te werken of elkaar te sparen. Uiteindelijk is politiek ook een spel om kiezers voor je te winnen. De samenwerking-schreeuwers op social media zouden zich dat eens moeten realiseren. Er is immers al veel te veel consensuspolitiek. Want wie ziet nog het verschil tussen VVD en CDA als het om EU-beleid gaat? Of tussen Groen Links en D66 aangaande het krankzinnige klimaatbeleid? De PVV valt hier vrijwel altijd buiten. Aan de PVV weet je precies wat je hebt. Je kunt er voor of tegen zijn, maar zoals PVV-leider Wilders ooit helder verwoordde: “Ik heb liever dat mensen het met me oneens zijn, dan dat mensen mij niet begrijpen.”</p>
      <p>Het is echt waar: alleen met jouw hulp kan TPO.nl de komende jaren blijven bestaan. Neem daarom nu <a href="https://tpo.nl/soon/">een abonnement op TPO+</a> al vanaf 4 euro per maand. Daarmee zorg je ervoor dat TPO.nl voor altijd online blijft.</p>
      <p>En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.</p>
      <p>Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.</p>
      <p>Neem nu direct <a href="https://tpo.nl/soon/">een jaarabonnement op TPO+</a> en treed ook toe tot de TPO-elite.</p>
      <p>
        <b>TPO.nl, where the elite meet to read.</b>
      </p>
      <figure>
        <img src="https://tpo.nl/images/payments.png"/>
      </figure>
      <p>
        <a href="https://tpo.nl/plans/tpoplus">Steun TPO</a>
      </p>
      <figure>
        <img src="https://tpo.nl/images/payments.png"/>
      </figure>
      <p> </p>
    </article>
  </body>
</html>