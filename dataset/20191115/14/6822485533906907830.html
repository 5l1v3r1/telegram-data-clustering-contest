<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824061.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T14:23:00+00:00"/>
    <meta property="og:title" content="مهران مدیری چرا راضی به بازگشت «دورهمی» شد؟"/>
    <meta property="og:description" content="  سید مصطفی احمدی تهیه‌کننده برنامه تلویزیونی «دورهمی» درباره تولید و پخش سری جدید این مجموعه با وجود اعلام قطعی منتفی شدن دنباله آن، به خبرنگار مهر گفت: با توجه به استقبال کم‌نظیر بینندگان عزیز از چند سری قبل برنامه «دورهمی»، همچنین پیشنهاد سازمان صداوسیما و تأکید مهران مدیری مبنی‌بر آنکه برنامه‌ای تولید شود که همه مردم در سراسر کشور بدون پرداخت هزینه امکان دسترسی به آن را داشته باشند و باعث بهتر شدن حال مردم شود، تصمیم گروه بر آن شد که تولید «دورهمی» برای پخش از تلویزیون را مجدداً آغاز کنیم."/>
  </head>
  <body>
    <article>
      <h1>مهران مدیری چرا راضی به بازگشت «دورهمی» شد؟</h1>
      <address>
        <time datetime="2019-11-15T14:23:00+00:00">15 Nov 2019, 14:23</time>
      </address>
      <p>تهیه‌کننده مجموعه «دورهمی» درباره دلایل مهران مدیری، مجری این برنامه برای بازگشت این مجموعه به تلویزیون و زمان‌بندی آغاز ضبط و پخش سری جدید این مجموعه توضیحاتی ارائه کرد.</p>
      <p>  سید مصطفی احمدی تهیه‌کننده برنامه تلویزیونی «دورهمی» درباره تولید و پخش سری جدید این مجموعه با وجود اعلام قطعی منتفی شدن دنباله آن، به خبرنگار مهر گفت: با توجه به استقبال کم‌نظیر بینندگان عزیز از چند سری قبل برنامه «دورهمی»، همچنین پیشنهاد سازمان صداوسیما و تأکید مهران مدیری مبنی‌بر آنکه برنامه‌ای تولید شود که همه مردم در سراسر کشور بدون پرداخت هزینه امکان دسترسی به آن را داشته باشند و باعث بهتر شدن حال مردم شود، تصمیم گروه بر آن شد که تولید «دورهمی» برای پخش از تلویزیون را مجدداً آغاز کنیم.</p>
      <p>احمدی درباره اینکه چه تغییراتی قرار است در این برنامه انجام شود، اظهار کرد: «دورهمی» در حال حاضر با همان سبک و ساختار قدیمی به آنتن بازمی‌گردد و با تشکیلِ اتاق فکر  مشغولِ ایده‌پردازی برای اضافه کردن بخش‌های جذاب و گوناگون به برنامه هستیم که به تدریج در طول کار انجام خواهد شد.</p>
      <p>وی همچنین در پاسخ به شروع ضبط این مجموعه عنوان کرد: به زودی ضبط و تصویربرداری مجموعه را آغاز می‌کنیم و «دورهمی» طی یک یا دو هفته آینده روی آنتن شبکه نسیم می‌رود.</p>
      <p>تهیه‌کننده «دورهمی» در پایان در پاسخ به اینکه این مجموعه چه رویکرد جدیدی برای رضایت مخاطبان دارد هم عنوان کرد: طی بیش از سی سال فعالیت هنری ِ مهران مدیری، همواره شاهد نوآوری و ارائه سبک‌های گوناگون از ایشان در کارهای مختلف بوده‌ایم که مورد توجه مردم هم قرار گرفته و در سری جدید برنامه «دورهمی» هم این اتفاق تکرار خواهد شد.</p>
    </article>
  </body>
</html>