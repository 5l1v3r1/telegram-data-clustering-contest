<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640130/%D8%B3%D8%A7%D9%85%D8%A7%D9%86%D9%87-%D8%AD%D9%82%DB%8C%D9%82%D8%AA%E2%80%8C%DB%8C%D8%A7%D8%A8-%D8%A8%D8%A7%D8%B2-%D9%87%D9%85-%D8%AF%D8%B3%D8%AA-%D8%AA%D8%B1%D8%A7%D9%85%D9%BE-%D8%B1%D8%A7-%D8%B1%D9%88-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T14:09:00+00:00"/>
    <meta property="og:title" content="سامانه حقیقت‌یاب باز هم دست ترامپ را رو کرد"/>
    <meta property="og:description" content="سامانه حقيقت‌ياب سى‌ان‌ان نشان داد رئيس‌جمهور آمريكا هفته پيش ۶۷ ادعاى دروغین بر زبان آورد."/>
  </head>
  <body>
    <article>
      <h1>
        <a href="https://www.bultannews.com/fa/news/640130/%D8%B3%D8%A7%D9%85%D8%A7%D9%86%D9%87-%D8%AD%D9%82%DB%8C%D9%82%D8%AA%E2%80%8C%DB%8C%D8%A7%D8%A8-%D8%A8%D8%A7%D8%B2-%D9%87%D9%85-%D8%AF%D8%B3%D8%AA-%D8%AA%D8%B1%D8%A7%D9%85%D9%BE-%D8%B1%D8%A7-%D8%B1%D9%88-%DA%A9%D8%B1%D8%AF">سامانه حقیقت‌یاب باز هم دست ترامپ را رو کرد</a>
      </h1>
      <h2>سامانه حقيقت‌ياب سى‌ان‌ان نشان داد رئيس‌جمهور آمريكا هفته پيش ۶۷ ادعاى دروغین بر زبان آورد.</h2>
      <address><time datetime="2019-11-15T14:09:00+00:00">15 Nov 2019, 14:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وبگاه شبکه خبری سی‌ان‌ان با راه‌اندازی یک سامانه حقیقت‌یاب به بررسی دروغ‌های دونالد ترامپ، رئیس جمهور آمریکا در هر هفته می‌پردازد. این شبکه در بررسی نتایج هفته پیش اعلام کرد که ترامپ ۶۷ ادعای دروغین بر زبان آورد که ۲۷ مورد از این دروغ‌های او مربوط به روند استیضاحش از سوی دموکراتها بوده است.</p>
      <p>این ششمین هفته متوالی است که تعداد دروغ‌هایی که دونالد ترامپ درباره مسئله استیضاح یا اوکراین بر زبان می‌آورد، بیش از هر موضوع دیگری است. رئیس جمهور آمریکا هفته پیش ۷ بار اعلام کرد که شخص افشاگر اوکراین ناپدید شده است. در صورتی که هیچ سندی در این خصوص وجود ندارد.</p>
      <p>وی ۴ بار اعلام کرد که شکایت شخص افشاگر علیه او حقیقت ندارد که این مسئله هم دروغ است. ترامپ همچنین ۴ بار اعلام کرد که روزنامه واشنگتن پست از منابع ساختگی برای یکی از مطالبی که علیه او منتشر کرد، استفاده کرده بود. این مسئله هم صحت ندارد.</p>
      <p>به نوشته سی ان ان، دونالد ترامپ در ۱۸ هفته گذشته، ۱۲۰۲ ادعای دروغین بر زبان آورده که این یعنی او در هر روز ۱۰ بار دروغ گفته است. رئیس جمهور آمریکا هفته پیش در حساب توییتر خود اعلام کرد که محبوبیت او ۹۵ درصد است. این در حالی است که این ادعای او هیچگاه صحت نداشته است. هفته پیش محبوبیت دونالد ترامپ در میان جمهوری خواهان در نظرسنجی گالوپ ۸۹ درصد بود که این بالاترین درصد محبوبیت اوست.</p>
      <p>رئیس جمهور آمریکا درباره مسئله استیضاحش اعلام کرد: من نگران هیچ چیز نیستم، همه چیز درست پیش می‌رود. من هرگز درباره این افرادی که برای شهادت آمده بودند نشنیده ام. نمی‌دانم که هستند. به نظر می‌رسد که هیچ کس اطلاعات دست اول ندارد.</p>
      <p>در حالی که این ادعا مبنی بر این که هیچ کدام از افراد‌ی که در روند استیضاح او شهادت دادند اطلاعات دست اولی در اختیار ندارند، صحت ندارد. بسیاری از آن‌ها اطلاعات بسیاری خوبی در اختیار داشتند و آن را ارائه کردند.</p>
      <p>ترامپ در سخنرانی هفته پیش خود به مسئله اقتصاد آمریکا اشاره کرد و گفت: ما هرگز در طول تاریخ چنین اقتصادی نداشته ایم و اگر مخالفان ما بودند الان اقتصاد به جای اینکه ۶۰ یا ۷۰ درصد افزایش داشته باشد، زیر ۶۰ یا ۷۰ درصد بود.</p>
      <p>این در حالی است که نمی‌توان تصور کرد که اقتصاد آمریکا با ریاست جمهوری هیلاری کلینتون چگونه می‌شد؛ اما اقتصاد با ریاست جمهوری ترامپ ۶۰ یا ۷۰ درصد رشد نداشته بلکه فقط کمتر از ۳ درصد در سال ۲۰۱۷ و ۲۰۱۸ افزایش یافته است.</p>
      <p>این‌ها فقط تعدادی از ادعا‌های دروغین ترامپ در هفته پیش بود. سامانه حقیقت‌یاب شبکه سی ان ان هر هفته ادعا‌های دروغین ترامپ را بررسی می‌کند. دونالد ترامپ هفته پیش هم ۵۰ ادعای دروغین مطرح کرده بود که ۱۳ مورد از این دروغ‌ها مربوط به آغاز روند استیضاح او از سوی دموکرات‌ها بود.</p>
    </article>
  </body>
</html>