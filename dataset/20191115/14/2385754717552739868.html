<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597510/o-kostas-mavridis-eisigitis-tis-ekthesis-tou-ek-gia-tin-ekt"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T14:03:00+00:00"/>
    <meta property="og:title" content="Ο Κώστας Μαυρίδης εισηγητής της Έκθεσης του ΕΚ για την ΕΚΤ"/>
    <meta property="og:description" content="Για πρώτη φορά ένας Κύπριος ευρωβουλευτής, ο Κώστας Μαυρίδης, ορίζεται εισηγητής της Έκθεσης για την Ευρωπαϊκή Κεντρική Τράπεζα. Πρόκειται για Έκθεση που..."/>
  </head>
  <body>
    <article>
      <h1>Ο Κώστας Μαυρίδης εισηγητής της Έκθεσης του ΕΚ για την ΕΚΤ</h1>
      <address><time datetime="2019-11-15T14:03:00+00:00">15 Nov 2019, 14:03</time> by <a rel="author">SigmaLive</a></address>
      <p><b>Για πρώτη φορά ένας Κύπριος ευρωβουλευτής, ο Κώστας Μαυρίδης, ορίζεται εισηγητής της Έκθεσης για την Ευρωπαϊκή Κεντρική Τράπεζα. Πρόκειται για Έκθεση που αποτελεί το κύριο εργαλείο του Ευρωπαϊκού Κοινοβουλίου για αξιολόγηση και παράθεση εισηγήσεων για τις πολιτικές που εφαρμόζει η ΕΚΤ, η οποία είναι μεν ανεξάρτητο θεσμικό όργανο, αλλά λογοδοτεί πρωτίστως στο ΕΚ, το μοναδικό όργανο της ΕΕ  όπου τα μέλη του εκλέγονται άμεσα από τους πολίτες.<br/></b> <br/>Σε συνέντευξη στο ΚΥΠΕ ο κ. Μαυρίδης τόνισε ότι από πολιτικής άποψης, η Έκθεση αποτελεί ένα συμβιβαστικό κείμενο των διαφορετικών απόψεων εντός του Ευρωκοινοβουλίου, που θα τεθεί ενώπιον του Σώματος για συζήτηση και ψήφιση.  Εξήγησε ότι αφού ολοκληρωθούν οι απαραίτητες διαπραγματεύσεις ανάμεσα στις πολιτικές ομάδες, θα ετοιμαστεί ένα συμβιβαστικό κείμενο το οποίο αρχικώς ψηφίζεται στην Επιτροπή Οικονομικών, και μετά παραπέμπεται στην ολομέλεια για τελική έγκριση, πράγμα, που σύμφωνα με τις εκτιμήσεις του, θα ολοκληρωθεί σε μερικούς μήνες.<br/> <br/>«Η φετινή Έκθεση έρχεται σε μια σημαντική συγκυρία. Είναι η πρώτη Έκθεση στη νέα θητεία και η πρώτη επί θητείας της νέας Προέδρου της ΕΚΤ Κριστίν Λαγκάρντ. Ανεπίσημα, θα διαμορφώσει την βάση επί της οποίας θα ακολουθήσουν άλλες εκθέσεις στην υπόλοιπη θητεία», ανέφερε.<br/> <br/>Απαντώντας σε ερώτηση ο Ευρωβουλευτής του ΔΗΚΟ εκτίμησε ότι σημαντικό ρόλο στο να οριστεί εισηγητής, και για πρώτη φορά ο εισηγητής είναι Κύπριος, διαδραμάτισε ο τρόπος που πολιτεύτηκε στην προηγούμενη θητεία, «πράγμα που αποδεικνύει ότι παρόλο που είμαστε μικρό κράτος-μέλος, μπορούμε να διαδραματίσουμε σημαντικό ρόλο».<br/> <br/>«Ο εισηγητής έχει το προνόμιο να καθορίσει το προτεινόμενο κείμενο, αλλά θα πρέπει να αναζητήσει τις κατάλληλες ισορροπίες ώστε το κείμενο να περιέχει εποικοδομητική κριτική, χωρίς να λαϊκίζει και επιπλέον να εξασφαλίσει την απαραίτητη πλειοψηφία για έγκριση, χωρίς να παραβιάζονται θέματα αρχών. Στο παρελθόν, ήμουνα εισηγητής σε έκθεση στην οποία ενσωματώθηκαν τροπολογίες άλλων Πολιτικών Ομάδων που θεώρησα απαράδεκτες και επέλεξα να αποσυρθώ», εξήγησε.<br/> <br/>Σύμφωνα με τον κ. Μαυρίδη, η Έκθεση επικεντρώνεται σε τέσσερις άξονες: 1. στη νομισματική πολιτική της ΕΚΤ για το 2018 και στην επίδραση της στις οικονομίες της ευρωζώνης, 2. σε άλλες πτυχές που άπτονται των πολιτικών της ΕΚΤ, 3. στα βήματα για το μέλλον και 4. στη Λογοδοσία. <br/> <br/>Σε αυτούς τους τέσσερις άξονες, δήλωσε στο ΚΥΠΕ ο κ. Μαυρίδης, υπάρχουν διάφορα θέματα που αφορούν την Κύπρο όπως η ανάγκη για πανευρωπαϊκή εγγύηση των καταθέσεων, τα πολύ χαμηλά ή αρνητικά επιτόκια στις καταθέσεις, ο δανεισμός προς τις μικρές επιχειρήσεις, οι πρακτικές των τραπεζών κ.ά.<br/> <br/>Ο ίδιος πρόσφατα μάλιστα διοργάνωσε συνάντηση με εκπροσώπους διαφόρων εμπλεκομένων φορέων (επιχειρήσεων, τραπεζών, κατανωλωτών κ.ά.) για να του παραθέσουν τις απόψεις τους για ζητήματα που αφορούν την έκθεση. <br/> <br/>Πέραν των πιο πάνω, θίγονται ζητήματα όπως το πρόγραμμα αγοράς περιουσιακών στοιχείων (APP), το φαινόμενο της αυξημένης απασχόλησης με χαμηλό όμως επίπεδο  μισθών, το Brexit, η Ένωση Κεφαλαιαγορών, η ανάπτυξη των κρυπτονομισμάτων, η κυβερνοασφάλεια, η Συμφωνία του Παρισιού για το περιβάλλον κ.ά.<br/> <br/>«Είναι δύσκολο να συνοψιστεί ολόκληρη η Έκθεση σε λίγες γραμμές, λόγω και του τεχνοκρατικού της περιεχομένου αλλά θα αναφερθώ σε ένα τέτοιο σημείο που αφορά τα πορίσματα της ομάδας εμπειρογνωμόνων του ΕΣΚΤ (European System of Central Banks) τα οποία διαπιστώνουν αποσύνδεση της αύξησης των μισθών από την αύξηση/ανάκαμψη της αγοράς εργασίας», δήλωσε ο κ. Μαυρίδης.<br/> <br/>Ερωτηθείς ειδικότερα για το θέμα της ολοκλήρωσης της Τραπεζικής Ένωσης, με εφαρμογή της ευρωπαϊκής εγγύησης των καταθέσεων, ζήτημα για το οποίο έχει ενεργό ρόλο και θεωρεί καθοριστικό για το μέλλον της ευρωζώνης και γενικότερα της ΕΕ, ο κ. Μαυρίδης εξέφρασε την άποψη ότι είναι θέμα δίκαιου ανταγωνισμού αλλά και θέμα εμπιστοσύνης προς την ΕΕ, αφού η συμφωνημένη αρχιτεκτονική της Τραπεζικής Ένωσης προνοούσε έγκαιρη ολοκλήρωση της με πανευρωπαϊκή εγγύηση των καταθέσεων.<br/> <br/>«Αναγνωρίζω εύλογες τεχνικές ανησυχίες που πρέπει να αντιμετωπιστούν, αλλά αυτό δεν δικαιολογεί την Γερμανία που παρεμπόδιζε την πρόοδο για πολιτικούς λόγους. Τα κράτη του ευρωπαϊκού νότου που πλήγηκαν ιδιαίτερα από την τραπεζική κρίση, αποδέχτηκαν τους δύο πρώτους πυλώνες της Τραπεζικής Ένωσης απορροφώντας τεράστιο οικονομικό και κοινωνικό κόστος, προσδοκώντας στην έγκαιρη εφαρμογή της ευρωπαϊκής εγγύησης των καταθέσεων», ανέφερε.<br/> <br/>Ο Κύπριος Ευρωβουλευτής σημειώνει πως η καθυστέρηση στην εφαρμογή δημιουργεί μια σοβαρή διάκριση εις βάρος των κρατών μελών κυρίως του νότου, με οικονομικές και νομικές προεκτάσεις, που αντίκεινται στις αρχές λειτουργίας της ΕΕ. Έφερε ως παράδειγμα, μια ιδιωτική τράπεζα του ευρωπαϊκού νότου που ανταγωνίζεται σήμερα μια γερμανική τράπεζα, με βάση κοινούς κανόνες στο πλαίσιο της -ημιτελούς-Τραπεζικής Ένωσης, με τις καταθέσεις εγγυημένες από κράτη με δυσανάλογη οικονομική και πολιτική δύναμη.<br/> <br/>«Αυτό οδηγεί στην φυγή κεφαλαίων από τις τράπεζες του ευρωπαϊκού νότου με ντόμινο στην πραγματική οικονομία και ευρύτερα την κοινωνία. Επιπλέον, η ΕΕ που οφείλει να παρέχει την ίδια θεμελιακή προστασία στους πολίτες της, υποχρεώνει τα κράτη να παρέχουν τα ίδια εγγύηση-προστασία στις καταθέσεις, μέχρι 100.000 ευρώ, που εκ των πραγμάτων κάποια αδυνατούν και κατόπιν «τιμωρούνται» οι πολίτες για αυτή την αδυναμία των κρατών», ανέφερε.<br/> <br/>Σε άλλη ερώτηση για πρόσφατες δηλώσεις του Προέδρου του Eurogroup, Μάριο Σεντένο για το θέμα, ο κ. Μαυρίδης αναφέρει στο ΚΥΠΕ πως ο θετικός τόνος στις πρόσφατες δηλώσεις προέκυψε επειδή η Γερμανία κατάθεσε μια πρόταση για το θέμα της ευρωπαϊκής εγγύησης των καταθέσεων, επαναρχίζοντας τον διάλογο.<br/> <br/>«Μια πρώτη εκτίμηση είναι ότι η Γερμανία επανέρχεται θέτοντας καινούργιες, αυστηρότερες προϋποθέσεις, που αφορούν τις χώρες του νότου, που ήδη κάποιες δεν το αντιμετώπισαν θετικά, δημιουργώντας έτσι ένα κυρίως ηθικό ζήτημα, για τα όσα έχουν ήδη συμφωνηθεί μέχρι τώρα», αναφέρει.<br/> <br/>Πηγή: ΚΥΠΕ </p>
    </article>
  </body>
</html>