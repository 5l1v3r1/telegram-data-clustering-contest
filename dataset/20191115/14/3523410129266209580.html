<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640126/%D8%AD%D9%82%D8%A7%DB%8C%D9%82%DB%8C-%D8%AC%D8%A7%D9%84%D8%A8-%D8%A7%D8%B2-%D8%A7%D9%82%D8%AA%D8%B5%D8%A7%D8%AF-%DA%86%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T14:02:00+00:00"/>
    <meta property="og:title" content="حقایقی جالب از اقتصاد چین"/>
    <meta property="og:description" content="چین بزرگترین اقتصاد آسیا است و پیش‌بینی می‌شود این کشور به زودی به بزرگترین اقتصاد جهان شود."/>
  </head>
  <body>
    <article>
      <h1>
        <a href="https://www.bultannews.com/fa/news/640126/%D8%AD%D9%82%D8%A7%DB%8C%D9%82%DB%8C-%D8%AC%D8%A7%D9%84%D8%A8-%D8%A7%D8%B2-%D8%A7%D9%82%D8%AA%D8%B5%D8%A7%D8%AF-%DA%86%DB%8C%D9%86">حقایقی جالب از اقتصاد چین</a>
      </h1>
      <h2>چین بزرگترین اقتصاد آسیا است و پیش‌بینی می‌شود این کشور به زودی به بزرگترین اقتصاد جهان شود.</h2>
      <address><time datetime="2019-11-15T14:02:00+00:00">15 Nov 2019, 14:02</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، از زمان اجرای سیاست " درهای باز" در سال ۱۹۷۸، چین از کشوری کم توسعه یافته به یک کشور با درآمد سرانه متوسط تبدیل شده و انتظار می‌رود که با تداوم روند رشد سریع کنونی، این کشور تا سال ۲۰۵۰ به یک کشور با متوسط درآمد سرانه بالا تبدیل شود.</p>
      <p>در این گزارش با حقایقی جالب از اقتصاد این کشور آشنا می‌شوید:</p>
      <p>رشد اقتصادی</p>
      <p>متوسط رشد اقتصادی چین در بازه زمانی ۱۹۸۹ تا ۲۰۱۹ معادل ۹.۳۹ درصد بوده است که رکورد این رشد مربوط به سه ماهه نخست سال ۱۹۹۳ با رشد خیره کننده ۱۵.۴ درصدی و کمترین رشد نیز مربوط به رشد ۳.۸ درصدی سه ماهه چهارم سال ۱۹۹۰ بوده است. به لطف این رشد سریع، میزان تولید ناخالص داخلی چین از حدود ۷۰۰ میلیارد دلار در سال ۱۹۹۴ به ۱۳.۶ تریلیون دلار در سال ۲۰۱۸ رسیده است!</p>
      <p>بازارهای مالی</p>
      <p>طبق اعلام خبرگزاری بلومبرگ، چین پس از آمریکا دارنده دومین بازار بورس بزرگ در جهان به ارزش تقریبی ۹.۵ تریلیون دلار است. حدود ۳۵۰۰ شرکت بسیار بزرگ در بورس های مختلف این کشور دارای فعالیت هستند.</p>
      <p>بازار بسیار بزرگ داخلی</p>
      <p>چین به عنوان یکی از دو کشور جهان با جمعیت بالای یک میلیارد، یکی از بزرگ ترین بازارهای مصرفی در جهان را دارد که بسیاری از برندهای مطرح جهانی را به خود جذب کرده است. به گفته فایننشیال تایمز، تنها در سال ۲۰۱۷ مصرف‌کنندگان چینی ۴.۷ تریلیون دلار هزینه کردند که بیشتر از هر کشور دیگری در جهان بوده است.</p>
      <p>روند جهانی شدن</p>
      <p>چین از سال ۲۰۱۰ به بعد روابط مالی خود با جهان را بسیار تقویت کرده است. قرار است از سال ۲۰۲۰ بزرگ ترین بانک آمریکا یعنی جی پی مورگان کار عرضه اوراق چینی را آغاز کند. یوان در سال ۲۰۱۶ به عنوان یکی از ارزهای جهانی توسط صندوق بین‌المللی پول به رسمیت شناخته شد و سهام شرکت‌های چینی اکنون در بورس های اروپایی و وال استریت عرضه و معامله می‌شوند.</p>
      <p>تجارت با جهان</p>
      <p>چین یکی از بزرگ ترین صادرکنندگان و واردکنندگان جهان است به گونه ای که که این کشور اکنون شریک نخست تجاری اتحادیه اروپا، استرالیا، امریکا، ژاپن، کره جنوبی و بسیاری از کشورهای دیگر است. چین در سال ۲۰۱۹ حدود دو تریلیون و ۴۹۴ میلیارد دلار صادرات به کشورهای دیگر داشته است. این میزان در ۹ ماه نخست امسال یک تریلیون و ۸۲۶ میلیارد دلار بوده است.</p>
      <p>این کشور هم‌چنین یکی از بزرگ‌ترین واردکنندگان جهانی نیزهست به گونه ای که در سال ۲۰۱۸ این کشور دو تریلیون و ۱۳۵ میلیارد دلار از دیگر کشورها واردات داشته است.</p>
    </article>
  </body>
</html>