<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152322-za-scho-meni-soromno-za-te-scho-ia-jogo-vidpyhnuv--volynianyn-iakyj-vdaryv-5-richnogo-hlopchyka-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T14:50:00+00:00"/>
    <meta property="og:title" content="«За що мені соромно? За те, що я його відпихнув», – волинянин, який вдарив 5-річного хлопчика. ВІДЕО"/>
    <meta property="og:description" content="У Луцькому міськрайонному суді відбулося підготовче засідання відносно волинянина Володимира Шводи, який вдарив 5-річну дитину."/>
  </head>
  <body>
    <article>
      <h1>«За що мені соромно? За те, що я його відпихнув», – волинянин, який вдарив 5-річного хлопчика. ВІДЕО</h1>
      <address>
        <time datetime="2019-11-15T14:50:00+00:00">15 Nov 2019, 14:50</time>
      </address>
      <p>У Луцькому міськрайонному суді відбулося підготовче засідання в Кримінальному провадженні відносно волинянина <b>Володимира Шводи</b>, який вдарив 5-річну дитину.<br/><br/>Про це йдеться у сюжеті <a href="https://vo.suspilne.media/news/47285">Суспільного</a>.<br/><br/>Нагадаємо, наприкінці серпня цього року в селі Боратин біля одного із місцевих магазинів <b><a href="http://www.volynpost.com/news/147624-u-seli-pid-luckom-cholovik-pobyv-dytynu-batky-vymagayut-pokarannia-dlia-kryvdnyka-video">чоловік вдарив п’ятирічного хлопчика</a></b>. Цей факт зафіксували камери спостереження. <br/><br/>О дев'ятій ранку стартувало підготовче судове засідання у Кримінальному провадженні відносно Володимира Шводи. Чоловік вдарив на вулиці дитину. <br/><br/>«Обвинувачений Швода обвинувачується у вчиненні злочину невеликої тяжкості, нижня межа санкції не перевищує 5 років позбавлення волі», - каже суддя <b>Ярослав Артиш</b>. <br/><br/>Це трапилося наприкінці серпня біля одного з магазинів у селі Боратин. На відео із камери спостереження видно, як хлопчик підбігає до холодильника з морозивом. Поблизу розмовляють двоє чоловіків - один з них завдає дитині удар.<br/><br/>Дитину з відео звати <b>Дмитрик</b>. Йому 5 років. Володимиру Шводі, який вдарив малого - за 40. Поки мама хлопчика розмовляла зі знайомою, малий побіг вибирати морозиво, розповідає бабуся хлопчика. <br/><br/>«Сьогодні набив цю дитину. Завтра поб'є іншу, бо йому ніхто нічого не каже», - розповіла бабуся <b>Ніна Васильєва</b>. <br/><br/>Батько хлопчика каже, що не став з’ясовувати взаємини з кривдником сина, хоче домогтися кримінальної відповідальності для нього. <br/><br/>«Він, як я зрозумів, так і не усвідомлює що зробив. Людина не розуміє цього. Він говорив, що нехай буде суд. Йому, за його словами, нічого не буде. Заплатить штраф та й усе. покарання має бути, щоб такого не було більше», - зазначив батько хлопчика. <br/><br/>«За що мені соромно? За те, що я її відпихнув чи за те, що та дитина ходила гроші зшибала. (ред., - П’ятирічний хлопчик із Вас зшибав гроші?) Я пішов звідти, відійшов. Що я дитини підбіг перший чи що? Її не вдарив, я її штовхнув», - розповів обвинувачений Володимир Швода. <br/><br/>Під час підготовчого судового засідання Володимир Швода звернувся до судді, що хотів би уникнути судової тяганини, укласти мирову угоду із сім’єю Васильєвих.<br/><br/>«Для того мають бути якісь домовленості. Сісти по-людськи поговорити. Просто хочу примирення, то так не вийде. (Впровадження за статею 125 ККУ ч. 1 - це так звана справа приватного обвинувачення.) (Вона починається за заявою потерпілого і так само справа може бути закритою за заявою, якщо сторони досягнуть примиреного. Крім того, може бути досягнуто домовленість шляхом укладення відповідної угоди: це вирок, але призначається міра покарання за погодженням сторін», - каже суддя Ярослав Артиш. <br/><br/>Батько малого Євген Васильєв каже, що домовлятися не готовий. За його словами, у сина психологічна травма. <br/><br/>Наступне засідання у цій справі відбудеться за 2 тижні.</p>
      <figure>
        <iframe src="https://www.youtube.com/embed/6vIKyrpOa9o" width="750" height="422" data-service="Youtube" scrolling="no"/>
      </figure>
    </article>
  </body>
</html>