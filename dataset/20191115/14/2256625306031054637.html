<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158472_1065.html"/>
    <meta property="og:site_name" content="Novsport"/>
    <meta property="article:published_time" content="2019-11-15T14:02:00+00:00"/>
    <meta property="og:title" content="Крушарски разкри: Предложих пост на Георги Илиев"/>
    <meta property="og:description" content="&quot;От гафа с Уулвърхемптън съм 30 000 евро назад&quot;"/>
  </head>
  <body>
    <article>
      <h1>Крушарски разкри: Предложих пост на Георги Илиев</h1>
      <address><time datetime="2019-11-15T14:02:00+00:00">15 Nov 2019, 14:02</time> by <a rel="author">Пламен Димитров</a></address>
      <p> Президентът на Локомотив (Пловдив) Христо Крушарски разкри, че е предложил пост в клуба на рекордьора по мачове в родния елит Георги Илиев, информира Спортал. Халфът е категоричен, че слага край на кариерата си през зимата, но въпреки това има вероятност да остане на “Лаута”.</p>
      <p> <br/>“Георги Илиев е твърд в решението си. Човекът реално е преценил нещата - да спреш, докато си на върха, а не когато да падаш надолу. Това е мъжка постъпка. Аз говорих с него предложих му пост - ако иска треньор, ако иска деца, ако иска ръководство. Той каза, че ще помисли. С футбола приключва на 15 декември”, каза Крушарски.<br/> <br/>Босът на “смърфовете” разкри също така, че от неуспешното картотекиране на двамата футболисти на Уулвърхамптън - Силвен Десланд и Джордж Греъм е назад с 30 000 евро. Двамата не успяха да преминат под наем на “Лаута”, заради изпуснати срокове в регистрацията в международната система TMS.<br/> <br/>“С единият футболист от Уулвърхамптън имаме договорка да се върне при нас през зимата. Някои хора, които направиха този казус, мисля, че трябва да се замислят дали това е начинът на работа. Единият човек беше пуснат на обяд, а другият в 21:45 от системата на Локомотив. Трансферният прозорец затваря в 00:00 часа. Дали сме документи и всичко. От цялата тая работа аз олекнах 30 000 евро. Заплати, адвокатски такси и джобът се поизпразни”, каза още собственикът.<br/> <br/>По отношение на добрата серия на отбора и предстоящия мач с Лудогорец президентът на пловдивчани заяви, че е умерен оптимист, но не смята, че отборът има потенциал за титла, най-вече от финансова гледна точка.</p>
    </article>
  </body>
</html>