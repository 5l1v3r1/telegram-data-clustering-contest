<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824060.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T14:16:00+00:00"/>
    <meta property="og:title" content="«علی پروین» در بازار خیریه «محک »"/>
    <meta property="og:description" content=" به گزارش فارس، «علی پروین» در بازار «قلک‌های کوچک و آرزوهای بزرگ» که 23 و 24 آبان ماه در ساختمان طرح توسعه مؤسسه خیریه محک برگزار شد، حضور یافت."/>
  </head>
  <body>
    <article>
      <h1>«علی پروین» در بازار خیریه «محک »</h1>
      <address>
        <time datetime="2019-11-15T14:16:00+00:00">15 Nov 2019, 14:16</time>
      </address>
      <p>«علی پروین» در بازار «قلک‌های کوچک و آرزوهای بزرگ» که در ساختمان طرح توسعه مؤسسه خیریه محک برگزار شد، حضور یافت.</p>
      <p> به گزارش فارس، «علی پروین» در بازار «قلک‌های کوچک و آرزوهای بزرگ» که 23 و 24 آبان ماه در ساختمان طرح توسعه مؤسسه خیریه محک برگزار شد، حضور یافت.</p>
      <p>وی پیش از این نیز با حضور خود در این مؤسسه و در دیدار تیم فوتبال مردان آهنین و پیشکسوتان پرسپولیس که 29 آبان ماه سال 1397 به نفع فرزندان محک برگزار شد، حمایت خود را از کودکان مبتلا به سرطان اعلام کرده بود.</p>
      <p>پروین درباره دیدار از مؤسسه خیریه محک و عمل به مسئولیت اجتماعی خود با حمایت از کودکان مبتلا به سرطان، گفت: قبل از هر چیزی باید به تمامی نیکوکاران و افرادی که دلسوزانه برای سلامتی کودکان مبتلا به سرطان تلاش می‌کنند، خسته نباشید بگویم. امثال محک کم است و ورزشکاران باید به این مؤسسه کمک کنند تا بتواند با قدرت بیشتری به راهش ادامه دهد.»</p>
      <figure>
        <img src="https://media.farsnews.com/Uploaded/Files/Images/1398/08/24/13980824000307_Test_PhotoN.JPG"/>
      </figure>
      <p>وی همچنین درباره دومین بازار قلک‌های کوچک و آرزوهای بزرگ عنوان کرد: امیدوارم بازارهای محک شاهد حضور نیکوکاران از سراسر ایران باشد. من دوست دارم مردم کشورم از محک و فعالیت‌هایش بازدید کنند و ببینند عده‌ای با جان و دل برای سلامتی کودکان مبتلا به سرطان زحمت می‌کشند.»</p>
      <p>مربی پیشکسوتان باشگاه پرسپولیس با اشاره به بازی این تیم و تیم مردان آهنین که در سال گذشته برگزار شد، افزود:بازی قبلی که به نفع کودکان محک برگزار کردیم باعث شد به راه اندازی تیمی متشکل از اعضای پیشکسوتان پرسپولیس و تعدادی از بازیکنان قوی فوتبال با عنوان تیم «محک» فکر کنیم.</p>
      <p>پروین افزود: دوست دارم به زودی این تیم تشکیل شود و به مصاف تیم‌های دیگر برود تا مردم بیایند و به بهانه تماشای فوتبال، به کودکان مبتلا به سرطان کمک کنند. به علاوه من در صفحه شخصی خودم در فضای مجازی مردم را به بازدید از محک تشویق می‌کنم. من همیشه در کنار کودکان مبتلا به سرطان هستم.</p>
      <p>بازارهای خیریه یکی از روش‌‌های کمک به محک است که با هدف تأمین هزینه‌های دارو و درمان کودکان مبتلا به سرطان برگزار می‌شود.</p>
      <p>در این بازار با نام «قلک‌های کوچک و آرزوهای بزرگ» با حمایت نیکوکاران سرزمینمان تلاش شد، در شرایطی که قلک محک برای تأمین هزینه‌های سنگین دارو و نجات جان کودکان مبتلا به سرطان در مسیر سختی قرار گرفته است، قد قلک محک به هزینه‌های دارو برسد.</p>
    </article>
  </body>
</html>