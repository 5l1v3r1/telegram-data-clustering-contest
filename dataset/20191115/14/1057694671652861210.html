<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2038523/proslipsis-930-monimon-giatron-ke-1-300-atomon-sto-esi.html"/>
    <meta property="og:site_name" content="News.gr"/>
    <meta property="article:published_time" content="2019-11-15T14:26:09+00:00"/>
    <meta property="og:title" content="‘Ερχονται προσλήψεις 930 μόνιμων γιατρών και 1.300 ατόμων στο ΕΣΥ"/>
    <meta property="og:description" content="Κικίλιας: Καταρρίπτεται το αφήγημα του ΣΥΡΙΖΑ περί προσλήψεων στην Υγεία"/>
  </head>
  <body>
    <article>
      <h1>‘Ερχονται προσλήψεις 930 μόνιμων γιατρών και 1.300 ατόμων στο ΕΣΥ</h1>
      <address>
        <time datetime="2019-11-15T14:26:09+00:00">15 Nov 2019, 14:26</time>
      </address>
      <h3>Κικίλιας: Καταρρίπτεται το αφήγημα του ΣΥΡΙΖΑ περί προσλήψεων στην Υγεία</h3>
      <p>Τα στοιχεία, που παρέδωσαν στο υπουργείο<a href="https://www.news.gr/tag/igia"><b> Υγείας,</b></a> οι διοικητές των νοσοκομείων -οι οποίοι διορίστηκαν από την προηγούμενοι κυβέρνηση- καταρρίπτουν το επιχείρημα του ΣΥΡΙΖΑ περί προσλήψεων στην Υγεία, ανέφερε ο υπουργός Υγείας, Βασίλης Κικίλιας, και ανακοίνωσε την πρόσληψη μόνιμων ιατρών και προσωπικού άλλων ειδικοτήτων στο ΕΣΥ.</p>
      <p>Απαντώντας σε επίκαιρη ερώτηση του βουλευτή του ΜέΡΑ25, Κλέωνα Γρηγοριάδη, για την υποστελέχωση του ΕΣΥ, ο κ. Κικίλιας ανέφερε ότι είναι «πικρή η αλήθεια» για τις προσλήψεις του ΣΥΡΙΖΑ στον χώρο της Υγείας, αφού, σύμφωνα με τα στοιχεία των διοικητών των νοσοκομείων, δεν τηρήθηκε ούτε το 1 προς 1 σε σχέση με τις συνταξιοδοτήσεις.</p>
      <p>Επίσης, τόνισε ότι δεν σκοπεύει να καλύψει τα κενά με «μπαλώματα», αλλά με ένα ολοκληρωμένο σχέδιο αντιμετώπισης του προβλήματος και ανακοίνωσε ότι προχωρά η διαδικασία για την πρόσληψη στο ΕΣΥ 930 μονίμων ιατρών διαφόρων ειδικοτήτων και ακόμη 1.300 ατόμων προσωπικού λοιπών ειδικοτήτων (κυρίως νοσηλευτών και τραυματιοφορέων).</p>
      <p>Οι προσλήψεις των ιατρών, μάλιστα, όπως εξήγησε, θα γίνει μέσω ειδικής ηλεκτρονικής πλατφόρμας, ώστε να εκλείψουν οι καθυστερήσεις λόγω γραφειοκρατίας.</p>
      <p>«Μέχρι σήμερα, η ολοκλήρωση της διαδικασίας πρόσληψης ενός γιατρού απαιτούσε κατά μέσο όρο 18 μήνες. Με το σύστημα αυτό θα χρειάζονται μόλις τέσσερις με πέντε μήνες», ενημέρωσε ο κ. Κικίλιας.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2031926/kikilias-kamia-afxisi-stis-times-ton-farmakon-to-2020.html"/>
        <a href="https://www.news.gr/politikh/article/2023130/entasi-ke-katangelies-sti-vouli-gia-to-kethea.html"/>
        <a href="https://www.news.gr/politikh/article/2022239/kikilias-gia-kethea-empori-narkotikon-vaftizontan-christes-gia-na-apofilakistoun.html"/>
      </related>
    </article>
  </body>
</html>