<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819219-rosijska-rozvidka-mogla-perehopiti-rozmovu-trampa-z-poslom-sondlendom-cnn.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T14:14:00+00:00"/>
    <meta property="og:title" content="Російська розвідка могла перехопити розмову Трампа з послом Сондлендом – CNN"/>
    <meta property="og:description" content="Розвідка Росії могла перехопити розмову президента США Дональда Трампа з послом США в ЄС Гордоном Сондлендом, у якій Трамп запитував про розслідування проти Байденів в Україні."/>
  </head>
  <body>
    <article>
      <h1>Російська розвідка могла перехопити розмову Трампа з послом Сондлендом – CNN</h1>
      <h2>Розвідка Росії могла перехопити розмову президента США Дональда Трампа з послом США в ЄС Гордоном Сондлендом, у якій Трамп запитував про розслідування проти Байденів в Україні.</h2>
      <address>
        <time datetime="2019-11-15T14:14:00+00:00">15 Nov 2019, 14:14</time>
      </address>
      <p>Про це повідомляє <a href="https://edition.cnn.com/2019/11/14/politics/bill-taylor-gordon-sondland-call-trump-security-concerns/index.html">CNN</a> із посиланням на кількох колишніх американських чиновників.</p>
      <p>"Телефонна розмова президента Дональда Трампа з послом США в ЄС Гордоном Сондлендом, який перебував в Україні влітку, може бути серозним порушенням безпеки, яке викликає занепокоєння в контррозвідці. Адже, існує велика ймовірність того, що іноземні розвідувальні відомства, зокрема, з Росії, могли підслухати цю розмову", - йдеться у повідомленні.</p>
      <p>За словами колишнього офіцера ЦРУ Марка Полімеропулоса, який (до своєї відставки) наглядав за операціями в Європі та Росії, якщо інформація про розмову по мобільному телефону між послом Сондлендом та президентом Трампом є правдивою, то це - серйозне порушення традиційних практик контррозвідки, про які представники національної безпеки неодноразово повідомляють всім працівникам дипкорпусу, зокрема і послам.</p>
      <p>Він додав, що не може пригадати іншого випадку, коли посол у такому "високо контррозвідувальному середовищі, як Київ", мав би таку незахищену розмову з президентом Сполучених Штатів.</p>
      <p>Зазначається, що Білл Тейлор, американський дипломат в Україні, під час першого публічного слухання про імпічмент 13 листопада розповів, що член його штабу, який супроводжував Сондленда на зустрічах у Києві, бачив, як посол дзвонить Трампу зі свого мобільного та почув, що президент запитує про певні "розслідування".</p>
      <p>Скандальний дзвінок Сондленд зробив 26 липня цього року, через день після відомої розмови Трампа з Президентом України Володимира Зеленського.</p>
      <p>Нині невідомо, чи був зашифрований мобільний телефон Сондленда.</p>
      <p>За словами колишніх та чинних американських чиновників, посли <a href="https://www.ukrinform.ua/tag-ssa">США</a> зазвичай не мають такого типу захисту на своїх мобільних пристроях.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819198-stenogramu-persoi-rozmovi-trampa-j-zelenskogo-zacitali-na-sluhannah-z-jovanovic.html">Стенограму першої розмови Трампа й Зеленського зачитали на слуханнях з Йованович</a>
      </blockquote>
      <p>Як повідомляв Укрінформ, у середу, 13 листопада, в Палаті представників США розпочалися перші публічні слухання в контексті розслідування з імпічменту президента Сполучених Штатів Трампа.</p>
      <p>Фото: The White House</p>
    </article>
  </body>
</html>