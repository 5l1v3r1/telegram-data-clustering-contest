<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/infografika/polityka/peredvyborchi-prohramy-mazhorytarnykiv-obicyaly-deputaty-xmelnyczkoyi-oblasti"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T14:47:53+00:00"/>
    <meta property="og:title" content="Передвиборчі програми мажоритарників: що обіцяли депутати Хмельницької області"/>
    <meta property="og:description" content="Відродити космічний потенціал України, створити вільну економічну зону в Кам’янець-Подiльському та забезпечити в селах бездротовий інтернет обіцяють мажоритарники Хмельницької області."/>
  </head>
  <body>
    <article>
      <h1>Передвиборчі програми мажоритарників: що обіцяли депутати Хмельницької області</h1>
      <address>
        <time datetime="2019-11-15T14:47:53+00:00">15 Nov 2019, 14:47</time>
      </address>
      <p>
        <b>У Хмельницькій області 7 одномандатних виборчих округів, на яких до Верховної ради пройшли 3 самовисуванці та 4 представники партії «Слуга народу». «Слово і Діло» подивилося, що мажоритарники обіцяли виборцям у своїх програмах.</b>
      </p>
      <p>Самовисуванець <a href="https://www.slovoidilo.ua/persony/labaziuk-serhii-petrovych/obicjanky/u-procesi">Сергій Лабазюк</a> був народним депутатом двох попередніх скликань. Балотуючись на позачергових виборах-2019 до парламенту, у своїй програмі він дав 26 обіцянок.</p>
      <p>Для розвитку округу Лабазюк пообіцяв боротися за вирішення проблеми з дефіцитом місць у дитячих садках та школах Хмельницького, а також наполягати на збільшенні обсягів фінансування будівництва та ремонту доріг у області.</p>
      <figure>
        <img src="http://media.slovoidilo.ua/media/infographics/10/99123/99123-1_uk_origin.jpg"/>
      </figure>
      <p>Також нардеп має ініціювати державну програму «Сільський автобус» та проведення щомісячної індексації пенсій. Нардеп обіцяв голосувати за збільшення пенсій та допомоги з інвалідності для чорнобильців та учасників бойових дій і підтримати збільшення частки відрахувань від загальнонаціональних податків до бюджетів громад.</p>
      <p>Ще один самовисуванець <a href="https://www.slovoidilo.ua/persony/bondar-viktor-vasylovych/obicjanky/u-procesi">Віктор Бондар</a> також вже був у парламенті двох попередніх скликань. Він дав 42 програмні обіцянки, серед яких є досить масштабні. Наприклад, забезпечити відродження космічного потенціалу України. Як саме нардеп буде реалізовувати обіцяне, незрозуміло, адже щороку мізерні <a href="https://www.slovoidilo.ua/2018/11/08/infografika/suspilstvo/kosmichna-haluz-ukrayiny-finansuvannya-najnyzhche-rezultat-vrazhaye">видатки на космічну галузь в Україні стають дедалі меншими.</a></p>
      <p>Також Бондар обіцяв провести повний енергоаудит та перелаштувати державну пенсійну систему і забезпечити бездротовий інтернет в селах та обмежити право оренди землі 25 роками.</p>
      <p>До речі, серед 42 обіцянок мажоритарника немає жодної, яка б порушувала проблеми округу.</p>
      <p>Втретє став нардепом і самовисуванець <a href="https://www.slovoidilo.ua/persony/hereha-oleksandr-volodymyrovych/obicjanky/u-procesi">Олександр Герега,</a> на рахунку якого 19 нових обіцянок. У програмі політика зазначається, що він відстоюватиме право володіння землею тільки українським громадянам та добиватиметься заборони стягувати пеню за заборгованість із комунальних платежів, поки істотно не підвищиться рівень життя громадян.</p>
      <p>Що стосується законотворчості, то Герега обіцяв ініціювати та підтримувати законопроекти, які стимулюватимуть розвиток малого і середнього бізнесу, IT-технологій.</p>
      <p>Також нардеп має запровадити тотальну перевірку якості продуктів харчування та питної води, підтримувати процес децентралізації, спрямувати державні кошти на будівництво і відновлення доріг у сільській місцевості та районних центрах, а також докласти зусиль для зміцнення матеріальної бази шкіл та дитячих садків.</p>
      <p>Що стосується мажоритарників, які пройшли до Верховної ради від «Слуги народу», то їхні передвиборчі програми досить схожі. Всі чотири нардепи з Хмельницької області обіцяли втілити курс президента Володимира Зеленського у конкретних законопроектах і політичних рішеннях.</p>
      <p><a href="https://www.slovoidilo.ua/persony/marchuk-ihor-petrovych/obicjanky/u-procesi">Ігор Марчук,</a> який вперше став нардепом, дав 32 обіцянки. Для розвитку округу він обіцяв сприяти створенню вільної економічної зони у Кам’янець-Подiльському, розвитку інфраструктури та будівництву нових і ремонту існуючих доріг.</p>
      <p>Особисто Марчук має внести до Верховної ради законопроекти про персоналізацію відповідальності чиновників перед субєктами господарської діяльності за неправомірні дії або бездіяльність; запровадження поняття «самозайнятих», системи їх оподаткування, онлайн-адміністрування й сплати податків для самозайнятих.</p>
      <p>«Слуга народу» <a href="https://www.slovoidilo.ua/persony/stefanchuk-mykola-oleksiiovych/obicjanky/u-procesi">Микола Стефанчук</a> також уперше у парламенті. Серед його 28 програмних обіцянок є досить амбітна про те, що вся програма президента Зеленського і партії «Слуга народу» буде виконана.</p>
      <p>Стефанчук обіцяв запровадити одноразову «нульову декларацію» для бізнесу та добиватися, щоб отримані кошти пішли на зменшення тарифного навантаження для малозабезпечених.</p>
      <p>Для округу нардеп має захищати розвиток ринків Хмельницького, забезпечити впровадження державної програми протидії забрудненню міста шкідливими відходами, запровадити адресну допомогу для сімей військовослужбовців міста та забезпечити розвиток економічного кластеру легкої промисловості у Хмельницькому, а також внести ініціативи до бюджету щодо обов'язкового запровадження субвенцій на розвиток Хмельницького. Нардеп прописав у програмі, що внесе до ВР законопроекти про захист прав інтелектуальної власності; стипендіальні гарантії та підтримку студентів і молодих науковців; охорону навколишнього середовища.</p>
      <p><a href="https://www.slovoidilo.ua/persony/kopanchuk-olena-yevhenivna/obicjanky/u-procesi">Олена Копанчук</a> також вперше стала нардепом і одразу прописала у своїй програмі аж 32 обіцянки. Окрім тих обіцянок, які присутні у всіх програмах «слуг народу», Копанчук також має підготувати два законопроекти про освіту в сільській місцевості та забезпечення працевлаштування молоді.</p>
      <p>Щодо розвитку округу Копанчук обіцяла взяти участь у пошуку інвесторів для організації будівництва молокозаводу у Теофіпольському районі, а також винести на загальнодержавний рівень проблеми модернізації очисних споруд Красилова.</p>
      <p>Ще один новачок у парламенті від «Слуги народу» <a href="https://www.slovoidilo.ua/persony/zhmerenetskyi-oleksii-serhiiovych">Олексій Жмеренецький</a> має в передвиборчій програмі аж 35 обіцянок. Більшість із них перегукується із обіцянками з програми партії, які мають виконувати списочники. Особисто Жмеренецький має подати законопроекти про економічний розвиток України та про освіту.</p>
      <p>Нагадаємо, раніше ми писали про обіцянки мажоритарників інших областей, в тому числі Донецької та Херсонської.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/04/infografika/polityka/peredvyborchi-prohramy-mazhorytarnykiv-obicyaly-deputaty-chernihivskoyi-oblasti"/>
        <a href="https://www.slovoidilo.ua/2019/10/28/infografika/polityka/peredvyborchi-prohramy-mazhorytarnykiv-obicyaly-deputaty-ivano-frankivskoyi-oblasti"/>
        <a href="https://www.slovoidilo.ua/2019/10/24/infografika/polityka/peredvyborchi-prohramy-mazhorytarnykiv-obicyaly-deputaty-lvivskoyi-oblasti"/>
        <a href="https://www.slovoidilo.ua/2019/10/22/infografika/polityka/peredvyborni-prohramy-mazhorytarnykiv-obicyaly-deputaty-zaporizkoyi-oblasti"/>
        <a href="https://www.slovoidilo.ua/2019/10/18/infografika/polityka/peredvyborchi-prohramy-mazhorytarnykiv-obicyaly-deputaty-sumskoyi-oblasti"/>
        <a href="https://www.slovoidilo.ua/2019/10/15/infografika/polityka/peredvyborchi-prohramy-mazhorytarnykiv-obicyaly-deputaty-xersonskoyi-oblasti"/>
        <a href="https://www.slovoidilo.ua/2019/09/27/infografika/polityka/peredvyborchi-prohramy-mazhorytarnykiv-obicyaly-deputaty-zakarpatskoyi-oblasti"/>
        <a href="https://www.slovoidilo.ua/2019/11/11/infografika/polityka/peredvyborchi-prohramy-mazhorytarnykiv-obicyaly-deputaty-mykolayivskoyi-oblasti"/>
      </related>
    </article>
  </body>
</html>