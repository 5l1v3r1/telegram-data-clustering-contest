<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/medici-friends-show-spettacolo-per-pieve-torina/1325319/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T14:24:30+00:00"/>
    <meta property="og:title" content="“Medici &amp; friends show” Spettacolo per Pieve Torina"/>
    <meta property="og:description" content="IL FORMAT con medici e dirigenti della sanità marchigiana che saliranno sul palco, accompagnati da artisti professionisti, in veste di musicisti, cantanti e intrattenitori per contribuire a raggiungere l’obiettivo dell’Andos Senigallia: far nascere un centro rivolto alle donne operate al seno"/>
  </head>
  <body>
    <article>
      <h1>“Medici &amp; friends show” Spettacolo per Pieve Torina</h1>
      <h2>IL FORMAT con medici e dirigenti della sanità marchigiana che saliranno sul palco, accompagnati da artisti professionisti, in veste di musicisti, cantanti e intrattenitori per contribuire a raggiungere l’obiettivo dell’Andos Senigallia: far nascere un centro rivolto alle donne operate al seno</h2>
      <address><time datetime="2019-11-15T14:24:30+00:00">15 Nov 2019, 14:24</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fmedici-friends-show-spettacolo-per-pieve-torina%2F1325319%2F">Condividi7</a><a href="https://twitter.com/intent/tweet?text=%E2%80%9CMedici+%26+friends+show%E2%80%9D++Spettacolo+per+Pieve+Torina&amp;url=https%3A%2F%2Fwww.cronachemaceratesi.it%2F2019%2F11%2F15%2Fmedici-friends-show-spettacolo-per-pieve-torina%2F1325319%2F">Tweet</a>Email7 Condivisioni</p>
      <p> </p>
      <p><b>Domenica il Teatro La Fenice di Senigallia ospiterà un nuovo appuntamento con “Medici &amp; friends show”. Si tratta del format collaudato di un grande spettacolo di solidarietà, destinato questa volta, dopo le esperienze di Ancona e Jesi, a raccogliere fondi per la comunità di Pieve Torina.</b> Medici e dirigenti della sanità marchigiana, e non solo, saliranno sul palco, accompagnati da artisti professionisti, in veste di musicisti, cantanti e intrattenitori per contribuire a raggiungere l’obiettivo dell’Andos Senigallia, ossia far nascere un centro Andos rivolto alle donne operate al seno delle zone terremotate con sede operativa a Pieve Torina. «Un obiettivo importante quello di Andos – ha dichiarato il sindaco Alessandro Gentilucci – per dare sostegno alle donne di questo territorio colpite da patologie oncologiche e nel contempo per riportare l’attenzione su come ancora oggi vive una popolazione come la nostra così duramente colpita dal terremoto del 2016 e bisognosa ancora di molti servizi fondamentali come quelli legati all’ambito sanitario». Quattro gruppi musicali, il primario del reparto di oculistica dell’Ospedale Murri di Fermo, Carlo Sprovieri, in veste di comico, il grande chitarrista Marco Poeta, il ballerino Ivan Cottini e molti altri saranno i protagonisti di questo progetto che prosegue la sua attività nello spirito di collaborazione e di sostegno avviato dall’amministrazione comunale e dai cittadini di Senigallia verso le popolazioni terremotate. Il tutto con la costante collaborazione dell’ Asur Marche Av2, della Croce rossa di Senigallia e del Rotary Club di Senigallia. I biglietti sono acquistabili in prevendita a 15 euro al botteghino del teatro La Fenice (Venerdì e sabato ore 17 -20 – tel. 071.7930842 – 335.1776042) o presso la sede Andos di Senigallia (lunedì, mercoledì, venerdì ore 15,30 – 17,30 tel 0717931157).</p>
    </article>
  </body>
</html>