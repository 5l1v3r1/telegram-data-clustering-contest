<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/hyundai-potvrzuje-vyrobu-vlastniho-pick-upu-uvede-ho-nakonec-take-v-evrope"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-15T14:00:00+00:00"/>
    <meta property="og:title" content="Hyundai potvrzuje výrobu vlastního pick-upu. Uvede ho nakonec také v Evropě?"/>
    <meta property="og:description" content="Nový pick-up od Hyundaie už má potvrzenou výrobu. Rozruch se bude snažit dělat na tom nejdůležitějším trhu."/>
  </head>
  <body>
    <article>
      <h1>Hyundai potvrzuje výrobu vlastního pick-upu. Uvede ho nakonec také v Evropě?</h1>
      <h2>Nový pick-up od Hyundaie už má potvrzenou výrobu. Rozruch se bude snažit dělat na tom nejdůležitějším trhu.</h2>
      <address><time datetime="2019-11-15T14:00:00+00:00">15 Nov 2019, 14:00</time> by <a rel="author">Daniel Fuglevič</a></address>
      <p>Hyundai si myšlenku uvedení vlastního pick-upu drží už delší dobu. Na konci minulého roku přitom automobilka potvrdila, že design produkční varianty je hotový a inženýři dále pracují na technice. Teď máme oficiálně jasno, že produkce novinky započne v roce 2021 a bude ji mít na starosti továrna v americké Alabamě.</p>
      <p>Zaměření na USA jakožto na nejdůležitější trh v kategorii pick-upů je tedy očividný. S velkými pracanty od Fordu nebo GM nicméně nebude chtít zatím Hyundai bojovat, jeho pick-up má zaujmout kompaktnějšími rozměry a volnočasovým využitím pro mladší sortu zákazníků. Výchozím bodem je ostatně koncept Santa Cruz z roku 2015.</p>
      <related>
        <a href="https://www.autorevue.cz/autosalon-los-angeles-2019-hyundai-laka-na-novy-koncept-inspiraci-hledal-v-nejkrasnejsim-korejskem-aute"/>
      </related>
      <p>Automobilka dokonce model popisuje jako „crossover vytvářející zcela nový segment, kombinující schopnosti a využitelnost pro novou, nevyřčenou kategorii zájemců, především mileniály“. Tedy spíš pro výlety k pláži se surfem a přáteli, oproti farmářskému pracantovi s balíky slámy na korbě. Pohon všech kol má být ovšem standardem.</p>
      <p>S podobně lehkým zaměřením by nakonec mohl Hyundai vyzkoušet i půdu evropského trhu. Na rozdíl od USA je však starý kontinent velice okrajovým místem pro prodej pick-upů. O ukončení produkce svého <a href="https://www.autorevue.cz/mercedes-zvazuje-ukonceni-produkce-tridy-x-luxusni-pickup-ma-mrzke-prodeje">pick-upu třídy X</a> kvůli nízkým prodejům zde již přemýšlí Mercedes, stejně tak nedávno oznámil ukončení výroby i Fiat u <a href="https://www.autorevue.cz/fiat-ukoncuje-vyrobu-pick-upu-fullback-o-prevlecene-mitsubishi-neni-zajem">modelu Fullback</a>.  </p>
      <related>
        <a href="https://www.autorevue.cz/hyundai-resi-slabsi-zajem-o-nova-auta-nosovicke-zamestnance-necha-doma"/>
      </related>
      <p>K zajištění produkce pick-upu oznámil Hyundai také investici do zmíněné továrny v Alabamě, a to ve výši 410 milionů dolarů (asi 9,5 miliardy korun). Dojde tím rovněž k vytvoření dalších 200 pracovních míst, nehledě na zaměstnání dalšího 1000 pracovníků v rámci dodavatelů Hyundaie, kteří budou na produkci spolupracovat.</p>
      <p>
        <i>V galerii koncept Hyundai Santa Cruz (2015).</i>
      </p>
      <related>
        <h4>Určitě si přečtěte</h4>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.auto.cz/povinne-ruceni-konkretnich-ridicu-v-case-1778-kc-vs-43-612-kc-132038"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
      </related>
    </article>
  </body>
</html>