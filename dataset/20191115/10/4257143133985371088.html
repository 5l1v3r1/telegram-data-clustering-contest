<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/15/megszolalt-az-ugyeszseg-a-brutalisan-megvert-no-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-15T10:52:00+00:00"/>
    <meta property="og:title" content="Megszólalt az ügyészség a brutálisan megvert nő ügyében"/>
    <meta property="og:description" content="Távoltartási indítványt terjesztett elő az ügyészség a Bujákon súlyos testi sértést elkövető férfi ügyében - közölte a Nógrád megyei főügyész."/>
  </head>
  <body>
    <article>
      <h1>Megszólalt az ügyészség a brutálisan megvert nő ügyében</h1>
      <address><time datetime="2019-11-15T10:52:00+00:00">15 Nov 2019, 10:52</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/bunugyek/2019/11/15/fel-a-megtorlastol-a-brutalisan-osszevert-no"/>
        <a href="https://infostart.hu/bunugyek/2019/11/13/fordulat-a-brutalisan-osszevert-no-ugyeben"/>
      </related>
      <h3>Távoltartási indítványt terjesztett elő az ügyészség a Bujákon súlyos testi sértést elkövető férfi ügyében - közölte a Nógrád megyei főügyész.</h3>
      <p>Bóna Gyula elmondta: a Pásztói Járási Ügyészség az illetékes Salgótarjáni Járásbíróság nyomozási bírája felé indítványt tett arra, hogy</p>
      <blockquote>rendelje el az ügy gyanúsítottjának a sértettől való távoltartását, amit, a bűnismétlés megakadályozása érdekében, négy hónapra javasolnak.</blockquote>
      <p>Mint ismertette, a járási ügyészségre szerdán érkezett meg a pásztói rendőrkapitányság bűnügyi osztálynak előterjesztése, amely távoltartás elrendelését javasolta azzal az 52 éves miskolci illetőségű férfivel szemben, aki november 9-én Bujákon bántalmazta nőismerősét.</p>
      <p>Ezt követően a sértett jogi képviselője útján maga is indítványozta a távoltartás elrendelését az ügyészségen - tette hozzá.</p>
      <p>A főügyész elmondta: az ügyészség indítványa arra irányul, hogy a nyomozási bíró írja elő a gyanúsított részére, hogy a sértettel - közvetlenül vagy közvetve - ne lépjen kapcsolatba, illetve tőle, vagy az ő tényleges tartózkodási helyétől, munkahelyétől, az általa rendszeresen látogatott intézményektől vagy egyéb helytől, különösen nevelési, nevelési-oktatási- vagy gyógykezelés céljából látogatott egészségügyi intézménytől, vallásgyakorlása során látogatott épülettől tartsa távol magát.</p>
      <p>A nő a saját Facebook-oldalán fényképekkel osztotta meg a párkapcsolatában történteket. Azt írta: a férfi - aki katonai főiskolát végzett és alezredes - nem először bántalmazta. Ezúttal eltörte az orrát, a fejét és a testét ököllel szétzúzta, a haját kitépte, és majdnem megfojtotta egy bujáki szállón múlt szombaton.</p>
      <p>A rendőrök a férfit elfogták, és súlyos testi sértés bűntett gyanúja miatt hallgatták ki gyanúsítottként.</p>
      <p>A Honvédelmi Minisztérium szerdán közölte, hogy az eset kapcsán intézkedtek az érintett tartalékos katona szolgálati viszonyának soron kívüli megszüntetéséről.</p>
    </article>
  </body>
</html>