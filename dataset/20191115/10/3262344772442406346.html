<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33088/x019-annunci-xcloud-game-pass"/>
    <meta property="og:site_name" content="DDay.it"/>
    <meta property="article:published_time" content="2019-11-15T10:40:00+00:00"/>
    <meta property="og:title" content="Le novità Xbox: xCloud su PC nel 2020, tre nuovi giochi e Game Pass sempre più ricco"/>
    <meta property="og:description" content="All'X019, Microsoft ha comunicato l’arrivo di xCloud anche su PC Windows 10, con l’allargamento dei test su nuovi mercati. Svelati anche tre nuovi giochi e un Game Pass che cresce sempre più grazie all’arrivo di più di 50 nuovi titoli"/>
  </head>
  <body>
    <article>
      <h1>Le novità Xbox: xCloud su PC nel 2020, tre nuovi giochi e Game Pass sempre più ricco</h1>
      <h2>All'X019, Microsoft ha comunicato l’arrivo di xCloud anche su PC Windows 10, con l’allargamento dei test su nuovi mercati. Svelati anche tre nuovi giochi e un Game Pass che cresce sempre più grazie all’arrivo di più di 50 nuovi titoli</h2>
      <address><time datetime="2019-11-15T10:40:00+00:00">15 Nov 2019, 10:40</time> by <a rel="author">Pasquale Agizza</a></address>
      <p>Serata di annunci per Microsoft, che nella puntata odierna di Inside Xbox trasmessa dall’XO19 di Londra ha svelato l’arrivo su PC del suo servizio di giochi in streaming, noto come Project xCloud. Spazio anche all’ampliamento del catalogo su Game Pass e tre nuovi giochi fra cui la nuova avventura di Dontnod Entertainment, gli autori di Life is Strange.</p>
      <p>Partiamo dalle novità relative al Game Pass. <b>Microsoft ha preannunciato l’arrivo di oltre 50 giochi</b> che si vanno ad aggiungere alla già ricca collezione di titoli. Fra i nomi più importanti segnaliamo Rage 2, The Talos Principle ed Age of Empires II per PC. Nel 2020 debutteranno alcuni episodi di Final Fantasy e della serie Yakuza, Tekken 7 e The Witcher 3 Wild Hunt.</p>
      <figure>
        <iframe src="https://www.youtube.com/embed/uwxOgitOXfc" width="640" height="360" data-service="Youtube" scrolling="no"/>
      </figure>
      <p>Si espande il catalogo anche di xCloud, con l’arrivo di giochi del calibro di Madden NFL 2020, Devil May Cry 5 e Tekken 7. L’annuncio della serata, però, è che <b>xCloud sarà disponibile nel 2020 anche sui PC con Windows 10</b>.</p>
      <p>Microsoft, inoltre, ha intenzione di allargare il bacino di utenti tester del servizio includendo anche utenti di Canada, India, Giappone ed Europa Occidentale.</p>
      <p> </p>
      <h3>Tre nuovi giochi, fra cui la nuova avventura grafica di Dontnod Entertainment</h3>
      <p>Dal punto di vista dei giochi, invece, è stato annunciato Tell Me Why, la nuova avventura narrativa di Dontnod Entertainment già famosi per Life is Strange. C’è molta curiosità intorno al nuovo progetto dello studio francese, dato che sarà <b>il primo gioco a proporre un protagonista transgender.</b> Il gioco si svilupperà intorno allo straordinario legame fra due fratelli e i ricordi della loro infanzia travagliata.</p>
      <figure>
        <iframe src="https://www.youtube.com/embed/JVXqGQC9J2o" width="640" height="360" data-service="Youtube" scrolling="no"/>
      </figure>
      <p>Obsidian Entertainment, in collaborazione con Xbox Game Studios, ha annunciato invece Grounded, un nuovo gioco cooperativo di sopravvivenza che, come tutti i titoli di prime parti di Microsoft, sarà disponibile sin da subito sul Game Pass. Il gioco si preannuncia molto particolare, visto che vedrà i giocatori, ridotti alla grandezza di una formica, cercare di sopravvivere all’interno di un cortile suburbano.</p>
      <p>Doppio annuncio anche da parte di Rare, che svela l’inizio dei lavori sulla sua nuova IP Everwild e l’arrivo di <b>una nuova espansione per Sea of Thieves</b>. Si chiamerà The Seabound Soul e vedrà protagonista il capitano Pendragon alle prese con il mistero della nave Ashen Dragon. Oltre alla nuova espansione ci saranno anche una serie di nuove armi come le bombe a fuoco.</p>
      <figure>
        <iframe src="https://www.youtube.com/embed/rAbI0fewc7w" width="640" height="360" data-service="Youtube" scrolling="no"/>
      </figure>
      <p>In chiusura Microsoft ha presentato il primo trailer di Age of Empires IV, oltre ad annunciare l’arrivo di Age of Empires II: The Definitive Collection, disponibile sin da oggi su Xbox Game Pass, PC Windows 10 e Steam.</p>
    </article>
  </body>
</html>