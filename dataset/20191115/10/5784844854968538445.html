<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/nokia-kmalu-tudi-na-trgu-pametnih-televizorjev.html?RSS17280b707adf8f214547cf92d4631c4d"/>
    <meta property="og:site_name" content="Računalniške novice"/>
    <meta property="article:published_time" content="2019-11-15T10:58:00+00:00"/>
    <meta property="og:title" content="Nokia kmalu tudi na trgu pametnih televizorjev!"/>
    <meta property="og:description" content="Nedavno smo poročali, da je podjetje OnePlus predstavilo njihov prvi pametni televizor, ki ga poganja nekoliko prirejeni mobilni operacijski sistem Android."/>
  </head>
  <body>
    <article>
      <h1>Nokia kmalu tudi na trgu pametnih televizorjev!</h1>
      <address>
        <time datetime="2019-11-15T10:58:00+00:00">15 Nov 2019, 10:58</time>
      </address>
      <p>Nedavno smo poročali, da je podjetje OnePlus predstavilo njihov prvi pametni televizor, ki ga poganja nekoliko prirejeni mobilni operacijski sistem Android. Kot vse kaže so se za enak korak odločili tudi pri finskem podjetju Nokia. Njegovi prvi pametni televizorji bodo sprva na voljo izključno na indijskem trgu, v primeru uspeha, pa bodo ti seveda na voljo tudi drugod po svetu, in sicer najkasneje v prvi polovici naslednjega leta.</p>
      <p>O pravih pametnih televizorjih podjetja Nokia je trenutno znanega bolj malo. Če gre verjeti spletnim govoricam, bodo novinci opremljeni z zaslonom ločljivosti Ultra HD 4K, uporabnikom pa bo na voljo model s 139,7-centimetrsko oziroma 55-palčno diagonalo. Za kakovostni zvok naj bi poskrbel zvočniški sistem JBL Audio, medtem ko bo za kakovostni prikaz slik in predvsem »globje« črne barve poskrbela napredna pametna tehnologija.</p>
      <p>Pametni televizorji Nokia Smart TV bodo temeljili na mobilni platformi Android, pri čemer bo nameščen Android 9.0 (Pie) s prirejenim grafičnim vmesnikom. Tu bo seveda zagotovljen tudi dostop do spletnega portala Google Play, kar pomeni, da bodo uporabniki imeli dostop do številnih aplikacij za Android, kar bo seveda pripomoglo k boljši uporabniški izkušnji. Nokia naj bi svoje prve pametne televizorje uradno predstavila v mesecu decembru.</p>
      <figure>
        <iframe src="https://www.youtube.com/embed/IJg2YkQEl2k" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.nokia.com/nokia-corporation-1/">Nokia</a></footer>
    </article>
  </body>
</html>