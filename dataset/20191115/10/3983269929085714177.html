<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-si-a-la-independencia-se-situa-en-el-41-9-la-dada-mes-baixa-des-de-fa-dos-anys/noticia/2963586/"/>
    <meta property="og:site_name" content="CCMA"/>
    <meta property="article:published_time" content="2019-11-15T10:56:00+00:00"/>
    <meta property="og:title" content="El sí a la independència se situa en el 41,9%, la dada més baixa des de fa dos anys"/>
    <meta property="og:description" content="El no, en canvi, puja fins al 48,8%, segons una enquesta del Centre d'Estudis d'Opinió feta abans de la sentència"/>
  </head>
  <body>
    <article>
      <h1>El sí a la independència se situa en el 41,9%, la dada més baixa des de fa dos anys</h1>
      <h2>El no, en canvi, puja fins al 48,8%, segons una enquesta del Centre d'Estudis d'Opinió feta abans de la sentència</h2>
      <address><time datetime="2019-11-15T10:56:00+00:00">15 Nov 2019, 10:56</time> by <a rel="author">Redacció</a></address>
      <p>Una enquesta del Centre d'Estudis d'Opinió, el <b>CEO</b>, feta pública aquest divendres, revela que el <b>suport a la independència de Catalunya baixa</b>.</p>
      <p>Segons aquest organisme de la Generalitat, els partidaris que Catalunya sigui un estat independent <b>baixen fins al 41,9%</b>, dos punts menys que <a href="https://www.ccma.cat/324/ceo-erc-guanyaria-les-eleccions-al-parlament-i-ciutadans-cauria-a-la-4a-posicio/noticia/2937957/">al juliol</a>, que era del <b>44%</b>.  Aquesta dada, que fa referència als enquestats amb dret a vot, és la més baixa des de fa 2 anys, que era del 41,1%.</p>
      <p>Els contraris a la independència, en canvi, pugen unes dècimes i passen <b>del 48,3 al 48,8%</b>.</p>
      <p>L'informe, publicat aquest divendres al matí, s'ha fet presencialment amb una mostra de 1.500 persones entre el 16 de setembre i el 7 d'octubre del 2019, és a dir,<b> abans de la sentència</b> del Suprem per l'1-O i de les <a href="https://www.ccma.cat/324/eleccions-generals-2019-10n/tema/eleccions10n/">eleccions del 10N</a>.</p>
      <p>En els comicis del diumenge passat, ERC, Junts per Catalunya i la CUP <a href="https://www.ccma.cat/324/eleccions-generals-a-catalunya-plebiscit-despres-la-sentencia-i-hegemonies-en-joc/noticia/2962343/">van aconseguir 23 diputats i un 42,59% dels vots a Catalunya</a>.</p>
      <p>
        <b>La majoria dels catalans suspenen la monarquia</b>
      </p>
      <p>Les institucions més <b>mal valorades</b> són <b>la banca, la monarquia i l'Església catòlica</b>. El 72,9% dels catalans suspenen la <b>monarquia</b>, mentre que el 25,1% l'aproven i l'1,9% no ho sap o no contesta. La nota mitjana que li atorguen els ciutadans és d'un 2,17.</p>
      <p>El CEO també indica que el 31,8% d'enquestats aposta per l'<b>estat propi</b>, un 28,1% prefereix que Catalunya sigui una <b>comunitat autònoma</b>, i un 20,9% vol ser un <b>estat dins d'una Espanya federal</b>.</p>
      <p>
        <b>El "no" segueix davant del "sí"      </b>
      </p>
      <p>En les dues últimes enquestes, els <b>partidaris de la independència de Catalunya són menys </b>respecte als que volen continuar dins l'estat espanyol.</p>
      <p>El <a href="https://www.ccma.cat/324/ceo-el-no-a-la-independencia-per-davant-del-si-per-primer-cop-des-del-juny-del-2017/noticia/2921186/">mes de maig d'aquest any</a>,  el no a la independència es va situar davant del sí, cosa que <b>no passava des del juny del 2017</b>. L'estiu de fa dos anys van ser un 41,1% els partidaris del sí i un 49,4% els partidaris del no i, en el CEO del maig, un 48,6% dels enquestats va dir que no volia la independència i un 47,2% va contestar afirmativament.</p>
      <p>Aquesta tendència a la baixa es va mantenir a l'estiu. Al juliol, els partidaris del no també guanyaven, amb un 48,3%, mentre que els defensors del sí eren el 44%.</p>
    </article>
  </body>
</html>