<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684416/zimies-sti-rodo-apo-tin-kakokairia-se-katastasi-ektaktis-anagkis-"/>
    <meta property="og:site_name" content="enikos.gr"/>
    <meta property="article:published_time" content="2019-11-15T10:30:00+00:00"/>
    <meta property="og:title" content="Ζημιές στη Ρόδο από την κακοκαιρία - Σε κατάσταση έκτακτης ανάγκης Αρχάγγελος και Αφάντου"/>
    <meta property="og:description" content="Σε κατάσταση έκτακτης ανάγκης κηρύχθηκαν με απόφαση του περιφερειάρχη Νοτίου Αιγαίου Γιώργου Χατζημάρκου..."/>
  </head>
  <body>
    <article>
      <h1>Ζημιές στη Ρόδο από την κακοκαιρία - Σε κατάσταση έκτακτης ανάγκης Αρχάγγελος και Αφάντου</h1>
      <address>
        <time datetime="2019-11-15T10:30:00+00:00">15 Nov 2019, 10:30</time>
      </address>
      <p>Σε κατάσταση έκτακτης ανάγκης κηρύχθηκαν με απόφαση του περιφερειάρχη Νοτίου Αιγαίου Γιώργου Χατζημάρκου, οι Δημοτικές Ενότητες Αρχαγγέλου και Αφάντου, Δήμου <a href="http://www.enikos.gr/society/683056/agrio-egklima-sti-rodo-nekros-45chronos-epicheirimatias">Ρόδου</a>, για τη διαχείριση και την αντιμετώπιση των ζημιών που προκλήθηκαν στις υποδομές του νησιού, από τα έντονα καιρικά φαινόμενα που εκδηλώθηκαν κατά την 5η Νοεμβρίου 2019 και τα επακόλουθα προβλήματα που προκλήθηκαν.</p>
      <p>Ειδικότερα, ο περιφερειάρχης Νοτίου Αιγαίου εξουσιοδοτήθηκε, με κατεπείγον έγγραφο, από τον Γενικό Γραμματέα Πολιτικής Προστασίας, Νίκο Χαρδαλιά, να προχωρήσει στην έκδοση της σχετικής απόφασης, κατόπιν κοινού αιτήματος που υπέβαλε με τον δήμαρχο Ρόδου, Αντώνη Καμπουράκη. Στο αίτημα περιγράφονται τα ευρήματα των αυτοψιών που διενεργήθηκαν από κλιμάκιο της Δ.Τ.Ε. Δωδεκανήσου και της αναδόχου σύμπραξης μελετητών, από τις οποίες διαπιστώθηκε η μεγάλη επικινδυνότητα της γέφυρας του ποταμού Μάκκαρη, στην περιοχή Χαρακίου, επί της Εθνικής Οδού Ρόδου – Λίνδου.</p>
      <p>Συγκεκριμένα, διαπιστώθηκε η υποσκαφή της θεμελίωσης των βάθρων της γέφυρας, η εξαιρετικά υψηλή επικινδυνότητα αυτής, με άμεσο τον κίνδυνο αιφνίδιας συνολικής κατάρρευσης και η ακαταλληλότητα χρήσης της γέφυρας για την διέλευση πεζών και οχημάτων (σημειώνεται ότι η γέφυρα έκλεισε για πεζούς και οχήματα, από προχθές το μεσημέρι, μετά από συνεννόηση και συνεργασία της Περιφέρειας με την Τροχαία Ρόδου, προκειμένου να μην εκτεθεί σε κίνδυνο ανθρώπινη ζωή).</p>
      <p>Ο περιφερειάρχης Νοτίου Αιγαίου και ο δήμαρχος Ρόδου επισήμαναν στο έγγραφό τους προς τον Γενικό Γραμματέα Πολιτικής Προστασίας ότι για την αντιμετώπιση της κατάστασης απαιτείται ειδικός συντονισμός και κινητοποίηση δυναμικού και μέσων επιπλέον των διατιθέμενων υπό κανονικές συνθήκες, και για τον λόγο αυτό ζήτησαν να κηρυχθούν οι Δημοτικές Ενότητες Αρχαγγέλου και Αφάντου, σε κατάσταση έκτακτης ανάγκης πολιτικής προστασίας.</p>
      <p>Ο Γενικός Γραμματέας Πολιτικής Προστασίας, Νίκος Χαραδαλιάς, λόγω της σοβαρότητας της κατάστασης, έκανε άμεσα αποδεκτό το παραπάνω αίτημα και με κατεπείγον έγγραφό του εξουσιοδότησε τον περιφερειάρχη για την λήψη της σχετικής απόφασης.</p>
      <p>Η κήρυξη σε κατάσταση έκτακτης ανάγκης των Δημοτικών Ενοτήτων Αρχαγγέλου και Αφάντου ισχύει για 6 μήνες, δηλαδή έως και την 13 Μαΐου 2020.</p>
      <p>Εξαιτίας της «Βικτώρια», στις κεντρικές λεωφόρους Ρόδου-Λίνδου και Ρόδου-Καμείρου παρασύρθηκαν από το νερό πέτρες, χώμα και φερτά υλικά, δυσκολεύοντας την κυκλοφορία των οχημάτων.</p>
      <p>Για μία ακόμη φορά δεν αποφεύχθηκαν οι διακοπές ρεύματος. Λόγω της πτώσης κεραυνών στο δίκτυο της ΔΕΗ, σημειώθηκαν δεκάδες βλάβες στις ασφάλειες που είχαν σαν αποτέλεσμα τη διακοπή της ηλεκτροδότησης σε τμήματα της Ιαλυσού, των Καλυθιών, του Αφάντου, των Κοσκινού κλπ. Μάλιστα η περιοχή «Αγγελή» στα Κοσκινού έμεινε και χωρίς νερό, αφού λόγω της διακοπής της ηλεκτροδότησης τέθηκαν εκτός λειτουργίας τα αντλιοστάσια της ΔΕΥΑΡ!</p>
      <p>Πηγή: dimokratiki.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/684359/potamia-oi-dromoi-kai-ta-pezodromia-ston-kolono-photo-anagnosti%0A%20%20%20%20%0A"/>
        <a href="http://www.enikos.gr/society/684119/dolofonia-topaloudi-katangelia-gia-prospatheia-paraplanisis-ton-p%0A%20%20%20%20%0A"/>
        <a href="http://www.enikos.gr/society/684130/saronei-ti-chora-i-viktoria-pou-tha-chtypisei-tis-epomenes-ores%0A%20%20%20%20%0A"/>
        <a href="http://www.enikos.gr/society/684117/chardalias-ston-ant1-gia-tin-kakokairia-paleyoume-me-tis-elleipse%0A%20%20%20%20%0A"/>
        <a href="http://www.enikos.gr/society/684106/pros-ta-anatolika-tha-kinithei-stadiaka-i-viktoria%0A%20%20%20%20%0A"/>
        <a href="http://www.enikos.gr/society/684091/saronei-i-viktoria-kykloforiako-chaos-stin-athina-apo-ti-vrochi-p%0A%20%20%20%20%0A"/>
        <a href="http://www.enikos.gr/society/684052/kakokairia-viktoria-eftiaxan-gefyra-apo-karekles-gia-na-vgoun-apo%0A%20%20%20%20%0A"/>
        <a href="http://www.enikos.gr/society/684013/sto-eleos-tis-kakokairias-viktoria-i-chora-pou-tha-einai-pio-ento%0A%20%20%20%20%0A"/>
        <a href="http://www.enikos.gr/society/683997/kakokairia-viktoria-i-thalassa-skepase-tin-paraliaki-tou-riou-pho%0A%20%20%20%20%0A"/>
      </related>
    </article>
  </body>
</html>