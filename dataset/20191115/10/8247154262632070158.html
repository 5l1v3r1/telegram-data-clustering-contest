<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/stalo-oficiyno-vidomo-cherez-shcho-vchora-proyshli-obshuki-u-adminbudivli-policiyi-kremenchuka"/>
    <meta property="og:site_name" content="Кременчугская газета"/>
    <meta property="article:published_time" content="2019-11-15T10:45:00+00:00"/>
    <meta property="og:title" content="Стало офіційно відомо, через що вчора пройшли обшуки у адмінбудівлі поліції Кременчука"/>
    <meta property="og:description" content="Йдеться про привласнення, розтрату майна або заволодіння ним шляхом зловживання службовим становищем."/>
  </head>
  <body>
    <article>
      <h1>Стало офіційно відомо, через що вчора пройшли обшуки у адмінбудівлі поліції Кременчука</h1>
      <address>
        <time datetime="2019-11-15T10:45:00+00:00">15 Nov 2019, 10:45</time>
      </address>
      <p>
        <b>Йдеться про привласнення, розтрату майна або заволодіння ним шляхом зловживання службовим становищем.</b>
      </p>
      <p>Слідчі теруправління Державного бюро розслідувань, розташованого у Полтаві, повідомили про підозру у розтраті паливно-мастильних матеріалів на суму понад 500 тисяч гривень головному спеціалісту управління фінансового забезпечення та бухгалтерського обліку Головного управління Нацполіції в Полтавській області.</p>
      <p>За попередньою інформацією, службові особи Нацполіції вносили до документів неправдиві відомості щодо обсягів спожитих паливно-мастильних матеріалів службовим транспортом, після чого привласнювали надлишкове пальне. За попереднім підрахунком,  лише у 2019 році такі дії завдали збитків державі на суму понад 500 тисяч гривень.</p>
      <p>Відбулися санкціоновані обшуки в приміщенні Головного управління Нацполіції в Полтавській області, Кременчуцькому відділі поліції та за місцем проживання осіб, що можуть бути причетними до вчинення кримінального правопорушення.</p>
      <p>Наразі вирішується питання повідомлення про підозру іншим учасникам протиправної схеми.</p>
      <p>Процесуальне керівництво у кримінальному провадженні здійснює Генеральна прокуратура України. Оперативний супровід — Полтавське управління Департаменту внутрішньої безпеки Національної поліції України.</p>
      <p>Кваліфікація: привласнення, розтрата майна або заволодіння ним шляхом зловживання службовим становищем, вчинені у великих розмірах (ч. 4 ст. 191 Кримінального кодексу України).</p>
      <p>Санкція статті: у разі доведення вини, співробітнику поліції загрожує покарання у вигляді позбавлення волі на строк від п'яти до восьми років з позбавленням права обіймати певні посади чи займатися певною діяльністю на строк до трьох років.</p>
      <p>Нагадаємо, <a href="https://kg.ua/news/policiya-8"><b>у міськвідділі поліції Кременчука пройшов обшук.</b></a></p>
      <p> </p>
      <p>Олег Булашев</p>
    </article>
  </body>
</html>