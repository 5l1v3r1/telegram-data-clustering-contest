<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103079/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T10:35:01+00:00"/>
    <meta property="og:title" content="Тисячі людей вийшли на вулиці Парижа, соціальна напруга зростає"/>
    <meta property="og:description" content="Тисячі людей, які працюють у лікарнях, протестували 14 листопада у Парижі проти жорсткого бюджету та браку працівників, закликаючи уряд скласти план для подолання надзвичайної ситуації."/>
  </head>
  <body>
    <article>
      <h1>Тисячі людей вийшли на вулиці Парижа, соціальна напруга зростає</h1>
      <address>
        <time datetime="2019-11-15T10:35:01+00:00">15 Nov 2019, 10:35</time>
      </address>
      <p>Тисячі людей, які працюють у лікарнях, протестували 14 листопада у Парижі проти жорсткого бюджету та браку працівників, закликаючи уряд скласти план для подолання надзвичайної ситуації.</p>
      <p>Про це повідомляє "Європейська правда" з посиланням на <a href="https://www.euractiv.com/">Euractiv</a>.</p>
      <p>Нещодавно служби швидкої допомоги почали частково страйкувати, заявивши, що державна лікарня "помирає у Франції".</p>
      <p>Президент Франції Еммануель Макрон оголосив про широкий план, зокрема виділення коштів, для порятунку ситуації. Його деталі має представити наступного тижня прем'єр-міністр Едуар Філіпп.</p>
      <p>Соціальна напруга у Франції посилюється: студенти вирішили приєднатися до руху "жовтих жилетів", щоб протестувати через дорогу вартість життя та нерівність. Очікується, що в суботу, 16 листопада, в річницю народження руху, відбудеться велика акція протесту "жовтих жилетів".</p>
      <figure>
        <iframe src="https://www.youtube.com/embed/g85p5LWbeJU" width="560" height="315" data-service="Youtube" scrolling="no"/>
      </figure>
      <p>Минулими вихідними тисячі людей вийшли в Парижі на марш <b><a href="https://www.eurointegration.com.ua/news/2019/11/11/7102872/">проти ісламофобії</a></b>, який помітно розділив французький політичний клас.</p>
      <p>Перед цим, у середині жовтня, <b><a href="https://www.eurointegration.com.ua/news/2019/10/18/7102014/">страйкували залізничники</a></b>, ускладнивши рух, зокрема, в Парижі.</p>
      <p>15 жовтня кількатисячний протест французьких пожежників у Парижі завершився <b><a href="https://www.eurointegration.com.ua/news/2019/10/16/7101913/">зіткненнями з поліцією.</a></b></p>
      <p>Протест вогнеборців відбувся через два тижні після аналогічного <b><a href="https://www.eurointegration.com.ua/news/2019/10/2/7101469/">протесту працівників поліції</a></b> на вулицях Парижа, який став найбільшим за 20 років.</p>
    </article>
  </body>
</html>