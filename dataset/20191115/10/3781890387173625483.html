<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741862"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T10:14:00+00:00"/>
    <meta property="og:title" content="&quot;พรรณรายณ์&quot;ปั่นคว้าทองเปิดศึกควีนส์สิริกิติ์สนาม 4"/>
    <meta property="og:description" content="'ขิม' พรรณรายณ์ ราษี นักปั่นสาวดีกรีทีมชาติไทย จากทีมสำนักงานตำรวจแห่งชาติ Singha-GOGI โชว์ฟอร์มเฉียบ ปั่นคว้าเหรียญทองประเภทคีริน ประชาชนหญิง ไปครอง เปิดฉากศึกจักรยานประเภทลู่ชิงถ้วยพระราชทาน “ควีนส์สิริกิติ์” ประจำปี 2562 สนามที่ 4 ไปได้อย่างสวยงาม ขณะที่บรรยากาศคึกคัก มีนักปั่นมาเลเซียร่วมชิงชัยด้วย"/>
  </head>
  <body>
    <article>
      <h1>"พรรณรายณ์"ปั่นคว้าทองเปิดศึกควีนส์สิริกิติ์สนาม 4</h1>
      <address>
        <time datetime="2019-11-15T10:14:00+00:00">15 Nov 2019, 10:14</time>
      </address>
      <p>
        <b>"ขิม" พรรณรายณ์ ราษี นักปั่นสาวดีกรีทีมชาติไทย จากทีมสำนักงานตำรวจแห่งชาติ Singha-GOGI โชว์ฟอร์มเฉียบ ปั่นคว้าเหรียญทองประเภทคีริน ประชาชนหญิง ไปครอง เปิดฉากศึกจักรยานประเภทลู่ชิงถ้วยพระราชทาน “ควีนส์สิริกิติ์” ประจำปี 2562 สนามที่ 4 ไปได้อย่างสวยงาม ขณะที่บรรยากาศคึกคัก มีนักปั่นมาเลเซียร่วมชิงชัยด้วย</b>
      </p>
      <p>    การแข่งขันจักรยานประเภทลู่ชิงถ้วยพระราชทาน สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ควีนส์สิริกิติ์” ประจำปี 2562 สนามที่ 4 ได้มีพิธีเปิดแล้ว ที่เวลโลโดรม กกท. หัวหมาก โดยมี “เสธ.หมึก” พล.อ.เดชา เหมกระศรี นายกสมาคมกีฬาจักรยานแห่งประเทศไทยฯ เป็นประธานพิธีเปิด ซึ่งสนามนี้ มีสีสันเพิ่มขึ้นเนื่องจากมีทีมจักรยานอาชีพ ปาหัง สปอร์ต เคานซิล จากมาเลเซีย ส่งนักกีฬาร่วมชิงชัยด้วย เมื่อวันที่ 15 พ.ย. ชิงชัยวันแรก มีชิงชัย 10 เหรียญทอง ไฮไลต์ที่น่าสนใจ อยู่ที่ คีริน ประชาชนหญิง ที่มีนักปั่นสาวดีกรีทีมชาติลงแข่งขัน 2 คน ได้แก่ "ขิม" พรรณรายณ์ ราษี จากทีมสำนักงานตำรวจแห่งชาติ Singha-GOGI กับ ชนิภรณ์ บัตริยะ จากทีมฟิชเชอร์แมนเฟรนด์ พระราม 3-สำนักงานปลัดกระทรวงกลาโหม ปรากฎว่า พรรณรายณ์ ปั่นเข้าเส้นชัยเป็นอันดับ 1 คว้าเหรียญทองไปครอง ส่วนเหรียญเงิน ชนิภรณ์ และเหรียญทองแดง ปิยะธิดา ทิศจันทร์ (ฟิชเชอร์แมนเฟรนด์ พระราม 3)</p>
      <figure>
        <img src="https://www.dailynews.co.th/admin/upload/20191115/news_vuYlVruSwq172545_533.jpg?v=20191115193?v=3650"/>
      </figure>
      <p>     <br/>     ขณะที่ผลประเภทอื่น ๆ คีริน ประชาชนชาย ที่ 1 อริญชัย ป้อมสุวรรณ (ทหารอากาศ), สแครตช์ เยาวชนชาย (20 รอบ) ที่ 1 นนทศักดิ์ อรรถธรรม (รร.กีฬากรุงเทพมหานคร), พ้อยน์เรซ 24 กม. ประชาชนชาย ที่ 1 เสฏฐวุฒิ ยอดสุวรรณ (สำนักงานตำรวจแห่งชาติ Singha-GOGI) 51 คะแนน, ทีมเปอร์ซูต 4 กม. ประชาชนชาย ที่ 1 สำนักงานตำรวจแห่งชาติ Singha-GOGI (เสฏฐวุฒิ ยอดสุวรรณฐ, ศักดิ์ชัย พอดีงาน, ธนชาต ยะตั๋น, อดุลย์วิทย์ โพธิ์แสงดา, ธนวัฒน์ สมนา) เวลา 4.38.269 นาที, คีริน เยาวชนชาย ที่ 1 กนก ชุมบัวทอง (รร.กีฬากรุงเทพมหานคร), สแครตช์ (20 รอบ) ประชาชนหญิง ที่ 1 ชนิภรณ์ บัตริยะ (ฟิชเชอร์แมนเฟรนด์ พระราม 3-สำนักงานปลัดกระทรวงกลาโหม), ทีมสปรินต์ เยาวชนหญิง ที่ 1 ภาสิรี เจริญทรัพยานนท์ (รร.กีฬากรุงเทพมหานคร)-น.ส.เยาวเรศ จิตมาตย์ (รร.กีฬากรุงเทพมหานคร) เวลา 51.050 วินาที, ทีมสปรินต์ เยาวชนชาย ที่ 1 รร.กีฬากรุงเทพมหานคร (กนก ชุ่มบัวทอง-อดิเทพ พรหมพิชัย-นนทศักดิ์ อรรถธรรม) เวลา 1.06.539 นาที <br/>     <br/>     ทั้งนี้ ผลการแข่งขันทั้งหมดติดตามได้ที่เว็บไซต์ของสมาคมฯ www.thaicycling.or.th </p>
    </article>
  </body>
</html>