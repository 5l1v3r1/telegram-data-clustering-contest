<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/robinson/2019/11/15/news/fumetti_addio_a_michele_gazzarri_firmo_le_storie_di_topolino_diablik_lanciostory_e_monello-241162343/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T10:11:00+00:00"/>
    <meta property="og:title" content="Fumetti, addio a Michele Gazzarri: firmò le storie di Topolino, Diablik, Lanciostory e Monello"/>
    <meta property="og:description" content="Aveva 87 anni, ha collaborato anche con il &quot;Corriere dei piccoli&quot;. Scrisse anche fotoromanzi"/>
  </head>
  <body>
    <article>
      <h1>Fumetti, addio a Michele Gazzarri: firmò le storie di Topolino, Diablik, Lanciostory e Monello</h1>
      <h2>Aveva 87 anni, ha collaborato anche con il "Corriere dei piccoli". Scrisse anche fotoromanzi</h2>
      <address>
        <time datetime="2019-11-15T10:11:00+00:00">15 Nov 2019, 10:11</time>
      </address>
      <p>MILANO - Il fumettista Michele Gazzarri, autore per oltre un ventennio di storie a fumetti per il settimanale "Topolino" della Walt Disney, è morto al'ospedale 'Luigi Sacco' di Milano all'età di 87 anni. I funerali si svolgeranno domani, sabato 16 novembre, alle ore 11, nella chiesa di Nostra Signora della Misericordia a Baranzate (Milano), dove Gazzarri risiedeva.<br/><br/>Nato a Milano il 9 agosto 1932, al termine del liceo scientifico Gazzarri entrò a far parte della redazione di "Scienza Illustrata" edita da Bompiani. Debuttò come sceneggiatore nel 1955 per l'editore Renato Bianconi, scrivendo "Trottolino", "Soldino", "Volpetto", "Felix" e altre serie. Nel 1963 entrò nello staff di autori di storie Disney della Mondadori scrivendo sceneggiature fino al 1987. Autore di 127 storie Disney, il suo titolo più noto è "Sandopaper e la perla di Labuan" (1976), parodia di Sandokan di Emilio Salgari.<br/><br/>Negli anni '60 Gazzarri collaborò anche con altri editori di fumetti scrivendo sceneggiature per serie a fumetti di genere nero come "Diabolik" della Astorina, "Zakimort" e "Horror" della Sansoni. Scrisse storie a fumetti di diverso genere anche per le riviste "Intrepido" e "Il Monello" della Editrice Universo e per "Il Giornalino" delle Edizioni San Paolo.<br/><br/>Negli anni Settanta collaborò anche con la rivista "Corriere dei Piccoli". Nel 1976 iniziò a lavorare per la Lancio scrivendo fotoromanzi e ideando serie per "Lanciostory", tra le più note "Billy e Pupa", "Giorno Senza Fine" e "Progetto Eden". Dal 1987 ha poi principalmente collaborato con riviste di enigmistica.<br/> </p>
    </article>
  </body>
</html>