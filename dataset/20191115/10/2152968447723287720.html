<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/15/sled-20-dni-temperaturata-pada-do-nulata-chakame-sniag.429704"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T10:05:00+00:00"/>
    <meta property="og:title" content="След 20 дни температурата пада до нулата, чакаме сняг"/>
    <meta property="og:description" content="Сухият септември е нормален, октомври - необичайно топъл | Dnes.bg"/>
  </head>
  <body>
    <article>
      <h1>След 20 дни температурата пада до нулата, чакаме сняг</h1>
      <h2>Сухият септември е нормален, октомври - необичайно топъл</h2>
      <address><time datetime="2019-11-15T10:05:00+00:00">15 Nov 2019, 10:05</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>След 20 дни очакваме температурата в София да доближи нулата, така че може да завали и сняг, предупреди синоптикът Красимир Стоев пред БНТ.</p>
      <p>"Днес преди обяд ще има ниска облачност или мъгла, но следобед температурите ще се повишат до 16-21 градуса. Валежи няма да има. В планините вчера дъждът премина в сняг и вече има тънка покривка и по високите части е заледено. Днес предимно слънчево време, а през почивните дни - още по-хубаво време в планините. В равнинната част на страната очакваме мъгли - на повече места и все по-трайни". Това каза пред БНТ дежурният синоптик на НИМХ Красимир Стоев.</p>
      <p>През преходните сезони най-голямата опасност в планините са ниските температури, заледяванията, които могат да се получат, както и голямата динамика на атмосферната циркулация, добави той.</p>
      <p>"Днес отново във Северна Италия, над Алпите ще паднат значителни валежи - над 50 л/кв. м Времето там е изключително динамично и опасно. В Алпите ще вали и сняг", обощи времето в Централна Европа синоптикът.</p>
      <p>Той почерта, че на Балканите температурите са много по-високи от обичайните за периода.</p>
      <p>"Нормално е през септември да не вали, но октомври и ноември действително сушата повече се задълбочи. Но ще започнат скоро периоди с повече валежи. До края на следващата седмица обилни валежи не се прогнозират. През началото на следващата седмица ще има леки превалявания на места и температурите леко ще паднат. След около 20-ина дни можем да говорим за температури, близки до обичайните", обясни той.</p>
    </article>
  </body>
</html>