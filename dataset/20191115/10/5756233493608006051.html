<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621609/%D9%BE%DB%8C%D8%B1%D9%85%D8%B1%D8%AF%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D9%85%D8%B3%D8%A7%D9%81%D8%B1-%D8%AC%D8%B4%D9%86%D9%88%D8%A7%D8%B1%D9%87%E2%80%8C%DB%8C-%DA%AF%D9%88%D8%A7-%D9%87%D9%86%D8%AF%D9%88%D8%B3%D8%AA%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T10:50:00+00:00"/>
    <meta property="og:title" content="&quot;پیرمردها&quot;ی ایرانی مسافر جشنواره‌ی &quot;گوا&quot; هندوستان"/>
    <meta property="og:description" content="فیلم سینمایی «پیرمردها نمی‌میرند» در سومین حضور بین‌المللی‌اش در جشنواره فیلم «گوا- هند» به نمایش درمی‌آید."/>
  </head>
  <body>
    <article>
      <h1>"پیرمردها"ی ایرانی مسافر جشنواره‌ی "گوا" هندوستان</h1>
      <address>
        <time datetime="2019-11-15T10:50:00+00:00">15 Nov 2019, 10:50</time>
      </address>
      <p>
        <i>فیلم سینمایی «پیرمردها نمی‌میرند» در سومین حضور بین‌المللی‌اش در جشنواره فیلم «گوا- هند» به نمایش درمی‌آید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پنجاهمین جشنواره بین المللی فیلم هند –گوا از 20 تا 28 نوامبر (29 آبان تا 7 آذر ماه) در شهر گوا در هند برگزار خواهد شد و فیلم «پیرمردها نمی میرند» به نویسندگی و کارگردانی رضا جمالی و تهیه کنندگی مشترک وی و سلمان عباسی در سومین حضور بین المللی خود در بخش غیر رقابتی «چشم انداز جهان» این جشنواره به نمایش در خواهد آمد.</p>
      <p>جشنواره «گوا» یکی از جشنواره‌های رده الف دنیاست که امسال 23 بخش همچون مسابقه بین الملل، مسابقه فیلمهای اول، چشم انداز جهان، چشم انداز هند و غیره را شامل میشود.</p>
      <figure>
        <img src="https://aftabnews.ir/files/fa/news/1398/8/24/359532_171.jpg"/>
      </figure>
      <p>این فیلم پیش از این در دو جشنواره فیلم توکیو و جشنواره فیلمهای ایرانی استرالیا به نمایش درآمده و موفق به دریافت جایزه «روح آسیا» از جشنواره توکیو شده است.</p>
      <p>این فیلم همزمان با جشنواره گوا در بخش مسابقه جشنواره Cyrus در تورنتو کانادا در تاریخ 27 نوامبر به نمایش درخواهد آمد.</p>
      <p>فیلم سینمایی «پیرمردها نمی‌میرند» اولین فیلم بلند رضا جمالی با بازی نادر مهدی لو، حمدا… سلیمی، ندا حق شناس و سلمان عباسی ست. داستان فیلم درباره روستایی بکر و خوش آب و هوا ست که سال‌هاست در آن کسی نمرده است. حال که اکثر اهالی پیر و ناتوان شده‌اند، تصمیم می گیرند با خودکشی مرگ را به روستا بیاورند.</p>
      <p>پخش بین المللی فیلم «پیرمردها نمیمیرند» به عهده پرشیا فیلم به مدیریت علی قاسمی است.</p>
    </article>
  </body>
</html>