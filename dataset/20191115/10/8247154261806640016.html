<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/deputati-kremenchuckoyi-rayradi-zvernulisya-do-kerivnictva-krayini-ta-nardepa-movchana-shchodo"/>
    <meta property="og:site_name" content="Кременчугская газета"/>
    <meta property="article:published_time" content="2019-11-15T10:35:00+00:00"/>
    <meta property="og:title" content="Депутати Кременчуцької райради звернулися до керівництва країни та нардепа Мовчана щодо недопущення знищення сільських закладів освіти"/>
    <meta property="og:description" content="На думку депутатів, наразі складається ситуація, коли на весь район залишиться одна-дві опорні школи."/>
  </head>
  <body>
    <article>
      <h1>Депутати Кременчуцької райради звернулися до керівництва країни та нардепа Мовчана щодо недопущення знищення сільських закладів освіти</h1>
      <address>
        <time datetime="2019-11-15T10:35:00+00:00">15 Nov 2019, 10:35</time>
      </address>
      <p>
        <b>На думку депутатів, наразі складається ситуація, коли на весь район залишиться одна-дві опорні школи.</b>
      </p>
      <p>Сьогодні під час сесії Кременчуцької райради депутати прийняли звернення до Президента України, комітету Верховної Ради України з питань освіти, науки та інновацій, Кабінету Міністрів України, Міністерства освіти і науки України, народного депутата України Мовчана О.В. щодо недопущення знищення сільських закладів освіти.</p>
      <blockquote><i>«Ми, депутати Кременчуцької районної ради Полтавської області, висловлюємо глибоке занепокоєння з приводу ситуації, яка складається в галузі освіти, зокрема освіти в сільських населених пунктах. Пропозиції Міністерства фінансів України, викладені у листі №07010- 04-3/19654 від 31.07.2019 року: оптимізація малокомплектних шкіл; припинення з 1 січня 2020 року фінансування з освітньої субвенції шкіл (крім початкових) з кількістю учнів менше 40 та фінансування освітнього процесу в 10-11-х класах, де менше 20 учнів; підвищення навчального навантаження на вчителя з 18 до 20 годин; підвищення розрахункової наповнюваності класів під час розрахунку освітньої субвенції для районів та ОТГ на 2 пункти; перегляд підходів до створення мережі опорних шкіл, розвиток мережі опорних шкіл шляхом фінансових стимулів і за умови виконання процесу оптимізації та ін.; проекту закону «Про повну загальну середню освіту», реєстраційний №0901 від 29.08.2019, прийнятий Верховною Радою України в першому читанні 30.05.2019 року за реєстраційним №10204 та поданий 11.07.2019 року на розгляд Парламенту до другого читання, приведуть до закриття та масової реорганізації сільських шкіл», </i>- сказано у зверненні.</blockquote>
      <p>На думку депутатів, наразі складається ситуація, коли на весь район залишиться одна-дві опорні школи. При цьому їм продовжують нав’язувати «зверху», яку школу визнати опорною, а не дають можливість самим визначитися з цим питанням, що є порушенням п. 20 ч.1 ст. 43 Закону України «Про місцеве самоврядування в Україні».</p>
      <blockquote><i>«Аналогічною є ситуація із створенням у майбутньому академічних ліцеїв (10-12 класів) з кількістю учнів не менше 300 учнів і з 4 паралелями у кожному класі. Такого закладу в сільському районі не буде ніколи і через малу кількість учнів, і через відсутність пансіонів (гуртожитків). Здійснювати ж щоденне підвезення учнів до ліцею можна лише з не дуже віддалених сіл за умови якісних доріг. Такий підхід теж є порушенням вищезгаданої статті закону.<br/></i><i>Згідно нових правок до проекту закону «Про повну загальну середню освіту» «освітня субвенція спрямовується на оплату праці педагогічних працівників закладів освіти, крім: гімназій, загальна кількість учнів в яких становить менше 50 осіб; ліцеїв, заснованих сільськими, селищними, міськими (міст з населенням менше 50 тисяч) радами; ліцеїв, загальна кількість учнів 10-12 класів в яких становить менше 300 осіб. Оплата праці педагогічних працівників таких закладів освіти здійснюється за рахунок коштів їх засновників».<br/></i><i>За умови включення цієї правки, ліцей не зможе створити жодне село чи селище, навіть місто, де менше 50 тисяч населення, бо вони не зможуть утримувати заклад за власні кошти. Тому, можна зробити висновок, що в селах та районних центрах залишаться лише початкові школи та, в кращому випадку, гімназії», </i>- сказано у звернені.</blockquote>
      <p>Також обранці констатують, що при нині діючому підході до сільської освіти без роботи залишиться практично половина вчителів та робітників, які працюють в сільських закладах освіти, а відповідно, зменшиться і надходження до місцевого бюджету ПДФО та зросте соціальна напруга.</p>
      <blockquote><i>«Враховуючи вищевикладене, депутати Кременчуцької районної ради звертаються до Вас з настійною вимогою: не допустити прийняття таких норм законодавства, які приведуть до знищення сільських шкіл, які на сьогодні залишаються осередком збереження національної культури, традицій.<br/></i><i>Забезпеченням цього є:<br/></i><i>- прийняття окремих законодавчих актів щодо розвитку освіти в сільській місцевості, які враховуватимуть особливості малонаселених та віддалених один від одного населених пунктів;<br/></i><i>- зменшення вимог щодо нормативів створення ліцеїв і опорних шкіл у сільській місцевості та виконання норми щодо права органів місцевого самоврядування вирішувати питання створення опорних шкіл шляхом проведення конкурсу, як того вимагає Положення про освітній округ і опорний заклад освіти, затверджене постановою Кабінету Міністрів України від 19 червня 2019 року № 532: «Засновник визначає опорні заклади освіти серед закладів загальної середньої освіти, що належать до сфери його управління, на конкурсній основі відповідно до затверджених ним умов».<br/></i><i>Ми переконані, що сільська освіта має право на життя, а сільські діти – на навчання»,</i> - сказано у зверненні.</blockquote>
      <p>Нагадаємо, <b><a href="https://kg.ua/news/nardep-movchan-est-oficialnoy-priemnoy-grazhdan-net">нардеп Мовчан є, офіційної приймальні громадян - немає.</a></b></p>
      <p> </p>
      <p> </p>
      <p>Олег Булашев</p>
    </article>
  </body>
</html>