<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640075/%D9%BE%D8%B0%DB%8C%D8%B1%D8%B4-%D8%A2%D8%AA%D8%B4%E2%80%8C%D8%A8%D8%B3-%D8%AA%D9%88%D8%B3%D8%B7-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%AF%D8%B1-%D8%B4%D8%B1%D8%A7%DB%8C%D8%B7-%D9%85%D8%AA%D8%B2%D9%84%D8%B2%D9%84-%D8%B3%DB%8C%D8%A7%D8%B3%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T10:56:00+00:00"/>
    <meta property="og:title" content="پذیرش آتش‌بس توسط رژیم صهیونیستی در شرایط متزلزل سیاسی"/>
    <meta property="og:description" content="حمله جهاد سلامی تا آنجا پیش رفت که راکت‌های آن به شمال تل‌آویو نیز رسیدند و مدارس این شهر برای نخستین بار پس از جنگ اول خلیج فارس تعطیل شدند و..."/>
  </head>
  <body>
    <article>
      <h1>
        <a href="https://www.bultannews.com/fa/news/640075/%D9%BE%D8%B0%DB%8C%D8%B1%D8%B4-%D8%A2%D8%AA%D8%B4%E2%80%8C%D8%A8%D8%B3-%D8%AA%D9%88%D8%B3%D8%B7-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%AF%D8%B1-%D8%B4%D8%B1%D8%A7%DB%8C%D8%B7-%D9%85%D8%AA%D8%B2%D9%84%D8%B2%D9%84-%D8%B3%DB%8C%D8%A7%D8%B3%DB%8C">پذیرش آتش‌بس توسط رژیم صهیونیستی در شرایط متزلزل سیاسی</a>
      </h1>
      <h2>حمله جهاد سلامی تا آنجا پیش رفت که راکت‌های آن به شمال تل‌آویو نیز رسیدند و مدارس این شهر برای نخستین بار پس از جنگ اول خلیج فارس تعطیل شدند و...</h2>
      <address><time datetime="2019-11-15T10:56:00+00:00">15 Nov 2019, 10:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سریال حملات راکتی حماس و جهاد اسلامی به رژیم صهیونیستی و بمباران غزه توسط این رژیم، این بار با ترور بهاء سلیم ابوالعطا، فرمانده ارشد سرایا القدس، شاخه نظامی جهاد اسلامی کلید خورد و تا جایی پیش رفت که روزنامه جروزالم پست نوشت: «تل‌آویو به شهر ارواح تبدیل شده است». ابوالعطاء که در کنار سید حسن نصرالله و سردار قاسم سلیمانی در صدر فهرست ترور رژیم صهیونیستی قرار داشت، بامداد سه‌شنبه (۲۱ آبان) در منزلش در محله شجاعیه واقع در نوار غزه به شهادت رسید. بلافاصله پس از این اقدام، حملات تلافی‌جویانه جهاد اسلامی به مناطق اشغالی آغاز شد و متعاقب آن، بمباران غزه توسط جنگنده‌های این رژیم صورت گرفت.بنا بر آمار ارتش رژیم صهیونیستی، طی دو روز درگیری، بیش از ۳۶۰ راکت به اسرائیل شلیک شد. بر اثر شلیک این راکت‌ها، سه اسرائیلی زخمی شدند و ده‌ها نفر در مسیر رسیدن به پناهگاه‌ها آسیب جزئی دیدند. بنا بر آمار وزارت بهداشت غزه نیز ۳۲ فلسطینی بر اثر حملات رژیم صهیونیستی به شهادت رسیدند که یک کودک ۷ ساله و دو نوجوان نیز در میان آن‌ها بودند. به علاوه، دست کم ۹۷ فلسطینی در این حملات زخمی شدند. سرانجام، بامداد پنجشنبه، منابع خبری از پذیرش توافق آتش‌بس از سوی رژیم صهیونیستی و جهاد اسلامی به میانجی‌گری مصر خبر دادند. بنا به گفته یک منبع در جهاد اسلامی، توافق آتش‌بس بر مبنای شروط جهاد اسلامی به عنوان نماینده مقاومت اسلامی فلسطین، اجرا می‌شود؛ توقف طرح ترور اشخاص و حفاظت از جان شرکت‌کنندگان در سلسله راهپیمایی‌های بزرگ بازگشت و آغاز عملی روند شکست محاصره از جمله شروط جهاد اسلامی برای پذیرش این آتش‌بس بود.با وجود اینکه ارتش رژیم صهیونیستی مدعی است که سامانه دفاعی گنبد آهنین، ۹۰ درصد از راکت‌ها را سرنگون کرده است اما ابوحمزه، سخنگوی گردان‌های قدس، شاخه نظامی جنبش جهاد اسلامی فلسطین در سلسله پیام‌هایی توئیتری نوشت: «موشک‌های مقاومت به قلب این رژیم رسید؛ اگر دشمن صهیونیستی آن را اعلام کند، نتانیاهو مضحکه کوچه و بازار خواهد شد». وی افزود: «دشمن به شدت واقعیت را سانسور می‌کند تا شهرک نشینان، علیه نتانیاهو و وزیر جنگ او به خیابان‌ها نیایند و پیروزی ادعایی‌شان به شکست تبدیل نشود و به جای تشکیل دولت جدید راهی زندان نشوند.» به گواهی روزنامه هاآرتص، راکت‌های جهاد اسلامی به شمال تل آویو نیز رسیدند و مدارس این شهر برای نخستین بار پس از جنگ اول خلیج فارس (۱۹۹۰) تعطیل شدند و یک میلیون کودک در خانه ماندند. این در حالی است که این حملات، کل زندگی روزمره شهرک نشینان مجاور مرز غزه را به حالت تعطیل درآورد و آن‌ها را در پناهگاه‌ها نگه داشت. پذیرش آتش بس که ظاهراً با پذیرش شروط جهاد اسلامی همراه بوده است، نشان می‌دهد که نتانیاهو مجبور به آرام نگه داشتن اوضاع در آشفته بازار سیاسی کنونی و پیش از انتخابات سومی است که احتمال آن بیش از پیش افزایش یافته است.</p>
      <p>گرچه ناگهانی بودن اقدام رژیم صهیونیستی به ترور ابوالعطا، ویژگی ذاتی چنین عملیات‌هایی است، اما مبادرت به این اقدام در آشفته بازار سیاسی کنونی این رژیم، تعجب بسیاری از مقامات و کارشناسان آن را برانگیخته است. گروهی نتانیاهو را متهم کرده‌اند که به دنبال کسب نفع سیاسی از این اقدام بوده است. آویگدور لیبرمن، رهبر حزب «اسرائیل خانه ما» و مهره کلیدی برای تشکیل ائتلاف این رژیم نیز مدعی شده است که نتانیاهو سال گذشته، ترور ابوالعطا را وتو کرده بود. با این حال، بنی گانتص، رقیب اصلی نتانیاهو از این اقدام حمایت کرده است. در هر حال، پرسش به این پاسخ که چرا ابوالعطا که به گفته سخنگوی ارتش رژیم صهیونیستی از ماه ژوئن در کنترل ارتش بود، در این برهه حساس سیاسی ترور شد، ممکن است دهه‌ها نامشخص بماند، زیرا طبق قوانین اسرائیل، نسخه بحث‌های کابینه امنیتی، ۵۰ سال و در صورت حضور یکی از اعضای شین بت (آژانس امنیت داخلی) تا ۹۰ سال، مهر و موم خواهند ماند.*</p>
      <p>صرف نظر از تمام تحلیل‌ها باید در نظر داشت که سیاست ترور هدفمند اعضای حماس و جهاد اسلامی، همواره در دستور کار مقامات این رژیم قرار داشته است؛ چنانچه سال گذشته درست در همین زمان که تنش‌ها بین اسرائیل و غزه اوج گرفته بود، رسانه‌های صهیونیستی به نقل از مقامات امنیتی- نظامی نوشتند که اسرائیل باید به سیاست ترور هدفمند بازگردد. یسرائیل کاتص، وزیر خارجه این رژیم نیز تنها چند ساعت پس از حصول آتش‌بس گفت که اسرائیل به سیاست ترور هدفمند ادامه خواهد داد؛ بنابراین به نظر می‌رسد، ترور ابوالعطا بیش از آنکه یک اقدام سیاسی برای بقای نتانیاهو باشد، ضرورتی امنیتی برای رژیم صهیونیستی بوده است، زیرا بنیامین نتانیاهو، تازه وارد عرصه سیاست نیست و گرچه ممکن است شدت و گستردگی حملات جهاد اسلامی را که تا قلب سرزمین‌های اشغالی پیش رفت، پیش بینی نکرده باشد، اما به نظر میرسد واقف به این موضوع بوده است که ترور فرمانده ارشد جهاد اسلامی، مانند شمشیری دو لبه برای وی عمل خواهد کرد.</p>
    </article>
  </body>
</html>