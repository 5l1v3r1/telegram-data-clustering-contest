<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/zhmerinski-policeyski-zatrimali-grupu-kvartirnih-kradijiv-640137.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T10:04:57+00:00"/>
    <meta property="og:title" content="Жмеринські поліцейські затримали групу квартирних крадіїв"/>
    <meta property="og:description" content="Для затримання правоохоронці приїхали з районного центру до Вінниці"/>
  </head>
  <body>
    <article>
      <h1>Жмеринські поліцейські затримали групу квартирних крадіїв</h1>
      <address>
        <time datetime="2019-11-15T10:04:57+00:00">15 Nov 2019, 10:04</time>
      </address>
      <h4>Для затримання правоохоронці приїхали з районного центру до Вінниці</h4>
      <p>14 листопада працівники жмеринської поліції затримали п’ятьох зловмисників, які у Жмеринці вчинили квартирну крадіжку. Правопорушників затримали в Вінниці поблизу одного з ринків, де вони намагались здати у ломбард викрадені ювелірні прикраси.</p>
      <p>Про це <a href="https://vn.npu.gov.ua/news/narkotiki/u-vinniczi-zhmerinski-policzejski-zatrimali-grupu-kvartirnix-kradijiv/">інформує</a> пресслужба ГУ НП у Вінницькій області, повідомляє «<a href="https://glavcom.ua/">Главком</a>».</p>
      <p>До Жмеринського відділу поліції надійшло повідомлення від 43-річної місцевої жительки про те, що в період з 19.00-21.00 год, коли її не було вдома, невідома особа вчинила крадіжку ювелірних виробів з її квартири.</p>
      <p>Працівниками поліції було встановлено, що у помешкання потерпілої зловмисник потрапив шляхом підбору ключа. Опитавши сусідів потерпілої, поліцейські встановили, що у цей період біля будинку бачили п’ятьох підозрілих чоловіків, які пересувались на автомобілі «Мерседес». Крім цього, на місці вчинення злочину криміналісти вилучили речові докази, які залишили зловмисники.</p>
      <p>Як розповів начальник Жмеринського відділу поліції Валерій Домбровський, оперативним шляхом поліцейські встановили напрямок руху автомобіля, на якому пересувались ймовірні зловмисники. У Вінниці біля одного з ломбардів п’ятьох підозрюваних було затримано. Ними виявились жителі Жмеринки віком від 18  до 27 років. Двоє з затриманих раніше притягувались до кримінальної відповідальності за крадіжки та наркозлочини. Частина викрадених прикрас у них вилучена, решту вони встигли здати у ломбард.</p>
      <p>Наразі поліція перевіряє причетність затриманих до вчинення аналогічних злочинів на території Жмеринського району та області.</p>
      <p>Слідчим відділом поліції відкрито кримінальне провадження за ч.3 ст. 185 (крадіжка, поєднана з проникненням у житло). За такий злочин передбачено покарання до 6 років ув’язнення.</p>
      <p>Зараз затримані знаходиться в ізоляторі тимчасового тримання. Вирішується питання про обрання їм міри запобіжного заходу у вигляді тримання під вартою.</p>
      <p> © Офіційний сайт Національної поліції: <a href="https://vn.npu.gov.ua/news/narkotiki/u-vinniczi-zhmerinski-policzejski-zatrimali-grupu-kvartirnix-kradijiv/">https://vn.npu.gov.ua/news/narkotiki/u-vinniczi-zhmerinski-policzejski-zatrimali-grupu-kvartirnix-kradijiv/</a></p>
      <related>
        <a href="https://glavcom.ua/kyiv/news/harkivyanin-oblashtuvav-u-stolichniy-kvartiri-narkolaboratoriyu-foto-video-640119.html"/>
        <a href="https://glavcom.ua/vinnytsia/news/u-ladizhini-navchali-likvidaciji-pozhezhi-pracivnikiv-gotelyu--640124.html"/>
        <a href="https://glavcom.ua/kyiv/news/pidpali-magaziniv-u-kijevi-zyavilosya-video-zlochinu-640113.html"/>
      </related>
    </article>
  </body>
</html>