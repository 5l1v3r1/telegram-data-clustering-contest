<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/15/snapchat-uzenetben-szolitotta-fel-a-francia-elnok-a-diakokat-az-iskolai-zaklatas-elleni-fe"/>
    <meta property="og:site_name" content="euronews"/>
    <meta property="article:published_time" content="2019-11-15T10:12:47+00:00"/>
    <meta property="og:title" content="Snapchat-üzenetben szólította fel a francia elnök a diákokat az iskolai zaklatás elleni fellépésre"/>
    <meta property="og:description" content="Macron kétperces videóban kéri arra a fiatalok, hogy álljanak le a bullying-gal, és álljanak ki a zaklató csoportokkal szemben, mivel azok ereje a létszámukban és a többiek némaságában rejlik."/>
  </head>
  <body>
    <article>
      <h1>Snapchat-üzenetben szólította fel a francia elnök a diákokat az iskolai zaklatás elleni fellépésre</h1>
      <address><time datetime="2019-11-15T10:12:47+00:00">15 Nov 2019, 10:12</time> by <a rel="author">Noemi Mrav</a></address>
      <p>Emmanuel Macron francia köztársasági elnök a Twitter és a Facebook után most már a Snapchaten is jelen van. A fiatalok egyik kedvenc oldalára publikált videó nem véletlenül került ki épp erre a platformra: a cél az volt, hogy a leginkább érintett korosztályhoz szóljanak azok kedvenc felületén.</p>
      <p>A téma ugyanis az iskolai zaklatás, más néven bullying volt, melynek múlt héten volt a világnapja - és mely ellen az elnök személyesen foglalt állást videójában.</p>
      <h3>"Csak nektek van erőtök megtörni a magányt"</h3>
      <p>Macron videóját azzal kezdi, hogy a felgyorsult világban egy percnyi időt kérjen a tinédzserektől, melyet rá áldoznak. Ezután leírja egy tipikus iskolai zaklatás esetét, mint fogalmaz: "Biztos vagyok benne, hoyg a ti osztályotokban is van egy olyan diák aki finoman szólva is furcsa. Egy olyan valaki, aki gyakran van egyedül, akit kinevetnek a többiek, akiből csúfot űznek az udvaron, az osztályban, a közösségi oldalakon."</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F100008714563899%2Fvideos%2F2197684067198724%2FUzpfSTYyNjg3Nzc1NDoxMDE1ODAwNTkxMjU3Nzc1NQ%2F&amp;show_text=&amp;width=640" width="640" height="1391" data-service="Facebook" scrolling="no"/>
      </figure>
      <p>"Lehet azt mondjátok, hogy ez nem számít, ez nem több, mint egy vicc. Ebben az egypercben gondoljátok végig: milyen az a magány, az a megszégyenítés, azok a sebek, amiket ma ejtetek - és amik a jövőben keletkeznek emiatt" - folytatja.</p>
      <p>"Arra kérlek titeket, hogy válasszatok, mert választani kell. Vagy folytatjátok azt, hogy csöndben maradtok, csak mosolyogtok, időnként magatok is beszálltok a cikizésbe - de akkor ti is cinkossá váltok a zaklatásban. Vagy egy más utat választotok, és tesztek egy lépést felé. Leültök mellé, megfogjátok a kezét, megpróbáljátok megérteni. Ha pedig igazán bátrak vagytok, kiálltok azzala csapattal szemben, akik cikizik, akik zaklatják és őszintén megmondjátok, mit gondoltok róluk."</p>
      <p>Macron szerint lehet, hogy ezek a csoportok elsőre félelmetesnek tűnnek, de az erejüket ők csupán a létszámukból és a mi hallgatásunkból merítik: minél többen kevesebben vannak a csoportban, annál erőtlenebbek.</p>
      <p>"Megvan az erőtök hozzá, hogy ezt megtörjétek, hogy megtörjétek a magányt és megmentéstek a zaklatás áldozatává vált osztálytársatokat. Használjátok ki ezt a percet a gondolkozásra, és ígérem, hogy kevesebb dolog miatt kell ezután bánkódnotok. Számítok rátok" - fejezi be a videót.</p>
      <h3>Felesége is az ügy mellé állt</h3>
      <p>A francia First lady, Brigitte Macron is a zaklatás elleni kiállásra szólított fel. Az egykori középiskolai tanárnőnek sok tapasztalata van a témában, karrierje során látott már jó pár ilyen esetet - legutóbb Párizs 8. kerületében egy középiskolában beszélt a zaklatás veszélyeiről a diákoknak és szólította fel őket még nagyobb éberségre.</p>
      <figure>
        <img src="https://static.euronews.com/articles/stories/04/30/14/70/808x525_cmsv2_26ceebbc-d959-5572-be04-53b393707797-4301470.jpg"/>
        <figcaption>MTI/EPA/Ian Langsdo</figcaption>
      </figure>
    </article>
  </body>
</html>