<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/abot-kamay-na-ang-hustisya"/>
    <meta property="og:site_name" content="Journal Online"/>
    <meta property="article:published_time" content="2019-11-15T10:08:29+00:00"/>
    <meta property="og:title" content="Abot-kamay’ na ang hustisya"/>
    <meta property="og:description" content="At siyempre, dapat din nating pasalamatan si ex-Maguindanao governor at ngayon ay Cong. Esmael ‘Toto’ Mangudadatu. Ang kanyang desisyon na labanan sa 2010 election ang angkan ng Ampatuan na kinatatakutang ‘warlord’ sa lalawigan upang magkaroon naman ng pagbabago ay naging “mitsa” ng nasabing masaker."/>
  </head>
  <body>
    <article>
      <h1>Abot-kamay’ na ang hustisya</h1>
      <address><time datetime="2019-11-15T10:08:29+00:00">15 Nov 2019, 10:08</time> by <a rel="author" href="https://journal.com.ph/authors/paul-m-gutierrez" target="_blank">Paul M. Gutierrez</a></address>
      <h3>‘FULL-packed’ na naman kahapon ang ‘Meet the Press/Report to the Nation media forum’ ng National Press Club.</h3>
      <p>Kaya nga muli nating pinasasalamatan ang ating mga “kapatid” sa media sa kanilang ginawang pagdalo kung saan ang sentrong pinag-usapan ay ang madugong ‘Ampatuan Massacre’ noong 2009 kung saan 32 sa 58 biktima ay mga kasapi ng media.</p>
      <p>At siyempre, dapat din nating pasalamatan si ex-Maguindanao governor at ngayon ay Cong. Esmael ‘Toto’ Mangudadatu. Ang kanyang desisyon na labanan sa 2010 election ang angkan ng Ampatuan na kinatatakutang ‘warlord’ sa lalawigan upang magkaroon naman ng pagbabago ay naging “mitsa” ng nasabing masaker.</p>
      <p>Ang kanyang pagdalo kahapon ay ang kanyang ikalawang beses na “pagbisita” sa NPC pagkaraan ng 8 taon; huli naman nating “nakadaupang-palad” si “Gob” noong nakaraang taon nang imbitahan tayo sa Maguindanao at makita natin, mismo, ang napakalaking pagbabago sa lalawigan kumpara sa panahong nasa “kontrol” ito ng mga Ampatuan.</p>
      <p>Kasama rin natin kahapon si Presidential Task Force on Media Security (PTFoMS) Undersecretary, Joel Sy Egco, na bilang dating opisyal at pangulo ng NPC ay kasama natin sa paghahanap ng hustisya para sa mga biktima at iba pang mga biktima ng karahasan sa hanay ng media.</p>
      <p>‘Na-postpone’ ang proklamasyon ng desisyon ng korte sa masaker ngayong buwan matapos namang pag bigyan ng Korte Suprema ang hiling ni Judge Jocelyn Solis-Reyes, may hawak ng kaso, na isang buwang palugit sa kanyang paglalabas ng desisyon.</p>
      <p>Translation? Inaasahan nating lahat na bago ang Araw ng Pasko, “magkakaalaman” na mga kabayan kaya, abangan na lang natin!</p>
      <p>Na “about-kamay” na ang hustisya para sa mga biktima ay makikita natin sa naging pahayag nina Gob. Toto at Usec. Joel, dear readers.</p>
      <p>Dangan kasi, pareho ang kanilang deklarasyon na sakaling ‘adverse decision’ ang mangyari, pareho silang magbibitiw sa puwesto, ahahay!</p>
      <p>Si Joel bilang opisyal ng gobyerno at si Mangudadatu bilang miyembro ngayon ng Kongreso!</p>
      <p>Kaya naman kung sakaling hindi nga naging “maganda” ang desisyon ng korte, ang tanong ng mga miron, “balik-NPC” kaya si Joel Egco dahil tatakbo na lang ito bilang direktor, ehek, presidente ulit, hehehe!</p>
      <p>Sa panig naman ni Gob. Toto, ang ‘adverse decision’ ay isang napakalaking “dagok” para sa kanya at sa iba pang pamilya ng mga biktima.</p>
      <p>Dangan kasi, binanggit niya rin na “ngayong taon” lang niya nagawang “magpatawad” sa mga taong gumawa ng karumal-dumal na krimen at bagaman nga “naibigay” sa kanya ang maraming pagkakataon, bilang gubernador ng Maguindanao na “maghiganti” (Rido) ay hindi niya ginawa dahil sa kanyang paniniwala  sa ‘rule of law.’</p>
      <p>Aniya pa, “malinaw na malinaw” at “matitibay ang mga ebidensya” laban sa mga Ampatuan batay sa mga ebidensiya at testimonya kaya naniniwala siyang “about-kamay” na nga ang hustisya.</p>
      <p>***</p>
      <p>NANG mangyari ang insidente, may isang “detalye” na kahapon lang ulit binanggit ni Gob. Toto sa media.</p>
      <p>At ito ay ang malaking tulong na ibinigay sa kanya ni Davao City Mayor Rodrigo Duterte, kung saan ang kanyang naging conduit ay si ex-SAP (special assistant to the president) at ngayon ay senador, Christopher ‘Bong’ Go.</p>
      <p>Ayon kasi kay Gob. Toto, si Mayor Rody ang “nagpahiram” sa kanya ng ‘helicopter’ upang mapuntahan ang lugar kung saan sinisimulan nang “ilibing” ng mga Ampatuan ang 58 nilang ‘massacre victims.’</p>
      <p>Aniya pa, “marahil” (siguro) ay “inakala” ng mga “naglilibing” sa mga biktima na ‘military helicopter’ ang papalapit sa ‘massacre site’ kaya madalian nilang nilisan ang lugar; ang pagdating ng helicopter na “ipinahiram” ni Mayor Duterte ang dahilan naman upang malaman ang eksaktong lugar ng masaker na nagbigay-daan upang malaman ng buong mundo ang iba pang detalye ng karumal-dumal na krimen.</p>
      <p>Sa madaling salita? “Maraming, maraming salamat po, Davao City mayor, Rody Duterte!</p>
      <p>Ngayon namang ika-20 ng Nobyembre, pupuntahan ng ilang opisyales ng National Press Club ang ‘massacre site’ upang mag-alay tayo ng bulaklak sa puntod ng mga biktima, ang unang pagkakataon na makakarating tayo sa nasabing lugar.</p>
      <p>Magandang pagkakataon na rin ito upang makahalubilo natin ang ating mga kapatid na mamamahayag sa Mindanao.</p>
      <p>Para naman sa mga maiiwan sa Maynila, samahan po ninyo ang NPC sa isang ‘Benefit Concert’ para sa mga pamilya ng biktima ng Ampatuan masaker sa Bamboo Intramuros sa NPC grounds sa Nobyembre 23.</p>
      <p>Magkita-kita po tayo at magsama-sama para sa hustisya. Mabuhay ang malayang pamamahayag!</p>
    </article>
  </body>
</html>