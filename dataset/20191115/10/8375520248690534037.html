<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zabrizkav-oblichchya-gazom-i-zabrav-picu-u-kijevi-molodik-napav-na-kurjera--640152.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T10:59:12+00:00"/>
    <meta property="og:title" content="Забризкав обличчя газом і забрав піцу: у Києві молодик напав на кур’єра"/>
    <meta property="og:description" content="Оперативники затримали молодика за розбійний напад на кур’єра"/>
  </head>
  <body>
    <article>
      <h1>Забризкав обличчя газом і забрав піцу: у Києві молодик напав на кур’єра</h1>
      <address>
        <time datetime="2019-11-15T10:59:12+00:00">15 Nov 2019, 10:59</time>
      </address>
      <h4>Оперативники затримали молодика за розбійний напад на кур’єра</h4>
      <p>На вулиці Симиренка Святошинського району Києва невідомий напав на кур’єра із доставки піци. Повідомлення про це надійшло до поліції. За вказаною адресою виїхала слідчо-оперативна група, яка задокументувала злочин.</p>
      <p>Як <a href="https://kyiv.npu.gov.ua/news/rozbijnij-napad/u-kijevi-operativniki-zatrimali-molodika-za-rozbijnij-napad-na-kur-jera/">інформує</a> пресслужба поліції Києва, на місці події до правоохоронців звернувся 24-річний хлопець і повідомив, що він, отримавши замовлення, привіз його до будинку, де до нього підійшов невідомий, забризкав обличчя газом, відібрав замовлення та втік.</p>
      <p>Під час комплексу оперативно-розшукових заходів працівники карного розшуку встановили та затримали правопорушника. Ним виявися 23-річний уродженець Кіровоградської області, який зізнався у скоєному.</p>
      <p>Фігуранта затримали у порядку ст. 208 Кримінального процесуального кодексу України. За даним фактом слідчим відділом Святошинського управління поліції розпочато кримінальне провадження за ч. 1 ст. 187 (Розбій) Кримінального кодексу України. Фігуранту загрожує до семи років позбавлення волі.</p>
      <p>Нагадаємо, раніше судимий 38-річний чоловік, який навесні 2019 року здійснив зухвалий напад на жінку, яка перебувала на 8-му місяці вагітності, <a href="https://glavcom.ua/kyiv/news/recidivist-yakiy-napav-na-vagitnu-kiyanku-otrimav-visim-rokiv-tyurmi-640141.html">отримав 8 років позбавлення волі.</a></p>
    </article>
  </body>
</html>