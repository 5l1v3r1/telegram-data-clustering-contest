<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/0nq1QJ/toppscorerduellen-avgjoeres-i-siste-runde-skulle-tro-noen-hadde-skre"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T10:59:06+00:00"/>
    <meta property="og:title" content="Duellen ingen vil tape: Disse to kjemper om gjev tittel i siste serierunde"/>
    <meta property="og:description" content="Hvem blir sesongens toppscorer i Toppserien? To av kandidatene møtes i siste serierunde."/>
  </head>
  <body>
    <article>
      <h1>Duellen ingen vil tape: Disse to kjemper om gjev tittel i siste serierunde</h1>
      <h2>Hvem blir sesongens toppscorer i Toppserien? To av kandidatene møtes i siste serierunde.</h2>
      <address><time datetime="2019-11-15T10:59:06+00:00">15 Nov 2019, 10:59</time> by <a rel="author">Mette Bugge</a></address>
      <p>Røa mot Sandviken i siste fotballkamp i Toppserien. «Finalen» lørdag kunne ikke hatt bedre regi. For begge lag har spisser som kan vinne den gjeve toppscorertittelen.</p>
      <p>Synne Sofie Jensen i Oslo-klubben og Kennya Cordner i klubben fra Bergen står begge oppført med 16 mål.</p>
      <p>– Måtte den beste vinne, sier Mette Hammersland i Sandviken, som jobber med marked og kommunikasjon og som «alltid» har vært der.</p>
      <p>– Kult. Skulle tro noen hadde skrevet et manus for å få den mest spennende avslutningen, kommenterer Røas trener Geir Nordby.</p>
      <p>
        <a href="https://www.bt.no/sport/i/zGz6o1/sandvikens-styreleder-vi-skal-ta-gull-neste-aar">Les også<br/>Sandvikens styreleder: – Vi skal ta gull neste år</a>
      </p>
      <figure>
        <img src="https://images.sacdn.no/v2/images/21b9196b-133d-40bc-a03b-6c133073816f?fit=crop&amp;h=1266&amp;w=1900&amp;s=797c5137fceb70450c67d29693510af14b1697b8"/>
        <figcaption>Synne Sofie Jensen er god med ball i bena. Her jages hun av spillere fra Avaldsnes.<cite>FREDRIK VARFJELL / BILDBYRÅN NORWAY</cite></figcaption>
      </figure>
      <h3>Har ulike kvaliteter</h3>
      <p>De to spissene er forskjellige som typer. Hammersland forteller:</p>
      <p>– «Jaja», som vi kaller Kennya, har en X-faktor i Toppserien. Hun kan gjøre veldig mye alene og er en publikumsyndling.</p>
      <p>Spilleren fra Trinidad Tobago kom til Norge for to sesonger siden. Hun ble anbefalt av tidligere norsk landslagstrener Even Pellerud, som også har vært trener i Canada og deretter i Cordners hjemland.</p>
      <p>31-åringen har spilt i en rekke klubber, men Sandviken håper at hun fortsetter hos dem. Forhandlingene er i gang.</p>
      <p>
        <a href="https://www.bt.no/sport/i/kJxmkk/vaalerenga-sikret-historisk-medalje-i-toppserien">Les også<br/>Vålerenga sikret historisk medalje i Toppserien</a>
      </p>
      <details>
        <summary>Fakta<br/>Toppscorertabellen</summary>
        <p>(Snitt pr. kamp i parentes)</p>
        <p>1. Kennya Cordner, Sandviken 16 (0,76)</p>
        <p>1. Synne Sofie Jensen, Røa 16 (0,76)</p>
        <p>3. Guro Reiten, LSK Kvinner 12 (1,20)</p>
        <p>4. Natasha Dowie, Vålerenga 11 (0,61)</p>
        <p>5. Ajara Nchout, Vålerenga 11 (0,52)</p>
        <p>6. Runa Lillegård, Lyn 10 (0,48)</p>
        <p>7. Tameka Yallop, Klepp 10 (0,48)</p>
        <p>8. Elise Thorsnes, LSK Kvinner 10 (0,48)</p>
        <p>9. Maria Brochmann, Sandviken 10 (0,48)</p>
        <p>10. Giovanna de Oliveira, Avaldsnes 9 (0,60)</p>
      </details>
      <figure>
        <img src="https://images.sacdn.no/v2/images/aae28e48-9a9c-44a0-b997-f6600a4ae0c7?fit=crop&amp;h=2850&amp;w=1900&amp;s=9bebb5cb9b930b355c5278853a65f2323eeaa3fc"/>
        <figcaption>Røas Synne Sofie Jensen elsker å jobbe med ballen.<cite>VEGARD WIVESTAD GRØTT / BILDBYRÅN</cite></figcaption>
      </figure>
      <h3>Ble bedre da hun fant roen</h3>
      <p>I Røa er Synne Jensen en type som har noe ekstra, mener Nordby.</p>
      <p>– Hun tenker utenfor A4 og er en ekstremt uforutsigbar spiller.</p>
      <p>Treneren forteller at hun har løftet seg flere hakk denne sesongen, og årsaken er denne:</p>
      <p>– Vi har jobbet med ro. Det må være maks toppfart når man bryter igjennom. Men når man skal sette ballen i mål, må det være mer vindstille. Da er ro og presisjon viktig. Det betyr å bruke den knappe tiden du har til å ta den riktige avgjørelsen. Du må jobbe med rytmen.</p>
      <p>Etter Nordbys syn er Cordner renere. Han ser at hun går mer rett på mål for å score.</p>
      <p>– Etter min oppfatning har Synne et større register for å komme til sjansene hun får. Hun er en teknisk spiller som er god med ballen i bena, sier han om spissen som liker å komme medspillere i møte, for å være delaktig i spillet. Ofte trekker hun ned mot midtbanen.</p>
      <p>
        <a href="https://www.bt.no/sport/i/9veMgw/for-fem-aar-siden-var-hun-assistentdommer-naa-faar-malmefjorden-dommeren">Les også<br/>For fem år siden var hun assistentdommer. Nå får Malmefjorden-dommeren endelig være sjef i cupfinalen.</a>
      </p>
      <h3>Har jobbet med noen utviklingsmål</h3>
      <p>Synne Jensen, som kom fra Stabæk til Røa i januar 2019, er enig i at hun har utviklet seg den siste sesongen.</p>
      <p>– Jeg er blitt mer bevisst på det å ta det med ro. Mitt mål har vært å få bedre avslutninger. Vi spisser har bedre tid enn vi tror.</p>
      <p>23-åringen liker den offensive midtbanerollen, komme litt dypere og sette opp angrep. Denne sesongen er også flere av målene kommet på langskudd. Hun har også levert et par hat trick.</p>
      <figure>
        <img src="https://images.sacdn.no/v2/images/ea9de7b7-ae47-426a-819c-b592bc09ea5a?fit=crop&amp;h=1266&amp;w=1900&amp;s=2b47d6aa51cc9f42a593c99caf6a55e90d65759e"/>
        <figcaption>Kennya Cordner kommer høyt på grunn av spensten sin. Sandvikens spiss har også landskamper for hjemlandet.<cite>VEGARD WIVESTAD GRØTT / BILDBYRÅN NORWAY</cite></figcaption>
      </figure>
      <h3>Høyden overrasker</h3>
      <p>Mens Røa ikke kan nå pallen i serien, har Sandviken en liten mulighet til tredjeplass. LSK har vunnet allerede, Vålerenga har 2.-plass, Klepp er på tredje med Sandviken bak seg. Tre og fire kan komme til å bytte plass.</p>
      <p>– Men da må vi ha stang inn på alt, sier Hammersland.</p>
      <p>Hun legger til at Sandviken skal selge deg dyrt i «finalen» på Røa-banen, der Kennya Cordner er innstilt på å kjempe hardt for toppscorertittelen.</p>
      <p>– Kennya er liten, rundt 160 cm, men har en enorm spenst. Det vil si at hun også er farlig og gjør mål med hodet. Det kommer ofte overraskende på motstanderne.</p>
      <p>Mellom Røa og Sandviken har det alltid vært tøffe tak, men lagene har et godt forhold.</p>
      <p>– Det spesielle er at vår daglige leder Madeleine Giske og assistenttrener Stine Andreassen begge har spilt i Røa, opplyser Hammersland.</p>
      <related>
        <h4>Mest lest akkurat nå</h4>
        <a href="https://www.bt.no/kultur/i/8mVvk1/i-fjor-orket-ikke-dagfinn-lyngboe-tanken-paa-aa-gjoere-nye-show-naa-har-ha"/>
        <a href="https://www.bt.no/nyheter/lokalt/i/EWXVM2/stengte-deler-av-klostergarasjen-paa-dagen-soeylene-slaar-sprekker"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/btmeninger/debatt/i/pLxkzj/vi-er-mange-som-mener-at-gud-liker-homofile"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/sport/i/JoXaK4/norge-assistentens-melding-til-pyroaksjonistene-haaper-moedrene-deres"/>
      </related>
      <ol>
        <li>
          <a href="https://www.bt.no/tag/IL_Sandviken">IL Sandviken</a>
        </li>
        <li>
          <a href="https://www.bt.no/tag/Toppserien">Toppserien</a>
        </li>
        <li>
          <a href="https://www.bt.no/tag/Fotball">Fotball</a>
        </li>
        <li>
          <a href="https://www.bt.no/tag/Sandviken">Sandviken</a>
        </li>
      </ol>
    </article>
  </body>
</html>