<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/mitsotakis-otan-anoigoun-kleista-ergostasia-einai-simadi-epanaviomixanisis-tis-xoras/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T10:43:42+00:00"/>
    <meta property="og:title" content="Μητσοτάκης : Οταν ανοίγουν κλειστά εργοστάσια είναι σημάδι επαναβιομηχάνισης της χώρας"/>
    <meta property="og:description" content="Την Ελληνική Εταιρεία Χάλυβος στα Διαβατά Θεσσαλονίκης, επισκέφθηκε την Παρασκευή ο Πρωθυπουργός Κυριάκος Μητσοτάκης."/>
  </head>
  <body>
    <article>
      <h1>Μητσοτάκης : Οταν ανοίγουν κλειστά εργοστάσια είναι σημάδι επαναβιομηχάνισης της χώρας</h1>
      <h2>Την Ελληνική Εταιρεία Χάλυβος στα Διαβατά Θεσσαλονίκης, επισκέφθηκε την Παρασκευή ο Πρωθυπουργός Κυριάκος Μητσοτάκης.</h2>
      <address><time datetime="2019-11-15T10:43:42+00:00">15 Nov 2019, 10:43</time> by <a rel="author">ΤοΒΗΜΑ Team</a></address>
      <p>Την Ελληνική Εταιρεία Χάλυβος στα Διαβατά Θεσσαλονίκης, επισκέφθηκε την Παρασκευή ο Πρωθυπουργός <a href="https://www.tovima.gr/tag/%CE%BA%CF%85%CF%81%CE%B9%CE%AC%CE%BA%CE%BF%CF%82-%CE%BC%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82/">Κυριάκος Μητσοτάκης</a>.</p>
      <p>Ο Πρωθυπουργός ξεναγήθηκε στις εγκαταστάσεις του εργοστασίου που αυτή τη στιγμή παρουσιάζει εικόνα εγκατάλειψης αλλά πρόκειται να επαναλειτουργήσει σύντομα. «Είναι η ζωντανή ιστορία της αποβιομηχάνισης και της επαναβιομηχάνισης», σημείωσε κατά τη διάρκεια της επίσκεψής του ο κ. Μητσοτάκης.</p>
      <p><a href="https://www.in.gr/2019/11/15/economy/ktimatologio-ksekinise-apostoli-email-se-ekatommyria-polites/">Κτηματολόγιο : Ξεκίνησε η αποστολή email σε εκατομμύρια πολίτες <br/></a>Ο Πρωθυπουργός επανέλαβε ότι αυτή η κυβέρνηση στηρίζει έμπρακτα την επιχειρηματικότητα και τις επενδυτικές πρωτοβουλίες και επεσήμανε πως η εν λόγω επένδυση που σηματοδοτεί την άμεση επανεκκίνηση του εργοστασίου προσδίδει σημαντικά οφέλη στην Ελληνική Οικονομία, δημιουργεί εκατοντάδες θέσεις εργασίας και έχει πολλαπλασιαστικές επιδράσεις στην οικονομία της Βόρειας Ελλάδας.</p>
      <figure>
        <img src="https://www.tovima.gr/wp-content/uploads/2019/11/15/ImgSrc-2019-11-15T122441.525.jpg"/>
      </figure>
      <p>Σε συνάντηση που είχε στη συνέχεια με τους επενδυτές στο κτίριο διοίκησης, ο κ. Μητσοτάκης σημείωσε πως η κυβέρνηση θα παρακολουθεί στενά την πρόοδο της διαδικασίας επαναλειτουργίας της βιομηχανίας, ώστε να δημιουργηθούν γρήγορα οι θέσεις εργασίας, σημειώνοντας ότι το αρμόδιο υπουργείο μπορεί να λύσει τα όποια προβλήματα υπάρξουν στην πορεία.</p>
      <p>«Δείτε πως είναι σήμερα και πως θα είναι σε λίγους μήνες», ανέφεραν από την πλευρά τους οι επενδυτές.</p>
      <figure>
        <img src="https://www.in.gr/wp-content/uploads/2019/11/ImgSrc-2019-11-15T122358.873.jpg"/>
      </figure>
      <p>Η Ελληνική Εταιρεία Χάλυβος είναι μια εταιρεία με έδρα τη Θεσσαλονίκη που ιδρύθηκε στις αρχές της δεκαετίας του ‘60 με σημαντική συμβολή στην οικονομία της χώρας καθώς κάλυπτε σχεδόν το σύνολο των αναγκών της Ελλάδας σε χάλυβα ψυχρής έλασης για 50 χρόνια περίπου,  έχοντας σοβαρό μερίδιο στις εξαγωγές για το προϊόν. Τον Νοέμβριο του 2014 η εταιρεία τέθηκε σε εκκαθάριση και έπαψε η λειτουργία της με αποτέλεσμα να μην περιμένει κανείς έκτοτε να αναβιώσει.</p>
      <p>Αφού έμεινε πέντε ολόκληρα χρόνια κλειστό, το εργοστάσιο ζωντανεύει ξανά.</p>
      <figure>
        <img src="https://www.in.gr/wp-content/uploads/2019/11/ImgSrc-2019-11-15T122458.464.jpg"/>
      </figure>
      <p>Οι νέοι επενδυτές διαθέτουν μεγάλη εμπειρία στον Χάλυβα, με πρόσβαση στην πρώτη ύλη στις αγορές -κυρίως των Ηνωμένων Πολιτειών- και στις διεθνείς μεταφορές.</p>
      <p>Τον Πρωθυπουργό, ο οποίος συνοδευόταν από τον υπουργό Ανάπτυξης και Επενδύσεων, Άδωνι Γεωργιάδη και τον υφυπουργό Ανάπτυξης και Επενδύσεων, αρμόδιο για τη Βιομηχανία και το Εμπόριο, Νίκο Παπαθανάση υποδέχτηκαν οι κ.κ. Σπύρος Κωνσταντινίδης, CEO και μέτοχος της νέας εταιρείας, Νταν Μιλικόφσκι, επενδυτής, Νίκος Μαράντος, Δημήτρης Αντωνίου, εκκαθαριστές και Κωνσταντίνος Στάθης, Γενικός Διευθυντής, ο οποίος και ξενάγησε τον κ. Μητσοτάκη στον χώρο καθώς εργάζεται εκεί πολλά χρόνια.</p>
      <p>
        <a href="https://www.tovima.gr/2019/11/15/opinions/i-gianna-forologikos-katoikos-elladas/">Η Γιάννα φορολογικός κάτοικος Ελλάδας</a>
      </p>
    </article>
  </body>
</html>