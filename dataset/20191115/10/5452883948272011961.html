<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/eventi/teatro-oscar-w-san-michele-serino.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-15T10:49:00+00:00"/>
    <meta property="og:title" content="“Oscar W.”, continua la rassegna teatrale organizzata presso la Bottega del Sottoscala"/>
    <meta property="og:description" content="“(R)Esistiamo” la rassegna teatrale organizzata presso la Bottega del Sottoscala, piccolo teatrino a San Michele di Serino va avanti. Il prossimo appuntamento è sabato 16 e domenica 17 novembre alle ore 20.30 con lo spettacolo “Oscar W.”, interpretato da Mariagrazia Torbidoni per la regia di Andrea Onori, produzione Virgolatreperiodico (Roma)."/>
  </head>
  <body>
    <article>
      <h1>“Oscar W.”, continua la rassegna teatrale organizzata presso la Bottega del Sottoscala</h1>
      <address><time datetime="2019-11-15T10:49:00+00:00">15 Nov 2019, 10:49</time> by <a rel="author">Redazione</a></address>
      <ul>
        <li><b>Dove</b> <br/>San Michele di Serino</li>
        <li><b>Quando</b> <br/>Dal 16/11/2019 al 17/11/2019</li>
      </ul>
      <p><b>“(R)Esistiamo”</b> la rassegna teatrale organizzata presso la <b>Bottega del Sottoscala</b>, piccolo teatrino a San Michele di Serino va avanti.<br/>Il prossimo appuntamento è <b>sabato 16 e domenica 17 novembre alle ore 20.30</b> con lo spettacolo <b>“Oscar W.”</b>, interpretato da <b>Mariagrazia Torbidoni</b> per la regia di <b>Andrea Onori,</b> produzione <b>Virgolatreperiodico (Roma)</b>.</p>
      <p>Lo spettacolo analizza la vita di Oscar Wilde, che è stata una parabola incredibile e che lo ha visto in un primo tempo indossare gli eleganti panni del conferenziere e dello scrittore di successo e poi gli stracci infamanti e vergognosi del condannato in carcere.</p>
      <p>Attraverso l'intreccio e la sovrapposizione di storie, parole e personaggi appartenenti tanto alle opere quanto agli episodi più significativi della sua biografia, la piéce delinea la sua traiettoria esistenziale, dai momenti di esaltazione e di fama a quelli più tragici e bui.</p>
      <p>Partire da Wilde per mettere in scena Wilde, il tutto nelle mani di una sola attrice che, in un susseguirsi di scambi tra persona e personaggio, dà vita ad una scena spesso fatta di ribaltamenti e trasformazioni, dove anche il tempo e lo spazio non seguono necessariamente le regole della logica, affidandosi piuttosto al fascino dell'immaginazione e del gioco teatrale.</p>
      <p>Il rapporto diretto con il pubblico dà modo di illuminare Wilde nella sua veste più brillante, quella di raffinato affabulatore e uomo di mondo.</p>
      <p>L'ossessiva ricerca di nuovi piaceri che spinge il giovane protagonista verso una rovinosa discesa negli abissi. Si assiste allora al primo processo, spettacolare e irriverente, in cui è Wilde a denunciare e ad accusare; e al secondo, assurdo e impietoso, in cui, in un tragico ribaltamento di ruoli identico a quelli che incontriamo nelle sue opere, egli si ritrova vittima dell'azione da lui stesso intrapresa, finendo per essere condannato ai lavori forzati per due anni.</p>
      <p>Vi aspettiamo <b>sabato 16 e domenica 17 novembre alle ore 20.30 </b>presso la <b>Bottega del Sottoscala </b>(locali sottostanti scuola elementare – entrata Via Cremona ) <b>San Michele di Serino.</b></p>
    </article>
  </body>
</html>