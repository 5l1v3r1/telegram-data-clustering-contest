<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248038bochka-medu-i-lozhka-dogtyu_-visnovki-z-matchu-ukraina-estoniya.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-15T10:59:00+00:00"/>
    <meta property="og:title" content="Бочка меду і ложка дьогтю. Висновки з матчу Україна - Естонія"/>
    <meta property="og:description" content="Вчора збірна України провела товариський матч у Запоріжжі. Повідомляє сайт Sportanalytic.com. Гра проти Естонії наперед була не надто важливою, адже якщо проти Нігерії два місяці тому ми справді мали можливість випробувати себе на фоні сильного суперника, то цього разу Україні протистояв суперник зі 104-го місця у рейтингу ФІФА. А коли наставник збірної Естонії перед матчем заявив про бажання випробувати молодь, то стало до кінця зрозуміло, що повноцінного спарингу у нас не вийде. Втім, наставник збірної України Андрій Шевченко пішов назустріч бажанням вболівальників і випустив на цю гру найближчий резерв, підсиливши його хіба Андрієм Ярмоленком. Звісно, саме хавбек &quot;Вест Хема&quot; із капітанською пов'язкою вів за собою партнерів.Серед позитиву варто також відзначити, що ми побачили в дії тих футболістів, які у майбутньому будуть складати основу нашої команди. Серед цих гравців можна назвати Луніна, Циганкова, Іванісеню, Шведа, котрі отримують мало часу у національній команді, але згодом саме на них ми будемо покладатися.…"/>
  </head>
  <body>
    <article>
      <h1>Бочка меду і ложка дьогтю. Висновки з матчу Україна - Естонія</h1>
      <address>
        <time datetime="2019-11-15T10:59:00+00:00">15 Nov 2019, 10:59</time>
      </address>
      <figure>
        <img src="http://sportanalytic.com/uploads/images/default/5338_dk.jpg"/>
      </figure>
      <p>Вчора збірна України провела товариський матч у Запоріжжі. Повідомляє сайт <a href="http://sportanalytic.com/">Sportanalytic.com.</a> <br/><br/>Гра проти Естонії наперед була не надто важливою, адже якщо проти Нігерії два місяці тому ми справді мали можливість випробувати себе на фоні сильного суперника, то цього разу Україні протистояв суперник зі 104-го місця у рейтингу ФІФА. А коли наставник збірної Естонії перед матчем заявив про бажання випробувати молодь, то стало до кінця зрозуміло, що повноцінного спарингу у нас не вийде. Втім, наставник збірної України Андрій Шевченко пішов назустріч бажанням вболівальників і випустив на цю гру найближчий резерв, підсиливши його хіба Андрієм Ярмоленком. Звісно, саме хавбек "Вест Хема" із капітанською пов'язкою вів за собою партнерів.<br/><br/>Серед позитиву варто також відзначити, що ми побачили в дії тих футболістів, які у майбутньому будуть складати основу нашої команди. Серед цих гравців можна назвати Луніна, Циганкова, Іванісеню, Шведа, котрі отримують мало часу у національній команді, але згодом саме на них ми будемо покладатися. Інша когорта гравців - це резервісти, яких вже важко назвати перспективними, просто за своєю нинішньою грою вони поступаються партнерам по збірній. Бесєдін, Сидорчук, Шахов та Пластун навряд чи суттєво додадуть у власній грі, але як підсилення поки розглядаються Андрієм Шевченком.<br/><br/>Отут ми і підходимо до негативу у цій грі. На жаль, ми побачили, що збірна України не має відповідного резерву. У вчорашньому матчі ми знову повернулися років так на 15 назад, коли Україна наче і мала непоганих гравців, але надзвичайно важко ламала оборону суперника. Тоді ми могли грати внічию із вірменами та грузинами, а ще - програвати на виїзді Литві. Наче й тисне команда весь матч, але і моменти біля наших воріт виникають, і тиск той якийсь не цільний. От це і було вчора. Якби це була основа нашої команди, то було б дуже сумно. Звісно, ці хлопці ніколи не грали разом, але будемо сподіватися, що прогрес буде помітним, але роботи у Шевченка непочатий край.<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>