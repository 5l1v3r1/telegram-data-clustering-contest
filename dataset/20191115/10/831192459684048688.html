<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-gia-ton-tilemacho-lavida-giati-aperrifthi-i-aitisi-eggyisis-gia-apofylakisi-ti-leei-o-dikigoros-toy/"/>
    <meta property="og:site_name" content="europost.gr"/>
    <meta property="article:published_time" content="2019-11-15T10:30:52+00:00"/>
    <meta property="og:title" content="Θρίλερ για τον Τηλέμαχο Λαβίδα: Γιατί απερρίφθη η αίτηση εγγύησης για αποφυλάκιση?… Τι λέει ο δικηγόρος του?…"/>
    <meta property="og:description" content="Νέα αίτηση για εγγύηση κατέθεσε ο Τηλέμαχος Λαβίδας στα δικαστήρια της Νέας Υόρκης, καθώς σύμφωνα με την ανακοίνωση του δικηγόρου του Jonathan R. Streeter, η αίτηση που εξετάσθηκε στις 14 Νοεμβρίου 2019, απερρίφθη για λόγους"/>
  </head>
  <body>
    <article>
      <h1>Θρίλερ για τον Τηλέμαχο Λαβίδα: Γιατί απερρίφθη η αίτηση εγγύησης για αποφυλάκιση?… Τι λέει ο δικηγόρος του?…</h1>
      <address>
        <time datetime="2019-11-15T10:30:52+00:00">15 Nov 2019, 10:30</time>
      </address>
      <p>Νέα αίτηση για εγγύηση κατέθεσε ο Τηλέμαχος Λαβίδας στα δικαστήρια της Νέας Υόρκης, καθώς σύμφωνα με την ανακοίνωση του δικηγόρου του Jonathan R. Streeter, η αίτηση που εξετάσθηκε στις 14 Νοεμβρίου 2019, απερρίφθη για λόγους που δεν είχαν σχέση με την ουσία της υπόθεσης.</p>
      <p>Εντωμεταξύ χθες, όπως αποκάλυψε το ΝΜ, το υπερπολυτελές διαμέρισμα που διαθέτει στην 72η οδό και έβαλε ως εγγύηση ο Τηλέμαχος Λαβίδας για να αποφυλακιστεί, ανήκει σε συγκρότημα του εφοπλιστή Σπύρου Μυλωνά που είναι έτοιμο να… καταρρεύσει.</p>
      <p>Σύμφωνα με την επίσημη ανακοίνωση του δικηγόρου:</p>
      <p>«Αναφορικά με την υπόθεση του κ. Τηλέμαχου Λαβίδα στα δικαστήρια της Νέας Υόρκης, μετά την ολοκλήρωση της παρουσίασης των σχετικών αποδεικτικών στοιχείων από τους δημόσιους κατήγορους, ο κ. Λαβίδας προχώρησε σε κατάθεση νέας αίτησης για εγγύηση στη βάση ότι δεδομένα που αφορούν την υπόθεση του έχουν αλλάξει σημαντικά.</p>
      <p>Από τα στοιχεία που παρουσίασαν οι δημόσιοι κατήγοροι, κατέστη σαφές ότι το αποδεικτικό υλικό στην υπόθεση εναντίον του είναι αδύναμο. Συγκεκριμένα δεν παρουσιάστηκε κάποιο στοιχείο που να τεκμηριώνει οποιαδήποτε μορφή επικοινωνίας γραπτής, ηλεκτρονικής, τηλεφωνικής ή άλλης μορφής μεταξύ του κ. Τηλέμαχου Λαβίδα και οποιουδήποτε άλλου προσώπου από όπου να προκύπτει ότι ο κ. Λαβίδας έλαβε ή παρείχε εμπιστευτικές πληροφορίες σε άλλο πρόσωπο.</p>
      <p>Επιπλέον, οι δημόσιοι κατήγοροι δεν εμφανίζουν μάρτυρα που να καταθέτει πως ο κ. Τηλέμαχος Λαβίδας αποκάλυψε εμπιστευτικές πληροφορίες, συμμετείχε σε παράνομο κύκλωμα ή αποκόμισε οφέλη.</p>
      <p>Η αίτηση εγγύησης εξετάσθηκε στις 14 Νοεμβρίου 2019 και απερρίφθη για λόγους που δεν είχαν σχέση με την ουσία της υπόθεσης, παρόλα αυτά ο κ .Τηλέμαχος Λαβίδας, ο οποίος εξαρχής έχει αρνηθεί τις κατηγορίες εναντίον του, έχει εμπιστοσύνη στη Δικαιοσύνη των ΗΠΑ και είναι πεπεισμένος ότι θα καταρρίψει πολύ σύντομα τις αβάσιμες κατηγορίες εναντίον του.</p>
      <p>Ο κ. Τηλέμαχος Λαβίδας θα συνεχίσει τον δικαστικό αγώνα που μόλις ξεκίνησε και θα αποδείξει την αθωότητα του.»</p>
      <p>Πηγή: newmoney.gr</p>
    </article>
  </body>
</html>