<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Aquestes-son-escoles-contaminades-Barcelona_0_2344565615.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T10:15:40+00:00"/>
    <meta property="og:title" content="Aquestes són les escoles més contaminades de Barcelona"/>
    <meta property="og:description" content="El 30% dels centres de la ciutat superen els nivells mitjans recomanats de diòxid de nitrogen"/>
  </head>
  <body>
    <article>
      <h1>Aquestes són les escoles més contaminades de Barcelona</h1>
      <h2>El 30% dels centres de la ciutat superen els nivells mitjans recomanats de diòxid de nitrogen</h2>
      <address>
        <time datetime="2019-11-15T10:15:40+00:00">15 Nov 2019, 10:15</time>
      </address>
      <p>Barcelona té un problema de contaminació –vinculat sobretot al trànsit– i que s'acarnissa amb zones cèntriques com l'Eixample. I les escoles no en queden al marge. De fet, <a href="https://www.ara.cat/societat/Eixample-vol-deixar-dels-cotxes_0_2258774227.html">la plataforma Eixample Respira</a>, que va néixer d'un grup de famílies preocupades per l'aire que respiraven els seus fills, ha presentat ara un mapa interactiu en què es pot veure que en gairebé un terç dels centres escolars de la ciutat es van superar, durant l'any passat, els valors mitjans recomanats  de diòxid de nitrogen -40 µg/m<sup>3- </sup>i que, a més, això va passar durant l'horari escolar. Fins a 227 centres dels 750 de la ciutat, un 30% del total, van superar aquest límit durant el 2018, i si es miren les xifres de les últimes dues setmanes la llista creix fins a les 385 escoles. </p>
      <figure>
        <img src="https://www.ara.cat/2017/01/17/imatges/Als-lEixample-concentracio-particules-Barcelona_1725437636_41931443_117x66.jpg"/>
      </figure>
      <p>
        <a href="https://www.ara.cat/societat/Eixample-vol-deixar-dels-cotxes_0_2258774227.html">L'Eixample vol deixar de ser dels cotxes</a>
      </p>
      <p>Els centres que resulten més mal parats es concentren a l'Eixample, on més del 90% de les escoles suspenen. Sobretot, a l'Esquerra. Tretze de les catorze escoles que superen el límit de 50  µg/m<sup>3</sup>  de diòxid de nitrogen estan en aquest districte i l'altra, a Sarrià-Sant-Gervasi. La llista la capitanegen l'escola Urgell, situada al carrer que porta el mateix nom, el centre infantil La Poma, al carrer Borrell, i la llar d'infants Ninets, al carrer València. Per contra, les escoles situades a l'entorn de Collserola són les que obtenen puntuacions més bones pel que fa a la qualitat de l'aire.</p>
      <p>Eixample Respira ha elaborat aquest mapa a partir de dades recollides de manera horària per Lobelia, que, en col·laboració amb l'agència de meteorologia holandesa, recull informació de la monitorització de l'aire i les complementa amb altres dades, com les meteorològiques i les de densitat de trànsit, densitat de població i emissions industrials, com explica Aytor Naranjo, director de desenvolupament de negoci.</p>
      <p>
        <a href="https://www.contaminacio.cat/escoles/2018">Podeu consultar el mapa en aquest enllaç.</a>
      </p>
      <p>L'objectiu de la plataforma és conscienciar totes les comunitats escolars del risc dels alts nivells de contaminació. "Volem evidenciar el problema que suposa viure envoltats d'autopistes urbanes", diu Guille López, en nom d'Eixample Respira. Per això, han començat una campanya de recollida de signatures enfocada als centres escolars per exigir uns "mínims" per millorar els entorns d'aquests espais. Demanen des de reduir-hi de manera "dràstica" el trànsit fins a eliminar places d'aparcament, fer una auditoria de cada centre o promoure que les aules es netegin un cop finalitzat l’horari escolar obrint les finestres i fent servir productes de neteja ecològics.</p>
      <p>El document resultant és una carta oberta adreçada a l'alcaldessa i els regidors. La plataforma, de fet, ja es va reunir fa uns dies amb Ada Colau per verbalitzar-li les seves preocupacions i l'alcaldessa,<a href="https://www.ara.cat/societat/Colau-pacificar-tres-carrers-Eixample_0_2228777303.html"> que va centrar bona part de la seva campanya electoral en la defensa de la necessitat de reduir el trànsit i d'abaixar els nivells de contaminació a les escoles</a>,va assegurar que compartia el seu neguit. El govern municipal, de fet, s'ha compromès a pacificar durant aquest mandat els entorns d'una trentena de centres del districte. Eixample Respira exigeix celeritat i mesures valentes.</p>
      <p>Fonts municipals defensen que les pacificacions dels entorns escolars s'inclouen en el treball que s'està fent per plantar cara a l'emergència climàtica i que s'estan treballant diferents aspectes, tant a nivell municipal com en el marc de la taula participativa d'Emergència Climàtica.</p>
    </article>
  </body>
</html>