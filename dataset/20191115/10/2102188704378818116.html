<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653744/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T10:02:00+00:00"/>
    <meta property="og:title" content="Разумков: Референдум щодо ринку землі може відбутись раніше 2024 року "/>
    <meta property="og:description" content="Голова Верховної Ради Дмитро Разумков заявив, що референдум щодо ринку землі може відбутись раніше 2024 року. "/>
  </head>
  <body>
    <article>
      <h1>Разумков: Референдум щодо ринку землі може відбутись раніше 2024 року </h1>
      <address>
        <time datetime="2019-11-15T10:02:00+00:00">15 Nov 2019, 10:02</time>
      </address>
      <p>Голова Верховної Ради Дмитро Разумков заявив, що референдум щодо ринку землі може відбутись раніше 2024 року. </p>
      <p><b>Джерело: </b><a href="https://www.youtube.com/watch?v=_Y369pt4QUY">виступ</a> Разумкова в ефірі програми "Право на владу"</p>
      <p><b>Пряма мова:  "</b>Референдум відбудеться і лише після того, як українське суспільство визначиться, що воно готово або ні залучити та дати можливість іноземцям купувати землю українську або продавати корпоративні права. Тоді цей ринок буде відкритий і для іноземців, але після референдуму.</p>
      <p>Плюс - буде перехідний етап, коли українські громадяни побачать, як працює ринок землі, і після цього, орієнтуючись уже не в міфах, а в тому, що бачать навколо себе, вони будуть визначатися, чи треба дозволяти, щоб до нас прийшли там французи, поляки.</p>
      <p>Давайте дочекаємось, коли буде прийнятий закон про референдум.  Це може бути раніше (наступного політичного циклу – УП). <b>Я думаю, що це може відбутись раніше, ніж 2024 рік.</b></p>
      <p><b>Деталі: </b>Також спікер спростував інформацію про те, що референдум відбудеться між першим і другим читання, заявивши, що вона не відповідає дійсності. </p>
      <p>За словами Разумкова, наразі його перший заступник Руслан Стефанчук займається питанням підготовки закону про референдум як такий взагалі. "Це буде закон про народовладдя або пакет законів про народовладдя", – сказав голова Ради. </p>
      <p>
        <b>Нагадаємо: </b>
      </p>
      <p>Верховна Рада проголосувала  в першому читанні за законопроєкт <a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">2178-10</a>, який <a href="https://www.epravda.com.ua/news/2019/11/13/653662/">скасовує с 1 жовтня 2020 року заборону на продаж земель сільськогосподарського призначення.</a><br/><br/>Між першим і другим читанням, як про це <a href="https://www.epravda.com.ua/news/2019/11/11/653559/">заявив Зеленський</a>,  буде внесена поправка про проведення "всеукраїнського референдуму", на якому українці самі вирішуть, чи давати іноземцям дозвіл на купівлю земель.</p>
      <p>
        <a href="https://www.pravda.com.ua/news/2019/11/15/7232005/">Українська правда</a>
      </p>
    </article>
  </body>
</html>