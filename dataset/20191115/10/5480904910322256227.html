<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slovensko-si-statnim-smutkem-pripomina-obeti-dopravni-nehody/1821277?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T10:54:00+00:00"/>
    <meta property="og:title" content="Slovensko si státním smutkem připomíná oběti dopravní nehody"/>
    <meta property="og:description" content="Bratislava - Slovensko si dnes státním smutkem připomíná památku obětí srážky linkového autobusu a nákladního auta, při které ve středu přišlo o život 12 lidí včetně pěti nezletilých a další dvě desítky osob utrpěly zranění. Prezidentka Zuzana Čaputová a premiér Peter Pellegrini dopoledne zapálením svíček společně uctili mrtvé z autobusu."/>
  </head>
  <body>
    <article>
      <h1>Slovensko si státním smutkem připomíná oběti dopravní nehody</h1>
      <address><time datetime="2019-11-15T10:54:00+00:00">15 Nov 2019, 10:54</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Slovensko si dnes státním smutkem připomíná památku obětí srážky linkového autobusu a nákladního auta, při které ve středu přišlo o život 12 lidí včetně pěti nezletilých a další dvě desítky osob utrpěly zranění. Prezidentka Zuzana Čaputová a premiér Peter Pellegrini dopoledne zapálením svíček společně uctili mrtvé z autobusu.</p>
      <slideshow>
        <figure>
          <img src="https://i3.cn.cz/6/1573817372_P201911150543501.jpg"/>
        </figure>
        <figure>
          <img src="https://i3.cn.cz/6/1573817354_P201911150542701.jpg"/>
        </figure>
        <figure>
          <img src="https://i3.cn.cz/6/1573680195_P201911131249701.jpg"/>
        </figure>
        <figure>
          <img src="https://i3.cn.cz/6/1573680064_P201911131247701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3381">Fotogalerie: Nehoda nákladního auta a autobusu na Slovensku</a>
        </figcaption>
      </slideshow>
      <p>Státní smutek začal v 8:00 SEČ a potrvá 12 hodin. V době jeho trvání jsou vlajky na úřadech a dalších institucích tradičně staženy na půl žerdi, omezení platí pro hraní hazardních her. Slovenské televize upravily svůj program, ze kterého vyřadily zábavní pořady.</p>
      <p>K tragická nehoda se stala na silnici první třídy u Nitry. "Je to mimořádně smutná událost, nemluvě o tom, že zemřely děti. Tento týden byl mimořádně tragický, protože zemřeli lidé nejen na této silnici, ale i na jiných místech Slovenska," řekla novinářům Čaputová.</p>
      <p>Ve středu také přišly o život tři ženy v rozvodněné řece ve městě Revúca na středním Slovensku, když se pokusily zachránit před záplavami psy z útulku. Podle slovenské policie v tento den, který byl letos v zemi pod Tatrami zatím netragičtější, při jiných dopravních nehodách zemřeli dva lidé, další dvě osoby srazil vlak a policie zaznamenala i pět sebevražd.</p>
      <p>Zmíněná kolize nákladního auta a autobusu, jejíž příčina zatím není známá, se zařadila k nejtragičtějším dopravním nehodám na Slovensku. Státní smutek vyhlásila země také například v roce 2009 po havárii autobusu a vlaku na středním Slovensku, která si vyžádala rovněž 12 mrtvých.</p>
      <p>Před pietou za oběti středeční dopravní nehody Slovensko naposledy drželo státní smutek v říjnu roku 2016, a to v den státního pohřbu svého bývalého prezidenta Michala Kováče.</p>
    </article>
  </body>
</html>