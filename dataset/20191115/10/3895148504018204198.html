<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79415_Biblioteka_legionisty_Wielkie_walki_Zbigniewa_Pietrzykowskiego.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-15T10:16:22+00:00"/>
    <meta property="og:title" content="Biblioteka legionisty: Wielkie walki Zbigniewa Pietrzykowskiego"/>
    <meta property="og:description" content="W tym roku na rynku ukazała się książka podsumowująca walki wielkiego przed laty pięściarza Zbigniewa Pietrzykowskiego, który w latach 1955-56 reprezentował barwy Legii. Pietrzykowski trafił do Legii z OWKS-u Wrocław, a po okresie dwuletniej służby w wojsku wrócił do rodzinnego miasta Bielska-Białej, gdzie do grudnia 1967 roku reprezentował miejscowy BBTS."/>
  </head>
  <body>
    <article>
      <h1>Biblioteka legionisty: Wielkie walki Zbigniewa Pietrzykowskiego</h1>
      <address><time datetime="2019-11-15T10:16:22+00:00">15 Nov 2019, 10:16</time> by <a rel="author">Bodziach</a></address>
      <p>W tym roku na rynku ukazała się książka podsumowująca walki wielkiego przed laty pięściarza Zbigniewa Pietrzykowskiego, który w latach 1955-56 reprezentował barwy Legii. Pietrzykowski trafił do Legii z OWKS-u Wrocław, a po okresie dwuletniej służby w wojsku wrócił do rodzinnego miasta Bielska-Białej, gdzie do grudnia 1967 roku reprezentował miejscowy BBTS.<br/><br/>Pietrzykowski boksował w wagach od papierowej do ciężkiej. Trzykrotnie zdobywał medale na igrzyskach olimpijskich - w 1956 roku w Melbourne brąz (w wadze lekkośredniej, będąc zawodnikiem Legii), cztery lata później w Rzymie srebro (w wadze półciężkiej) oraz w 1964 roku w Tokio brąz (w wadze półciężkiej). Zdobył ponadto pięć medali mistrzostw Europy - czterokrotnie złoto (m.in. w 1955 roku jako zawodnik Legii) i raz srebro. Z Legią zdobył trzy tytuły drużynowego mistrza Polski - w sezonach 1954/55, 1955/56 oraz 1956/57. W drużynie Legii stoczył 16 walk ligowych - wszystkie zwycięskie.<br/><br/>Autor przedstawia pokrótce postać Zbigniewa Pietrzykowskiego i jego dokonania, ale nie jest to typowa biografia. Nie dowiemy się o jego dzieciństwie ani kolejnych krokach kariery. Tak jak wskazuje na to tytuł, bardziej zapoznamy się z przebiegiem poszczególnych walk świetnego pięściarza. W tym oczywiście wszystkich najważniejszych, m.in. z Laszlo Papem czy Cassiusem Clayem. A walk Pietrzykowskiego było mnóstwo - autor podaje, że wszystkie źródła wskazują na inną ich liczbę, łącznie z oficjalną legitymacją zawodnika. Przyjąć można, że walk było 367, z czego zwycięskich 351, dwie remisowe i 14 przegranych.<br/><br/>W publikacji poznajemy szczegóły poszczególnych pojedynków z opisem rywali (czasami bardzo obszernymi), przebiegiem ich karier, a także wypowiedziami zawodników i trenerów po poszczególnych walkach. Książka na pewno zainteresuje osoby interesujące się historią polskiego i legijnego pięściarstwa, które w latach 50. i 60. stało na bardzo wysokim poziomie.<br/><br/><b>Tytuł:</b> Wielkie walki Zbigniewa Pietrzykowskiego<br/><b>Autor:</b> Jerzy A. Kulesza<br/><b>Wydawnictwo:</b> Sigma <br/><b>Rok wydania:</b> 2019<br/><b>Liczba stron:</b> 232<br/><b>Cena:</b> 42 zł<br/><br/>Więcej recenzji książek w dziale <a href="https://legionisci.com/ksiazki">Biblioteka legionisty</a>.</p>
      <figure>
        <img src="https://legionisci.com/zdjecia2/2019/1573132539.jpg"/>
      </figure>
    </article>
  </body>
</html>