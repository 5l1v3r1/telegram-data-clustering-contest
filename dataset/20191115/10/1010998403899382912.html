<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/na-4-macha-ot-absoljutnija-antirekord.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T10:06:00+00:00"/>
    <meta property="og:title" content="На 4 мача от абсолютния антирекорд"/>
    <meta property="og:description" content="12 поредни мача без победа не са най-тежката серия на българския национален отбор по футбол"/>
  </head>
  <body>
    <article>
      <h1>На 4 мача от абсолютния антирекорд</h1>
      <h2>12 поредни мача без победа не са най-тежката серия на българския национален отбор по футбол</h2>
      <address>
        <time datetime="2019-11-15T10:06:00+00:00">15 Nov 2019, 10:06</time>
      </address>
      <p>Българският национален отбор по футбол загуби от Парагвай с 0:1 в контрола и така удължи една от най-негативните серии, които "лъвовете" са постигали в своята история. Всъщност тимът е без победа от цели 12 мача. </p>
      <p>Лошият период започна със загубата с 0:1 от Норвегия в груповата фаза на турнира Лига на нациите. Тя дойде на 16 октомври 2018 г. От тогава "лъвовете" записаха 7 загуби и 5 равенства при трима селекционери - Петър Хубчев, Красимир Балъков и Георги Дерменджиев.</p>
      <p>Колкото и да е шокираща тази серия, тя не е най-дългата. Абсолютният антирекорд на националния отбор по футбол е записан в периода 12 октомври 1977 г. - 16 януари 1979 г. Тогава тимът записва 16 мача без победа - 8 загуби и 8 равенства.</p>
      <p>Всичко започва след равенството 0:0 с Ирландия в мач от квалификациите за световното първенство през 1978 г. в Аржентина. България остава на второ място в групата си и не играе на Мондиала, след като в последния мач от квалификационната си група губи от Франция с 3:1. </p>
      <p>Следват 10 приятелски мача без успех - срещу Гърция (0:0), Шотландия (1:2), Аржентина (1:3), Перу (1:1), Мексико (0:3), Чехословакия (0:0), Иран (1:1), Полша (0:1), Източна Германия (2:2) и Италия (0:1). В този период България играе и в турнира за Балканската купа срещу Румъния, като в мачовете записва равенство 1:1 и загуба с 0:2. </p>
      <p>Квалификациите за европейското първенство през 1980 г. в Италия започват с равенство 2:2 с Дания и загуба с 0:2 от Северна Ирландия. Серията приключва с победа с 1:0 в приятелски мач срещу Кипър в началото на 1979 г.</p>
      <figure>
        <img src="https://img.bg.sof.cmestatic.com/media/images/640x/Nov2019/2112023785.jpg"/>
        <figcaption>Снимка: bfunion.bg</figcaption>
      </figure>
      <p>Иначе националите са най-близо до антирекорда, който отборът записва при създаването си пред 1924 г. Тогава за първа победа на "лъвовете" са нужни 13 мача - 10 загуби и 3 равенства до 12 октомври 1930 г., когато тимът ни постига първа победа в историята - 5:3 срещу Румъния.</p>
    </article>
  </body>
</html>