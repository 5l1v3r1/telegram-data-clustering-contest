<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/tensiuni-in-alianta-usr-plus-ce-se-intampla-la-conducerea-partidului-18588987"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T10:50:41+00:00"/>
    <meta property="og:title" content="Tensiuni în alianţa USR-PLUS. Ce se întâmplă la conducerea partidului"/>
    <meta property="og:description" content="Discuţiile dintre USR şi PLUS privind fuziunea celor două partide au fost amânate pentru sfârşitul săptămânii viitoare, după finalizarea votului din USR privind susţinerea lui Dan Barna la şefia partidului, a declarat senatorul Nicu Fălcoi pentru MEDIAFAX."/>
  </head>
  <body>
    <article>
      <h1>Tensiuni în alianţa USR-PLUS. Ce se întâmplă la conducerea partidului</h1>
      <address><time datetime="2019-11-15T10:50:41+00:00">15 Nov 2019, 10:50</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Discuţiile dintre USR şi PLUS privind fuziunea celor două partide au fost amânate pentru sfârşitul săptămânii viitoare, după finalizarea votului din USR privind susţinerea lui Dan Barna la şefia partidului, a declarat senatorul Nicu Fălcoi pentru MEDIAFAX.</p>
      <p>„Discuţiile despre fuziune ar fi avut loc astăzi (vineri - n.r), însă au fost amânate pentru sfârşitul săptămânii viitoare, după ce se va termina acest vot şi situaţia lui Dan Barna va fi clară (...) Noi nu am spus acum că vrem o fuziune, ci încă de la începutul alianţei”, a declarat senatorul USR Nicu Fălcoi, pentru MEDIAFAX.</p>
      <p>Senatorul USR a spus că votul electronic online a început deja.</p>
      <p>Dan Barna anunţase o întâlnire între USR şi membrii PLUS pentru a vedea ce modalităţi sunt ca alianţa să funcţioneze mai departe. Întrevederea trebuia să aibă loc vineri.</p>
      <p>Liderul USR a afirmat că subiectul unei fuziuni între USR-PLUS a fost pe masă încă de la formarea alianţei politice între cele două partide.</p>
      <p>Dan Barna a adăugat că este o ştire falsă informaţia potrivit căreia va fi o alianţă pentru alegerile locale cu şefi doar de la PLUS, nu şi de la USR.</p>
      <p>Membrii USR votează, începând de vineri, dacă vor ca Dan Barna să demisioneze de la şefia partidului, după nemulţumirile apărute în urma rezultatelor la alegerile prezidenţiale, unde liderul USR nu a reuşit să ajungă în turul doi. Votul de încredere se desfăşoară online, pe parcursul a cinci zile.</p>
    </article>
  </body>
</html>