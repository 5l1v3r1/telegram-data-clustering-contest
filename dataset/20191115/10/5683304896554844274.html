<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/no-women-entry-in-sabarimala.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T10:03:00+00:00"/>
    <meta property="og:title" content="യുവതീപ്രവേശം ഒഴിവാക്കുന്നത് ഉചിതം; സർക്കാരിന് നിയമോപദേശം"/>
    <meta property="og:description" content="തിരുവനന്തപുരം∙ശബരിമലയിൽ ഈ മണ്ഡല കാലത്ത് യുവതീ പ്രവേശം ഒഴിവാക്കുന്നത് ഉചിതമെന്ന് സർക്കാരിനു നിയമോപദേശം ലഭിച്ചു. സുപ്രീംകോടതി അഭിഭാഷകൻ ജയദീപ് ഗുപ്തയാണ്.Sabarimala News. Sabarimala Latest News. Sabarimala News Live. Sabarimala Live News. Sabarimala. Latest Sabarimala News. Sabarimala News Malayalam. Sabarimala News Today. Sabarimala Women Entry. SC Sabarimala Verdict. Manorama News. Malayalam News. Malayala Manorama. Manorama Online. Latest News. Sabarimala Updates. Supreme Court. Sabarimala Verdict. ശബരിമല. സുപ്രീംകോടതി. ശബരിമല സ്ത്രീ പ്രവേശനം. ശബരിമല യുവതീ പ്രവേശം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>യുവതീപ്രവേശം ഒഴിവാക്കുന്നത് ഉചിതം; സർക്കാരിന് നിയമോപദേശം</h1>
      <address><time datetime="2019-11-15T10:03:00+00:00">15 Nov 2019, 10:03</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ശബരിമലയിൽ ഈ മണ്ഡല കാലത്ത് യുവതീ പ്രവേശം ഒഴിവാക്കുന്നത് ഉചിതമെന്ന് സർക്കാരിനു നിയമോപദേശം ലഭിച്ചു. സുപ്രീംകോടതി അഭിഭാഷകൻ ജയദീപ് ഗുപ്തയാണ് നിയമോപദേശം നൽകിയത്. കേസ് അഞ്ചംഗ സുപ്രീംകോടതി ബഞ്ച് ഏഴംഗ ബ‍ഞ്ചിനു വിട്ട സാഹചര്യത്തിൽ തിടുക്കപ്പെട്ടു തീരുമാനം വേണ്ടെന്നാണു നിയമോപദേശം. പഴയനില തുടരാം. വിധിയിൽ കൂടുതൽ വ്യക്തത വരുത്തിയശേഷം നടപടികൾ മതിയെന്നും നിയമജ്ഞർ വ്യക്തമാക്കിയിട്ടുണ്ട്. നടപടികളിൽ പാളിച്ചയുണ്ടായാൽ വിമർശനം ഉയരാമെന്നും മുന്നറിയിപ്പുണ്ട്.<br/><br/>ഈ സാഹചര്യത്തിൽ തിടുക്കപ്പെട്ട് നടപടികൾ വേണ്ടെന്നാണ് സർക്കാരിൻറെ തീരുമാനം. നിയമസെക്രട്ടറിയോട് സർക്കാർ അഭിപ്രായം തേടിയിട്ടുണ്ട്. അഡ്വ. ജനറലുമായും മുഖ്യമന്ത്രി ചർച്ച നടത്തും. കഴിഞ്ഞ മണ്ഡല കാലത്തെ നടപടികൾ വിവാദമായ സാഹചര്യത്തിൽ കരുതലോടെയാണ് സർക്കാർ നീക്കം</p>
      <p>ശബരിമലയില്‍ യുവതികളെ കയറ്റാന്‍ ശ്രമിക്കില്ലെന്ന് ദേവസ്വം മന്ത്രി കടകംപള്ളി സുരേന്ദ്രന്‍. യുവതികളെ കയറ്റാന്‍ മുന്‍പും ശ്രമിച്ചിട്ടില്ല, ഇനിയും ശ്രമിക്കില്ലെന്നും മന്ത്രി പറഞ്ഞു. ആക്ടിവിസം പ്രകടിപ്പിക്കാനുള്ള സ്ഥലമല്ല ശബരിമല. മല കയറുമെന്നു പ്രഖ്യാപിക്കുന്നവര്‍ പ്രചാരണം ലക്ഷ്യമിടുന്നവരാണെന്നും അതു പ്രോത്സാഹിപ്പിക്കരുതെന്നും മന്ത്രി പറഞ്ഞു.</p>
      <p>മണ്ഡല മകരവിളക്ക് മഹോത്സവത്തിനായി ശബരിമല നട നാളെ തുറക്കും. യുവതീ പ്രവേശം അനുവദിച്ചു കൊണ്ടുള്ള സുപ്രീംകോടതി വിധിക്ക് സ്റ്റേയില്ലാത്ത സാഹചര്യത്തിൽ കൂടുതൽ യുവതികൾ എത്താനുള്ള സാധ്യത തള്ളിക്കളയാനാകില്ല. ദർശനത്തിനു യുവതികളെത്തിയാൽ തടയുമെന്ന നിലപാടിലാണ് ബിജെപിയും, ശബരിമല കർമസമിതി, ആചാര സംരക്ഷണ സമിതി പോലുള്ള സംഘടനകളും. </p>
      <p><b>English Summary</b>: No Women Entry In Sabarimala</p>
    </article>
  </body>
</html>