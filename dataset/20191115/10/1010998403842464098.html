<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/otkradnaha-bastuna-na-statujata-na-petko-i-pencho-slavejkovi-v-sofija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T10:55:00+00:00"/>
    <meta property="og:title" content="Откраднаха бастуна от статуята на Петко и Пенчо Славейкови в София"/>
    <meta property="og:description" content="Бастунът не за първи път става жертва на вандализъм"/>
  </head>
  <body>
    <article>
      <h1>Откраднаха бастуна от статуята на Петко и Пенчо Славейкови в София</h1>
      <h2>Бастунът не за първи път става жертва на вандализъм</h2>
      <address><time datetime="2019-11-15T10:55:00+00:00">15 Nov 2019, 10:55</time> by <a rel="author" href="https://btvnovinite.bg/author/?author=2003079" target="_blank">Анна-Мария Конова</a></address>
      <figure>
        <video src="https://vid.btv.bg/btvnews/2019/11/15/slaveikov_bastun_1573831478-1.mp4"/>
      </figure>
      <p>Поредна вандалска проява в центъра на София. Част от бронзовата статуя на Петко и Пенчо Славейкови от емблематичния площад изчезна.</p>
      <p>Тази сутрин Пенчо Славейков осъмна без бастуна, на който се подпира.</p>
      <figure>
        <img src="https://img.bg.sof.cmestatic.com/media/images/640x/Nov2019/2112023846.jpg"/>
        <figcaption>Снимка: btvnovinite.bg</figcaption>
      </figure>
      <p>Точно преди шест месеца скулптурата беше реставрирана и върната на обновения площад "Славейков". Тази сутрин обаче Пенчо Славейков осъмна без бастуна, на който се подпира.</p>
      <p>Столичани като Тодор се възмутиха . Мъжът минава често от тук. Понякога просто, за да снима статуята. Едва днес забелязва липсващия елемент.  <br/><br/>От столичната община предполагат, че става дума за вандалски акт.<b> <br/><br/></b>„Знаете, че там минават хиляди хора всеки ден, на пейката се сяда редовно. Това е станало най-вероятно в нощните часове”, обясни Тодор Чобанов - заместник-кмет по културата.  <br/><br/>И макар общината да не наясно, кога е изчезнал бастуна, според публикация във Фейсбук групата "Забелязано в София" още на втори ноември, бастунът липсва. Полицията вече издирва извършителя. <b><br/><br/></b>На метри от скулптурата има и камера. Записите ще бъдат прегледани, за да се установи как е изчезнал бастунът.</p>
      <figure>
        <img src="https://img.bg.sof.cmestatic.com/media/images/640x/Nov2019/2112023845.jpg"/>
        <figcaption>Снимка: btvnovinite.bg</figcaption>
      </figure>
      <p>За липсващия елемент авторът Георги Чапкънов научи от медиите. И други негови творби бяха жертва на вандали - Скулптурата на гимнастичката пред Народния театър, Аполон Медикус и Европа с бика.<b>  <br/><br/></b>„Не знам от какво да ги правя да му се не види. И от скрап съм правил,  и тях крадат”, споделя скулпторът. <br/><br/>Професор Чапкънов се обърна към крадците на изкуство с думите:„Да си гледат работата, да не се занимават с глупости”.<br/><br/>До десет дни статуята ще бъде реставрирана. Новият бастун  ще струва около 500 лева.</p>
    </article>
  </body>
</html>