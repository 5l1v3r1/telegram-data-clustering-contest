<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_es-nazvala-tri-golovni-nedoliki-prijnyatogo-zakonu-pro-zemlyu/938303"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T10:11:00+00:00"/>
    <meta property="og:title" content="ЄС назвала три головні недоліки прийнятого закону про землю"/>
    <meta property="og:description" content="Фракція &quot;Європейська солідарність&quot; підтримує запровадження цивілізованого ринку землі в Україні. Але той документ, який був проголосований у першому читанні у середу, не має нічого спільного з законом про ринок землі. Про це в ефірі програми &quot;Право на владу&quot; заявив співголова фракції ..."/>
  </head>
  <body>
    <article>
      <h1>ЄС назвала три головні недоліки прийнятого закону про землю</h1>
      <address><time datetime="2019-11-15T10:11:00+00:00">15 Nov 2019, 10:11</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938303_w_300.jpg?v=0"/>
        <figcaption>Співголова фракції "Європейська Солідарність" Артур Герасимов: "Фракція "Європейська Солідарність" підтримує введення цивілізованого ринку землі в Україні"</figcaption>
      </figure>
      <p>Фракція "Європейська солідарність" підтримує запровадження цивілізованого ринку землі в Україні. Але той документ, який був проголосований у першому читанні у середу, не має нічого спільного з законом про ринок землі.</p>
      <p>Про це в ефірі програми "Право на владу" заявив співголова фракції "Європейська солідарність" <b>Артур Герасимов</b>.</p>
      <p>"Європейська солідарність" була, є і буде за цивілізований ринок землі. Але ми завжди читаємо те, що голосується. І те, що голосувалося вчора, законом про ринок землі назвати не можна. Саме тому до другого читання ми будемо дуже ретельно готувати серйозні поправки. Для того, щоб виправити фундаментальні недоліки в цьому законі", – повідомив Артур Герасимов.</p>
      <p>"Перше – це концентрація землі в одних руках. Двісті тисяч гектарів – в одні руки! Наприколад, Яворівський район Львівської області – площа 155 тисяч гектарів. Решетилівський район Полтавської області – 100 тисяч гектарів. Овідіопольський район Одеської області – 80 тисяч гектарів. А ви пропонуєте 200 тисяч гектарів в одні руки. Тобто закон не для українців, а для олігархів", – наголосив Герасимов.</p>
      <p>"Друге питання. Чому не встановлена мінімальна ціна? Наша вимога, щоб мінімальна ціна була не менше 50-75 тисяч гривень за гектар залежно від типу землі", – зазначив співголова фракції.</p>
      <p>"І третій момент. Ретельна перевірка коштів за які купується земля. Адже запобіжників, що це куплять росіяни, наразі немає", – застеріг Артур Герасимов.</p>
      <p>Він повідомив, що "Європейська солідарність" озвучувала свої пропозиції ще до першого читання, однак монобільшість їх не врахувала. "На одному з перших засідань профільного комітету було сказано, що перед тим як буде прийматися цей закон, буде його широке обговорення і пройдуть парламентські слухання. Тепер ці парламентські слухання будуть після ухвалення закону. Треба було спочатку провести ці слухання, і тільки після того виходити на голосування", – наголосив Артур Герасимов.</p>
    </article>
  </body>
</html>