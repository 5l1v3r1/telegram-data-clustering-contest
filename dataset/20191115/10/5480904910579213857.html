<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/basketbalistky-po-vyhre-v-italii-privitaji-doma-rumunsko/1821349?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T10:11:00+00:00"/>
    <meta property="og:title" content="Basketbalistky po výhře v Itálii přivítají doma Rumunsko"/>
    <meta property="og:description" content="Praha - České basketbalistky v neděli sehrají první domácí zápas kvalifikace o postup na mistrovství Evropy 2021. Výběr trenéra Štefana Svitka do bojů o šampionát vstoupil ve čtvrtek výhrou 62:52 nad favoritem skupiny Itálií a v pražské hale Královka proti Rumunsku chce na vítězství navázat."/>
  </head>
  <body>
    <article>
      <h1>Basketbalistky po výhře v Itálii přivítají doma Rumunsko</h1>
      <address><time datetime="2019-11-15T10:11:00+00:00">15 Nov 2019, 10:11</time> by <a rel="author" href="http://www.ctk.cz/" target="_blank">ČTK</a></address>
      <p>Praha - České basketbalistky v neděli sehrají první domácí zápas kvalifikace o postup na mistrovství Evropy 2021. Výběr trenéra Štefana Svitka do bojů o šampionát vstoupil ve čtvrtek výhrou 62:52 nad favoritem skupiny Itálií a v pražské hale Královka proti Rumunsku chce na vítězství navázat.</p>
      <p>Reprezentaci za výhrou v Cagliari nasměrovaly pivotky Julia Reisingerová a Kia Vaughnová, které si připsaly 15, respektive 11 bodů. Obě hráčky prožily povedený návrat do týmu, protože kvůli zraněním vynechaly letní evropský šampionát v Rize, kde Češky obsadily předposlední místo.</p>
      <p>Devět bodů přidala Kateřina Elhotová, osm Romana Hejdová, sedm Renáta Březinová a trenér Svitek bude na rozložení střelby spoléhat i proti Rumunsku. "Dobré týmy nemají jen jednoho, dva extra střelce. A i když už se k tomu nechci moc vracet, tak myslím, že tohle nám chybělo na mistrovství Evropy," prohlásil.</p>
      <p>Rumunsko kvalifikaci odstartovalo vítězstvím 70:55 nad Dánskem a jeho nejlepší hráčkou byla s bilancí 16 bodů a 12 doskoků Ashley Walkerová. Na šampionátu si Rumunsko naposledy zahrálo před čtyřmi lety, kdy turnaj spolupořádalo. V kvalifikaci si účast naposledy zajistilo v roce 2007.</p>
      <p>Basketbalistky přivítají Rumunsko od 18 hodin v pražské hale Královka, kde v minulé kvalifikaci vyhrály všechny tři zápasy. Český tým usiluje o účast na čtvrtém šampionátu za sebou a pro postup musí skupinu D vyhrát nebo být jedním z pěti nejlepších týmů na druhých místech.</p>
      <p>Po Rumunsku čeká basketbalistky v kvalifikaci dlouhá přestávka, protože k dalším zápasům nastoupí až příští rok v listopadu, kdy doma přivítají Dánsko a Itálii.</p>
    </article>
  </body>
</html>