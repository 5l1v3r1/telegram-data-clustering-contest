<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/me-edesan-me-cheiropedes-kai-me-apokalyptei-lepto-pros-lepto-ton-efialti-poy-ezise-sygklonizei-i-martyria-tis-19chronis-poy-epese-thyma-viasmoy-sti-salamina/"/>
    <meta property="og:site_name" content="europost.gr"/>
    <meta property="article:published_time" content="2019-11-15T10:45:56+00:00"/>
    <meta property="og:title" content="«Με έδεσαν με χειροπέδες και με…»: Αποκαλύπτει λεπτό προς λεπτό τον εφιάλτη που έζησε – Συγκλονίζει η μαρτυρία της 19χρονης που έπεσε θύμα βιασμού στη Σαλαμίνα"/>
    <meta property="og:description" content="Με λόγια που συγκλονίζουν, περιέγραψε στην κάμερα του Star πώς το ραντεβού που είχε με έναν φίλο της εξελίχτηκε σε εφιάλτη. Εκείνος φέρεται να την οδήγησε στο σπίτι του, όπου βρέθηκε μπροστά σε τέσσερις ακόμα άντρες."/>
  </head>
  <body>
    <article>
      <h1>«Με έδεσαν με χειροπέδες και με…»: Αποκαλύπτει λεπτό προς λεπτό τον εφιάλτη που έζησε – Συγκλονίζει η μαρτυρία της 19χρονης που έπεσε θύμα βιασμού στη Σαλαμίνα</h1>
      <address>
        <time datetime="2019-11-15T10:45:56+00:00">15 Nov 2019, 10:45</time>
      </address>
      <p>Με λόγια που συγκλονίζουν, περιέγραψε στην κάμερα του Star πώς το ραντεβού που είχε με έναν φίλο της εξελίχτηκε σε εφιάλτη.</p>
      <p>Εκείνος φέρεται να την οδήγησε στο σπίτι του, όπου βρέθηκε μπροστά σε τέσσερις ακόμα άντρες. Δύο εξ΄αυτών, κατηγορούνται ότι την κακοποίησαν σεξουαλικά.</p>
      <p>«Δεν μπορώ να το θυμάμαι καθόλου. Δεν πιστεύω ότι έχω κάνει κάτι τόσο κακό για να το κάνουν σε μένα αυτό», είπε με δάκρυα στα μάτια η άτυχη 19χρονη.</p>
      <p>«Με έδεσαν με χειροπέδες και με βίασαν»<br/>Γυρίζοντας τον χρόνο πίσω στις 14 Απριλίου του 2019, περιγράφει πως ο ένας εκ των φερόμενων ως δραστών προσπάθησε να τη φιλήσει και εκείνη τον έδιωξε, «όταν καθόμουν εγώ έξω μόνη μου, ήρθε και μου έβαλε τις χειροπέδες. Προσπαθούσα να του μιλήσω και φώναζα στους μέσα. Μου έλεγε να μη φωνάζω και να μην κλαίω γιατί δε θα με βοηθήσει κανένας».</p>
      <p>Όπως υποστηρίζει ο ένας εκ των δύο κατηγορουμένων την κόλλησε στον τοίχο και της κράταγε τα χέρια. Τον χαστούκισε και φέρεται να της είπε να μην τα βάζει μαζί του.</p>
      <p>«Όλοι οι υπόλοιποι δεν έκαναν τίποτα. Δεν είχα από κάπου να νιώσω προστασία και ήμουν σε ένα μέρος μακριά από το σπίτι μου και τα καραβάκια με τα οποία θα μπορούσα να φύγω».</p>
      <p>Η 19χρονη κοπέλα υποστηρίζει ότι οι δύο νεαροί προσπάθησαν να τη δωροδοκήσουν μέσω τρίτου ατόμου, ώστε να μην τους καταγγείλει. «Μου είχαν πει πρώτα 2.000 ευρώ και μετά μου πρόσφεραν 8.000 ευρώ».</p>
      <p>Αν και έχουν περάσει μήνες, ακόμα βλέπει εφιάλτες από εκείνη τη μέρα. «Δεν είναι ότι πιο εύκολο να πας να το πεις. Δεν μπορούσα να το πω στους γονείς μου».</p>
      <p>Το χρονικό της υπόθεσης<br/>Οι βιασμοί φέρονται να έγιναν στις 14 Απριλίου. Το κορίτσι βρήκε το θάρρος να τους καταγγείλει, πηγαίνοντας μόνη της στο αστυνομικό τμήμα.</p>
      <p>Οι δύο άνδρες τα στοιχεία των οποίων δόθηκαν στη δημοσιότητα από την εισαγγελία Πειραιά, προφυλακίστηκαν πριν από λίγες ημέρες με την κατηγορία του βιασμού κατά συναυτουργία. Για απλή συνέργεια στους βιασμούς της κοπέλας κατηγορούνται άλλα τρία άτομα.</p>
      <p>Το μόνο που ζητά πλέον η 19χρονη είναι να τιμωρηθούν ώστε να μην πέσουν άλλα κορίτσια θύματα βιασμού.</p>
    </article>
  </body>
</html>