<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-aval-bank-zastava/30273422.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T10:40:08+00:00"/>
    <meta property="og:title" content="«Райффайзен Банк Аваль» внесе заставу за Писарука – голова наглядової ради"/>
    <meta property="og:description" content="Голова наглядової ради «Райффайзен Банку Аваль» Мартін Грюль повідомив, що банк внесе заставу за свого голову правління і колишнього першого заступника голови НБУ Олександра Писарука, якого 15 листопа"/>
  </head>
  <body>
    <article>
      <h1>«Райффайзен Банк Аваль» внесе заставу за Писарука – голова наглядової ради</h1>
      <address>
        <time datetime="2019-11-15T10:40:08+00:00">15 Nov 2019, 10:40</time>
      </address>
      <p>Голова наглядової ради «Райффайзен Банку Аваль» Мартін Грюль <a href="https://www.aval.ua/news/rishennya-vasu-shchodo-oleksandra-pisaruka-972">повідомив</a>, що банк внесе заставу за свого голову правління і колишнього першого заступника голови НБУ Олександра Писарука, якого 15 листопада суд відпустив під заставу у 5 мільйонів гривень без взяття під арешт.</p>
      <p>«Райффайзен Банк Аваль» повідомляє, що виконає усі відповідні дії щодо внесення застави згідно з вимогою суду. Олександр Писарук буде й надалі працювати на посаді голови правління «Райффайзен Банку Аваль». Ми переконані, що всі підозри щодо неправомірних дій будуть зняті з пана Писарука найближчим часом», – заявив Грюль.</p>
      <p>Голова наглядової ради «Райффайзен Банку Аваль» заявив, що Писарук у роботі «завжди дотримувався найвищих професійних та етичних стандартів».</p>
      <p>Вищий антикорупційний суд 15 листопада <a href="https://www.youtube.com/watch?v=wPoLB0wOUeM&amp;feature=youtu.be&amp;fbclid=IwAR1NvvLLM2jRkNIbF4ZjScwxts9uwLhww-_qiHdlEnpvb1ZmznwYvKhQngE">обрав</a> для колишнього першого заступника Нацбанку Олександра Писарука запобіжний захід у вигляді внесення застави упродовж п’яти днів у розмірі 5 мільйонів гривень без взяття під арешт. Прокурор Національного антикорупційного бюро України просив про арешт Писарука на 60 діб з альтернативою внесення застави в розмірі 30 мільйонів гривень.</p>
      <p>Спеціалізована антикорупційна прокуратура повідомила 12 листопада, що у провадженні про заволодіння коштами для «VAB Банку» <a href="https://www.radiosvoboda.org/a/news-sap-vab-bank/30266281.html">оголосили підозру вісьмом людям, </a>серед яких – голова правління «Райффайзен Банку Аваль» і колишній перший заступник голови НБУ Олександр Писарук.</p>
      <p>Правління Національного банку висловило <a href="https://www.radiosvoboda.org/a/news-nbu-pysaruk-zatrymannya-zayava/30266414.html">обурення врученням підозри</a> Писаруку.</p>
      <p>За даними слідства, у жовтні 2014 року «VAB Банк» звернувся до НБУ з клопотанням надати йому стабілізаційний кредит під заставу нерухомого майна. Нацбанк погодився, хоча не фінустанова не надала всі необхідні документи. У прокуратурі стверджують, що вартість нерухомості, переданої в заставу НБУ, була завищена майже у 25 разів.</p>
      <p>Через місяць банк визнали неплатоспроможним, ще пізніше – його ліквідували.</p>
      <p>Колишній власник «VAB Банку» та голова ради директорів «Укрлендфармінг» Олег <a href="https://www.radiosvoboda.org/a/news-zelensky-vab-bank/30266188.html">Бахматюк звернувся</a> до президента України Володимира Зеленського із закликом «зупинити призначення винних без жодного права на захист».</p>
    </article>
  </body>
</html>