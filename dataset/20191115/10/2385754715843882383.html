<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/opinions_sigmalive/597461/o-macshane-ta-marmara-kai-to-sxedio-anan"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T10:43:00+00:00"/>
    <meta property="og:title" content="Ο MacShane, τα Μάρμαρα και το «Σχέδιο Ανάν»"/>
    <meta property="og:description" content="Στις 13 Νοεμβρίου 2019, η βρετανική εφημερίδα «Independent» δημοσίευσε άρθρο του Denis MacShane με τίτλο «Θα διορθώσει ο Boris Johnson τα λάθη της..."/>
  </head>
  <body>
    <article>
      <h1>Ο MacShane, τα Μάρμαρα και το «Σχέδιο Ανάν»</h1>
      <address><time datetime="2019-11-15T10:43:00+00:00">15 Nov 2019, 10:43</time> by <a rel="author">Φανούλλα Αργυρού*</a></address>
      <p>Στις 13 Νοεμβρίου 2019, η βρετανική εφημερίδα «Independent» δημοσίευσε άρθρο του Denis MacShane με τίτλο «Θα διορθώσει ο Boris Johnson τα λάθη της αποικιοκρατίας μας και θα επιστρέψει τα Ελγίνεια Μάρμαρα; Μην με κάνετε να γελάσω». <br/> <br/> </p>
      <figure>
        <img src="https://www.sigmalive.com/uploads/default/files/15dce661e9ebc5.JPG"/>
      </figure>
      <p> <br/>Ο MacShane μιλά για «ανθρώπινα δικαιώματα». Για «Raubkunst» (χρησιμοποιεί τη γερμανική λέξη που χρησιμοποιείται για τις κλοπές των Ναζί έργων τέχνης από τους Εβραίους και όλες τις περιοχές που κατέκτησαν στον δεύτερο παγκόσμιο πόλεμο). Και γράφει πως: <br/>«Στο Λονδίνο υπάρχει το μεγαλύτερο στον κόσμο παράδειγμα Raubkunst που εξακολουθεί να παρακρατείται από τους νόμιμους ιδιοκτήτες της».<br/> <br/>O MacShane στο άρθρο του υποστηρίζει την επιστροφή των Μαρμάρων του Παρθενώνα στην Ελλάδα. Το άρθρο δημοσιεύθηκε με την ευκαιρία της έκδοσης πριν λίγες μέρες του βιβλίου του δικηγόρου ανθρωπίνων δικαιωμάτων, συγγραφέα και ακαδημαϊκού Geoffrey Robertson QC με τίτλο «Σε ποιον ανήκει η Ιστορία;» Στο βιβλίο αναφέρθηκα σε ανταπόκρισή μου στο Ράδιο Πρώτο στις 6.11.2019 και σε σχετικό άρθρο με τίτλο «Το βρετανικό μουσείο ο μεγαλύτερος παραλήπτης κλεμμένων αντικειμένων» που αναρτήθηκε σε πολλές ιστοσελίδες (11.11.2019) και στην εφημερίδα «Ελευθερία» Λονδίνου (14.11.2019). <br/> <br/><a href="http://www.radioproto.com.cy/articles/videos/1256/proti-ekpompi-radio-proto-tetarti-06112019%20%20%CF%83%CF%84%CE%B1%201.07%E2%80%99">Πρώτη Εκπομπή: Ράδιο Πρώτο (1.07)<br/></a> <br/>Όλα καλά και ωραία σήμερα με αυτά που γράφει ο αρθρογράφος για την επιστροφή των Μαρμάρων του Παρθενώνα από το Βρετανικό Μουσείο, όμως, πρέπει να θυμηθούμε ποίος είναι ο Denis MacShane. <br/> <br/>Ο Denis MacShane (πρώην βουλευτής και υπουργός της Εργατικής κυβέρνησης Τόνυ Μπλέαρ [Tony Blair] και πρώην κατάδικος στις φυλακές Belmarsh και Brixton), κατά την εμφάνιση του «Σχεδίου Ανάν» υπηρετούσε ως Υφυπουργός Ευρώπης στο Φόρειν Όφις.<br/> <br/>Για εμάς τους Ελληνοκύπριους, η υπόθεση του Ντένις Μακσέιν [Denis MacShane] έχει ιδιαίτερη σημασία. Ο άνθρωπος αυτός ήταν υφυπουργός για Ευρωπαϊκές Υποθέσεις στην κυβέρνηση του Βρετανού πρωθυπουργού Τόνι Μπλέαρ το 2004 και ο δεύτερος τη τάξει στο Φόρεϊν Όφις (για το Κυπριακό), με επικεφαλής τον υπ. Εξωτερικών και Κοινοπολιτείας, τον γνωστό φιλότουρκο Τζακ Στρο [Jack Straw]. Ήταν η ομάδα που μας πίεζε να δεχθούμε το σχέδιο Ανάν και οι ίδιοι που μας αφόριζαν, μετά το ΟΧΙ της 24.4.2004 και που στις 26 Απριλίου 2004 «ορκίστηκαν» να μας εκδικηθούν προωθώντας τις τουρκικές θέσεις για αναγνώριση στην Ε.Ε. <br/> <br/>Ο άνθρωπος που σήμερα δεν ντρέπεται και μιλά για… ανθρώπινα δικαιώματα, υπενθυμίζω ότι, σε ομιλία του προς την ομογένεια στο Λονδίνο την Πέμπτη, 22 Ιανουαρίου 2004, μας προέτρεψε να... ξεχάσουμε τα ανθρώπινά μας δικαιώματα (όπως και άλλες φορές ο Sir David Hannay) και μας κάλεσε να δεχθούμε το σχέδιο Ανάν το οποίο θεοποίησε, τονίζοντας πως «ό,τι πάρετε με το σχέδιο, είναι καλύτερο από αυτό που έχετε τώρα». <br/> <br/>Ακραιφνώς τουρκόφιλος <br/> <br/>«Με μια κυνική τοποθέτησή του, ο Βρετανός υφυπουργός Εξωτερικών Ντένις Μακσέιν, προέτρεψε τους Ελληνοκύπριους να ξεχάσουν τα σπίτια και τις περιουσίες τους, όπως τα ξέχασαν και οι Πολωνοί μετά τον Β΄ Παγκόσμιο Πόλεμο... και δήλωσε εντυπωσιασμένος από τη... νέα, θετική, δήθεν, στάση της Τουρκίας στο Κυπριακό!», έγραψε πρωτοσέλιδα η «Ελευθερία» Λονδίνου και κάλυψε αναλυτικότερα τις προκλητικές και φιλοτουρκικές δηλώσεις του Ντένις Μακσέιν.<br/> <br/>«Προτρέπω όλους να αδράξουν την ευκαιρία ειρήνης και να δείξουν ότι τα ΗΕ και η ΕΕ μπορούν να εργαστούν για να φέρουν ένα τέλος σε μια διαμάχη... Μια διευθέτηση του Κυπριακού θα είναι καλή και για την ίδια την Τουρκία ασφαλώς. Αλλά επίσης θα μεταβάλει την ευρωπαϊκή πολιτική σε σχέση με την ενταξιακή της πορεία. Επιτέλους, η Τουρκία θα αντικριστεί όπως της αξίζει, ως μια πηγή λύσεων αντί προβλημάτων», είχε δηλώσει τότε ο πολύς Μακσέιν. Στις 24.4.2004 το 76% των Ελλήνων της Κύπρου απέρριψε το τερατούργημά τους και μαζί και τη ΒΡΕΤΑΝΟ-ΤΟΥΡΚΙΚΗ τους Δι-κοινοτική, Δι-ζωνική Ομοσπονδία. <br/> <br/>Στις 20.11.2013 είχα γράψει σχετικά στη «Σημερινή» με τίτλο «Ο MacShane στο εδώλιο, αναμένει την ποινή του!» <br/> <br/>Και στις 29.11.2013 στη «Σημερινή», ο αγαπητός Σάββας Ιακωβίδης έγραψε με τίτλο «Ο Βρετανός των 14.000 και 20 Κύπριοι των 6 δισεκατομμυρίων».<br/> <br/>Πόσο σκέφθηκε τα ανθρώπινα δικαιώματα όταν τότε μας καλούσε να τα ξεχάσουμε και πόσο θυμήθηκε ότι «Raubkunst» έγινε και στην κατεχόμενη Κυπριακή Δημοκρατία από τους Τούρκους και Τουρκοκύπριους ο Denis MacShane όλα αυτά τα χρόνια και πότε έγραψε ο ίδιος άρθρο να απολογηθεί τουλάχιστον για τη δική του συνέχεια στα «αποικιοκρατικά λάθη» της πρώην αυτοκρατορίας τους; Βέβαια διανύουμε προεκλογική εκστρατεία τις μέρες αυτές στη Μεγάλη Βρετανία…<br/> <br/>O Denis MacShane το 2012 σχετίστηκε με την πρώην, επίσης κατάδικο, οικονομολόγο Vicky Price (από την Ελλάδα), την πρώην σύζυγο του πρώην Υπουργού Ενέργειας της Μεγάλης Βρετανίας και επίσης πρώην καταδίκου Chris Huhne. Ο τελευταίος παραιτήθηκε όταν η σύζυγός του αποκάλυψε ότι αμφότεροι είπαν ψέματα για ένα πρόστιμο ταχύτητας στον αυτοκινητόδρομο. Αρχικά η Vicky Price κάλυψε τον πρώην σύζυγό της λέγοντας ότι η ίδια οδηγούσε αλλά μετά άλλαξε την κατάθεσή της με αποτέλεσμα να καταλήξουν αμφότεροι πίσω από τα κάγκελα της φυλακής και ο Υπουργός να παραιτηθεί της θέσεώς του. Ο MacShane κατηγορήθηκε βάσει του Theft Act 1968 με 19 κατηγορίες για οικονομικές ατασθαλίες με ψεύτικες αποδείξεις για απόσπαση 12,900 λιρών κτλ. Στις 18 Νοεμβρίου 2013 παραδέχθηκε ενοχή στο Old Bailey και στις 23 Νοεμβρίου 2013 φυλακίστηκε για έξι μήνες. Αξίζει να αναφέρω τη δήλωση του Δικαστή Mr. Justice Sweeney ολοκληρώνοντας την υπόθεση όπου ο πρώην αξιωματούχος του Φόρειν Όφις καταδικάστηκε για «dishonest false accounting». <br/> <br/>Είπε ο δικαστής: «the dishonesty involved was considerable and was repeated many times over a long period». <br/> <br/>Τέλος, να προσθέσω ότι εκτίοντας την ποινή του στις βρετανικές φυλακές, ο πρώην του Φόρειν Όφις και ένθερμος του «Σχεδίου Ανάν» που σήμερα παριστάνει τον ένθερμο υποστηρικτή των ανθρωπίνων δικαιωμάτων, έτυχε να βρεθεί και στην ίδια φυλακή και με τον άλλο καταδικασθέντα, Τουρκοκύπριο Αζίλ Ναδίρ. <br/> </p>
      <p>*Ερευνήτρια/δημοσιογράφος Λονδίνο.</p>
    </article>
  </body>
</html>