<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdiv-i-oblastta-na-8-myasto-po-sredna-zaplata-eto-cifrite-ot-NSI-914044"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T10:19:00+00:00"/>
    <meta property="og:title" content="Пловдив и областта на 8 място по средна заплата, ето цифрите от НСИ"/>
    <meta property="og:description" content="Средната брутна месечна работна заплата в област Пловдив за юли 2019 г. е 1 091 лв., за август – 1 0..."/>
  </head>
  <body>
    <article>
      <h1>Пловдив и областта на 8 място по средна заплата, ето цифрите от НСИ</h1>
      <address>
        <time datetime="2019-11-15T10:19:00+00:00">15 Nov 2019, 10:19</time>
      </address>
      <p>Средната брутна месечна работна заплата в област Пловдив за юли 2019 г. е 1 091 лв., за август – 1 071 лв. и за септември – 1 100 лева, съобщиха от Националния статистически институт. През третото тримесечие на 2019 г. средната месечна работна заплата намалява спрямо второто тримесечие на 2019 г. с 0.5%, като достига 1 087 лева.</p>
      <p>Намаление на средната месечна работна заплата е регистрирано в дейностите "Професионални дейности и научни изследвания“ - с 4.7%, "Образование“ - с 4.1% и "Търговия; ремонт на автомобили и мотоциклети“ - с 3.5%. Икономическите дейности, в които е регистрирано най-голямо увеличение на средната месечна заплата, са "Добивна промишленост“ - с 14.3%, "Финансови и застрахователни дейности“ - с 10.4% и "Строителство“ - със 7.2%.</p>
      <p>През третото тримесечие на 2019 г. средната месечна работна заплата нараства с 9.7% спрямо третото тримесечие на 2018 година. Най-високо средномесечно трудово възнаграждение през третото тримесечие на 2019 г. са получили наетите лица по трудово и служебно правоотношение в икономическите дейности: "Създаване и разпространение на информация и творчески продукти; далекосъобщения“ - 2 562 лв., "Производство и разпределение на електрическа и топлинна енергия и на газообразни горива“ - 1 948 лв. и "Добивна промишленост“ - 1 853 лева. Най-ниско платени са били наетите лица в икономическите дейности: "Хотелиерство и ресторантьорство“ - 665 лв., "Административни и спомагателни дейности“ - 767 лева и "Доставяне на води; канализационни услуги, управление на отпадъци и възстановяване“ - 803 лева.</p>
      <p>По размер на средната месечна работна заплата през третото тримесечие на 2019 г. Пловдивска област заема осмо място сред 28-те области в страната. Доскоро градът и регионът бяха на седмо място. С най-висока средна месечна работна заплата е област София (столица) - 1 704 лв., а с най-ниска е област Видин - 810 лева. За наблюдавания период средната месечна работна заплата за страната е 1 249 лв. - със 162 лв. или 14.9% по-висока от тази за област Пловдив.</p>
    </article>
  </body>
</html>