<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/chengova_ministryne_spravedlnost_demonstrace_londyn_hongkong.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T10:12:00+00:00"/>
    <meta property="og:title" content="Ministryni spravedlnosti Hongkongu napadli v Londýně demonstranti"/>
    <meta property="og:description" content="Čínská a hongkongská vláda dnes odsoudily útok demonstrantů na hongkongskou ministryni spravedlnosti Teresu Chengovou během její návštěvy Londýna. Podle čínského velvyslanectví v Británii utrpěla Chengová poranění ruky, když ji ve čtvrtek večer protestující v britské metropoli srazili k zemi."/>
  </head>
  <body>
    <article>
      <h1>Ministryni spravedlnosti Hongkongu napadli v Londýně demonstranti</h1>
      <address><time datetime="2019-11-15T10:12:00+00:00">15 Nov 2019, 10:12</time> by <a rel="author">ČTK</a></address>
      <p>"(Chengová) byla obklíčena a napadena desítkami protičínských aktivistů, kteří usilují o nezávislost Hongkongu," uvedla čínská ambasáda v prohlášení. "Incident ukazuje, že tito lidé přenášejí své násilné chování nyní i do zahraničí," dodalo velvyslanectví.</p>
      <figure>
        <img src="https://g.denik.cz/1/3f/ctk-v-hongkongu-neustavaji-demonstrace-policie-nasadila-slzny-plyn_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/protesty-v-hongkongu-neustavaji-policie-znovu-pouzila-slzny-plyn-a-vodni-dela-20191112.html">Protesty v Hongkongu neustávají. Policie znovu použila slzný plyn a vodní děla Přečíst článek ›</a>
      </aside>
      <p>K útoku na hongkongskou ministryni v Londýně došlo v době, kdy se v Hongkongu stupňují násilné střety mezi policisty a demonstranty, kteří požadují demokratické reformy a protestují proti postupnému omezování svobod v bývalé britské kolonii. Hongkong se pod správu pevninské Číny vrátil v roce 1997.</p>
      <h3>Vážná tělesná újma</h3>
      <p>Hongkongská vláda uvedla, že ministryně Chengová utrpěla při incidentu "vážnou tělesnou újmu". Čína předložila Británii oficiální stížnost a vyzvala britské úřady, aby pohnaly viníky ke spravedlnosti. Britská policie sdělila, že případ vyšetřuje, zatím ale nezadržela žádné podezřelé.</p>
      <p>Mluvčí čínské diplomacie Keng Šuang na dnešní tiskové konferenci obvinil Británii, že demonstrace v Hongkongu rozdmýchává. "Britští politici již delší dobu zamlčují násilné a ilegální chování (demonstrantů) v Hongkongu a jsou v přímém kontaktu s účastníky protičínských nepokojů… Pokud Británie nezmění své chování a bude nadále přilévat oleje do ohně a podněcovat spory, stihne ji trest," řekl Keng.</p>
      <p>Podle agentury Reuters napadla Chengovou skupina demonstrantů, kteří na ni křičeli, že je "vražedkyně", a kritizovali ji za "ostudné chování".</p>
      <figure>
        <img src="https://g.denik.cz/1/5e/ctk-policie-postrelila-protestujiciho-v-hongkongu-jimz-zmita-chaos_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/policie-v-hongkongu-strilela-na-demonstranty-mesto-ovladl-chaos-20191111.html">Policie v Hongkongu střílela na demonstranty. Dva lidé jsou v kritickém stavu Přečíst článek ›</a>
      </aside>
      <p>Při demonstracích v Hongkongu v posledních dnech zemřeli dva lidé. Jedním z nich je student, který při zásahu policistů slzným plynem spadl ze střechy krytého parkoviště. Druhý mrtvý je sedmdesátiletý člen úklidové čety, kterého podle hongkongských úřadů zasáhla do hlavy cihla hozená z davu maskovaných demonstrantů. Mezi vážně zraněnými je 21letý mladík, kterého podle videonahrávky zveřejněné na internetu policista z těsné blízkosti zasáhl do břicha výstřelem z pistole.</p>
      <h3>Akce se konají od června</h3>
      <p>Protestní akce se v Hongkongu konají od června. Původně byly organizovány především o víkendech, nyní již aktivisté pořádají demonstrace i ve všední dny. Studenti dnes pátým dnem v řadě pokračovali v blokádě významných dopravních tepen a stavěli barikády v univerzitních komplexech, kde tento týden sváděli boje s policisty. Školy jsou v Hongkongu až do neděle zavřené.</p>
      <p>Ministryně spravedlnosti Chengová podle agentury Reuters hrála klíčovou roli při prosazování kontroverzního návrhu extradičního zákona, který stál u zrodu současných hongkongských protestů. Normu, která by umožnila vydávání osob podezřelých ze spáchání trestného činu z Hongkongu do pevninské Číny, nakonec hongkongská vláda pod tlakem veřejnosti stáhla.</p>
    </article>
  </body>
</html>