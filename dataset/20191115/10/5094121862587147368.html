<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/truman-capote-vrazda-chladnokrevne-masakr-rodina-vrazi-poprava-mrtvi.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T10:31:00+00:00"/>
    <meta property="og:title" content="Bez slitování před 60 lety vybili celou rodinu. Masakru předcházela hádka vrahů"/>
    <meta property="og:description" content="Před šedesáti lety došlo v kansaském městečku Holcomb k brutální vraždě čtyřčlenné rodiny, kterou chladnokrevně spáchali dva mladí lupiči. Jejich případ zaujal amerického reportéra a spisovatele Trumana Capota, jenž podle něj sepsal jednu ze svých nejznámějších knih. Nakonec však musel řešit vnitřní spor, protože se s jedním z pachatelů přátelsky sblížil."/>
  </head>
  <body>
    <article>
      <h1>Bez slitování před 60 lety vybili celou rodinu. Masakru předcházela hádka vrahů</h1>
      <address><time datetime="2019-11-15T10:31:00+00:00">15 Nov 2019, 10:31</time> by <a rel="author">Jaroslav Krupka</a></address>
      <p>"Nechtěl jsem mu ublížit. Vždycky mluvil tiše a přátelsky. Myslel jsem, že je to velmi milý pán. Myslel jsem si to až do okamžiku, kdy jsem mu podřízl hrdlo."</p>
      <p>Tak popsal vraždu farmáře Cluttera Perry Smith, jeden ze dvou spolupachatelů děsivého nočního řádění, jemuž padli za oběť i všichni ostatní členové čtyřčlenné Clutterovy rodiny. Kromě farmáře samotného tedy i jeho žena, dcera a syn. Jejich vrahové, jimiž byli jedenatřicetiletý Perry Smith a osmadvacetiletý recidivista Richard Hickock, jsou navíc dodnes podezříváni z vyvraždění ještě další rodiny, k němuž došlo o měsíc později. Tento čin se jim však nikdy nepodařilo prokázat. V roce 1965 byli oba muži oběšeni.</p>
      <h3>Životy bez perspektivy</h3>
      <p>Na začátku všeho byli dva mladí muži s neuspořádaným životem, který se s nimi od útlého věku nemazlil. Lepší karty nicméně osud nadělil Hickockovi - muž se narodil v roce 1931 v běžné farmářské rodině v Kansasu, vyrůstal v běžných rodinných podmínkách a byl i úspěšným a oblíbeným středoškolským atletem. To se zvrtlo v roce 1950, kdy měl vážnou dopravní nehodu a utrpěl zranění hlavy s doživotními následky - kvůli zlomenině lebky se mu asymetricky posunul obličej, včetně očí. </p>
      <figure>
        <img src="https://g.denik.cz/1/d0/ctk-alcatraz-veznice-san-francisco_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/veznice-alcatraz-frank-morris-utek-golden-gate-san-francisco-zaliv-indiani.html">Do nitra Alcatrazu: Slavná věznice děsila k smrti, samotku okusil nejeden vrah Přečíst článek ›</a>
      </aside>
      <p>Univerzitní studia mu nevyšla kvůli nedostatku financí, příliš se mu nedařilo ani v osobních vztazích, kde se dvakrát rozvedl, přestože z obou manželství vzešly děti. Po druhém rozvodu už na řádný život rezignoval a začal se živit podvody, které ho přivedly poprvé do vězení.</p>
      <p>Životní příběh o tři roky staršího Smithe byl ještě trudnější. Jeho matka byla alkoholička, jež se v době, kdy chlapci bylo třináct, udusila vlastními zvratky. Smith se i se svými sourozenci ocitl v katolickém sirotčinci, kde ho čekala tvrdá šikana ze strany jeptišek kvůli jeho nočnímu pomočování. Později ho přemístili do sirotčince Armády spásy, kde se jej údajně jeden z pečovatelů pokusil utopit.</p>
      <p>V dospívání zkusil žít i se svým otcem, většinu času však trávili jen bezcílnou potulkou po západě Spojených států. Bezprizorně žijící Smith se nakonec chytil pouličního gangu a svůj čas začal dělit mezi drobné krádeže, když byl právě na svobodě, a opakující se pobyty ve vězeních pro mladistvé. Dva jeho sourozenci spáchali ještě v mladém věku sebevraždu, zbylá sestra se k němu nechtěla znát.</p>
      <figure>
        <img src="https://g.denik.cz/1/d1/meat-eater-ant-qeen-excavating-hole02_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/mravenci-polsko-kanibalismus-veda-delnicka-kolonie-kralovna-bunkr-jaderny-utok.html">Jako z hororu. Kolonie mravenců přežívá v jaderném bunkru díky kanibalismu Přečíst článek ›</a>
      </aside>
      <p>V roce 1948 Smith narukoval a bojoval ve válce v Koreji. Po čtyřleté službě byl s vyznamenáním propuštěn do civilu, ale smůla ho bohužel neopustila. Zkusil se živit jako malíř pokojů, z výdělku si koupil motorku a podobně jako Hickocka i jeho potkala vážná autonehoda - při jízdě dostal za špatného počasí smyk a málem se zabil. Zhruba půl roku strávil v nemocnici a z nehody si doživotně odnesl chronické bolesti nohou. Aby je zvládl, začal brát stále víc utišujících prostředků.</p>
      <h3>Zločin v domě</h3>
      <p>Když se v roce 1959 nesebevědomý a frustrovaný Smith potkal s energičtějším a bezskrupulóznějším Hickockem, téměř okamžitě přistoupil na jeho plán, jak si pomoci k větším penězům noční loupeží. Hickock se totiž při své poslední vězeňské štaci dozvěděl od svého spoluvězně Flloyda Wellse, že v zapadlém kansaském městečku Holcomb žije rodina farmáře Cluttera, který prý má doma v trezoru 10 tisíc dolarů (Wells na Clutterovic statku dočasně sloužil jako čeledín). Smith se v psychopatickém Hickockovi zřejmě vzhlédl a nijak mu neodporoval.</p>
      <p>V noci ze soboty 14. listopadu na neděli 15. se tak oba mladí muži vloupali do Clutterova domu. Na místě bohužel zjistili, že Wells lhal a žádný trezor v domě není. Co bylo ještě horší, jejich marné bloudění po místnostech vzbudilo farmáře - a když ho uviděli, začali oba mladíci brutálně vraždit. Kromě Cluttera zabili i jeho ženu, dceru a syna.</p>
      <figure>
        <img src="https://g.denik.cz/71/7d/jak-jsme-zili-na-hukvaldech_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-zivotni-styl/spartakiady-seriovy-vrah-jiri-straka-praha-strahov-socialismus-vsesokolsky-slet.html">Spartakiády byly nejmasovější akcí režimu, poslední "proslavil" sériový vrah Přečíst článek ›</a>
      </aside>
      <p>Smith později vypověděl, že noční řádění mohlo být ještě surovější. Když totiž Hickock narazil na nezletilou Clutterovu dceru Nancy, chtěl ji nejdřív znásilnit, ale Smith, jenž měl k podobným činům kvůli svým traumatickým vzpomínkám z dětství hluboký odpor (byť se jinak nezdráhal ani vraždit), se v tuto chvíli vzepřel a postavil se mu do cesty: "Dotkni se jí a zabiju tě!"</p>
      <p>Oba se pak dohadovali, co mají dělat (rodinu mezitím spoutali provazy, které si s sebou vzali předem), a nakonec se rozhodli všechny zabít, aby po sobě nezanechali svědky. Namísto očekávaných deseti tisícovek si však z domu odnesli jen tranzistorové rádio, několik nekrytých šeků a pár dolarů v hotovosti.</p>
      <figure>
        <img src="https://g.denik.cz/33/fb/080216-hb-02-cb-hils_denik-150-3x2.jpg"/>
      </figure>
      <aside>
        <a href="https://www.denik.cz/z_domova/davna-vrazda-dodnes-deli-lidi-pred-120-lety-zacal-proces-s-leopoldem-hilsnerem-20200912.html">Dávná vražda dodnes dělí lidi. Před 120 lety začal proces s Leopoldem Hilsnerem Přečíst článek ›</a>
      </aside>
      <p>Úděsný výsledek jejich noční návštěvy objevili hned následující dopoledne rodinní přátelé, kterým bylo nápadné, že se s Clutterovými nesetkali v kostele na ranní bohoslužbě.</p>
      <h3>Pronásledováni a dopadeni</h3>
      <p>Oba pachatelé pak strávili nějaký čas na útěku, přičemž není dodnes vyloučeno, že se během něj dopustili dalšího podobného zločinu: Oba jsou dodnes podezřelí z masakru rodiny Walkerových, k němuž došlo na Floridě měsíc po vraždě Clutterových. Tento čin se jim však nikdy nepodařilo prokázat. V roce 2012 policie exhumovala jejich těla, aby jejich DNA porovnala s DNA pachatelů nalezenou ve Walkerových domě, ale v důsledku víc než padesátiletého odstupu byly stopy DNA do té míry poničené, že výsledky nebyly průkazné. Floridská policie však nadále oba muže považuje za hlavní podezřelé.</p>
      <figure>
        <img src="https://g.denik.cz/1/ed/clipboard01-d1908133kpi11_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/pred-55-lety-byl-vykonan-posledni-trest-smrti-v-britanii-obeseni-byli-dva-vrazi-20200813.html">Před 55 lety byl vykonán poslední trest smrti v Británii. Oběšeni byli dva vrazi Přečíst článek ›</a>
      </aside>
      <p>Oběma pachatelům se nakonec staly osudnými nekryté šeky, které ukradli Clutterovým. Když se je pokusili směnit, policie je zadržela.</p>
      <p>Při oddělených výsleších svalovali oba muži vinu nejdřív jeden na druhého. Hlavní vyšetřovatel případu Alvin Dewey později uvedl, že Hickock tvrdil, že všechny čtyři lidi v domě zabil Smith, zatímco ten přiznával jen podříznutí farmáře s tím, že ostatní oběti zastřelil Hickock. Nakonec se však prý i k tomuto činu přiznal sám. U soudu oba odmítli vypovídat.</p>
      <h3>Capote řeší dilema</h3>
      <p>Soudní proces s oběma pachateli otřásl Spojenými státy a přilákal také pozornost spisovatele a novináře Trumana Capota. Ten si postupně získal Deweyovu důvěru a získal souhlas k tomu, aby mohl oba souzené muže navštěvovat ve vězení a vyslechnout si od každého jejich verzi příběhu.</p>
      <p>Uvědomil si přitom, že tento případ obsahuje dost materiálu na rozsáhlou knihu o střetu dvou tváří Ameriky (bezpečného světa, který znali Clutterovi, a světa bez jakýchkoli jistot a hodnot, v němž žili jejich vrazi). </p>
      <figure>
        <img src="https://g.denik.cz/1/8c/ffec6059d89ed91d87e34aa855dafac02-clone_denik-150-3x2.jpg"/>
      </figure>
      <aside>
        <a href="https://www.denik.cz/z_domova/estebacky-vrah-pich-tuma-skoncil-svuj-zivot-sebevrazdou-soud-ho-nepotrestal-20200821.html">Estébácký vrah Pich-Tůma dokázal člověka umlátit. Svůj život skončil sebevraždou Přečíst článek ›</a>
      </aside>
      <p>Během jejího psaní údajně řešil i vlastní vnitřní dilema - při sbírání podkladů se do určité míry sblížil se Smithem, jehož vnímal spíš jako oběť vypočítavějšího Hickocka, a nepřál si pro něj nejvyšší trest. Současně si však uvědomoval, že právě poprava obou mužů dodá případu patřičnou publicitu a naléhavost a že při jejím vykonání se i jeho kniha bude daleko lépe prodávat. </p>
      <p>To se nakonec i stalo. Capotův "román ze skutečnosti" nazvaný Chladnokrevně vyšel poprvé v roce 1965, kdy byli oba  muži za svůj čin popraveni, a v americké literatuře znamenal revoluci. Prolínáním dokumentaristického přístupu, spojeného se sběrem autentického materiálu, a prozaické dovednosti vytvořil knihu, která přesáhla svůj žánr a na příkladu jednoho zločinu symbolicky popsala odvrácenou tvář společnosti. V roce 1967 byla zfilmována s Robertem Blakem a Scottem Wilsonem v hlavních rolích (nejdřív do nich byli údajně zvažováni Steve McQueen a Paul Newman). Samotnému spisovateli a jeho vztahu k případu se pak věnoval další film Capote, který vznikl v roce 2005 s Philipem Seymourem Hoffmanem v titulní roli.</p>
    </article>
  </body>
</html>