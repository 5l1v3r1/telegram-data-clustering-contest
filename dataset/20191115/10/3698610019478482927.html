<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/goncharuk-anonsuvav-kadrovu-chistku-v-ukrzaliznici-329739_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T10:28:00+00:00"/>
    <meta property="og:title" content="Гончарук анонсував кадрову чистку в &quot;Укрзалізниці&quot;"/>
    <meta property="og:description" content="За словами прем'єра, менеджмент погруз в корупції.  "/>
  </head>
  <body>
    <article>
      <h1>Гончарук анонсував кадрову чистку в "Укрзалізниці"</h1>
      <h2>За словами прем'єра, менеджмент погруз в корупції.  </h2>
      <address>
        <time datetime="2019-11-15T10:28:00+00:00">15 Nov 2019, 10:28</time>
      </address>
      <p>Кабінет Міністрів України найближчим часом проведе зміни серед керівництва<a href="https://dt.ua/UKRAINE/ukrzaliznicya-viprobovuye-noviy-dizelniy-poyizd-328733_.html"><b> АТ "Укрзалізниця"</b></a> через корупцію всередині компанії. Як заявив прем'єр-міністр України в ефірі програми "Сніданок з 1+1", менеджмент зловживає своїм положенням у компанії.</p>
      <p>"Люди насамперед протестували проти корупції. На плакатах перекреслені окремі очільники... Головна претензія до них – корупція в "Укрзалізниці", на жаль, триває. Вона там абсолютно дика, крадуть майже на всьому. Кінця і краю цьому не видно. Ми будемо ухвалювати з цього приводу кадрові рішення найближчим часом, тому що продовжувати працювати так, як вони зараз працюють, неможливо", - цитує Гончарука <a href="https://tsn.ua/politika/goncharuk-anonsuvav-zvilnennya-kerivnictva-uz-cherez-diku-korupciyu-1443678.html">ТСН</a>.</p>
      <p>Він додав, що коли керівництво компанії опікується "своїми кишенями", а не тим, як ідуть справи в "Укрзалізниці", то нормальної роботи і не буде.</p>
      <p>"Там сьогодні майже щодня горять локомотиви, в ручному управлінні вагони. Окремі чиновники, диспетчери відправляють вагони не туди, де це потрібніше, а туди, де їм вигідніше, де їм заплатили. Це точно треба припинити", - додав глава уряду.</p>
      <p>Зазначимо, що напередодні, 14 листопада, у Києві під Офісом президента <a href="https://dt.ua/ECONOMICS/at-ukrzaliznicya-viplatit-zaliznichnikam-13-tu-zarplatu-329715_.html"><b>відбувся мітинг профспілки залізничників і транспортних будівельників України</b></a> з вимогою звільнити Євгена Кравцова з посади голови правління АТ "Укрзалізниця" та недопущення приватизації компанії. Залізничники також виступають проти ухвалення Верховною Радою законопроєктів №1196 та №1196-1 "Про залізничний транспорт" та вимагають зменшити фінансове навантаження на компанію за рахунок зниження податку на землю.</p>
      <footer>За матеріалами: <a href="https://dt.ua/go/aHR0cDovL3Rzbi51YS8=">ТСН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>