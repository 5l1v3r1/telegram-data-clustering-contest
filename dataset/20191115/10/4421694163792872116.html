<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/dity-ukrayinskyh-zahysnykiv-poyihaly-vidpochyvaty-do-polshhi/"/>
    <meta property="og:site_name" content="VARTA1"/>
    <meta property="article:published_time" content="2019-11-15T10:49:08+00:00"/>
    <meta property="og:title" content="Діти українських захисників поїхали відпочивати до Польщі"/>
    <meta property="og:description" content="Діти українських захисників поїхали відпочивати до Польщі"/>
  </head>
  <body>
    <article>
      <h1>Діти українських захисників поїхали відпочивати до Польщі</h1>
      <address>
        <time datetime="2019-11-15T10:49:08+00:00">15 Nov 2019, 10:49</time>
      </address>
      <p>Post Views: 5</p>
      <p>Чергова група дітей загиблих та поранених учасників бойових дій зі всієї України вирушила на відпочинок до Закопаного у польських Татрах. Про це сьогодні повідомило ІА <a href="https://armyinform.com.ua/2019/11/dity-geroyiv-ukrayiny-vyrushyly-do-polshhi/">АрміяInform</a> </p>
      <p>Поїздку організував БО Міжнародний благодійний фонд Реабілітаційний центр «Шпиталь Майдану» за активного сприяння польського уряду в межах програми «Діти героїв України». Упродовж десяти днів юні українці проживатимуть у готелі, розташованому в національному парку, в комфортабельних 2-3-4‒місних номерах.</p>
      <p>Діти відвідають термобані, папугарню, гірське озеро Морське Око та інші цікаві місця Закопане, окрім того, на них чекає старовинний Краків.</p>
      <p>Як розповіла агенції керівник юридичного департаменту «Шпиталю Майдану» Світлана Андрєйчук, проект спрямований на оздоровлення і психологічну реабілітацію дітей учасників АТО/ООС.</p>
      <figure>
        <img src="https://varta1.com.ua/wp-content/uploads/2019/11/74209231_2480754998656601_8307892782685487104_o.jpg"/>
        <figcaption>
          <cite>Фото: armyinform</cite>
        </figcaption>
      </figure>
      <p>За п’ять років майже 400 хлопців та дівчат від 6 до 16 років змогли відвідати Республіку Польща.</p>
      <p>– Безліч вражень, позитивний настрій та нові знайомства привозять діти додому. А вони в нас з непростими долями. Проєкт залучає насамперед дітей загиблих, поранених та із багатодітних родин учасників бойових дій. Більшість із цих хлопців та дівчаток ніколи не залишали межі рідного населеного пункту.</p>
      <p>Благодійна програма «Діти героїв України» започаткована ще 2015-го. Тоді, як і нині, дітьми опікувався Клуб католицької інтелігенції Польщі, який повністю сплачував за їхнє проживання, харчування, екскурсії. «Шпиталь Майдану» забезпечує формування груп та їхнє перевезення комфортабельним автобусом до Польщі та по її території. Як розповідає Світлана Андрєйчук, два роки тому в католицькому клубі про проєкт дізнався  колишній прем’єр-міністр Польщі, відтоді українці отримали урядову програму підтримки.</p>
      <p>Варто зазначити, що під час заїздів діти живуть не лише на базах відпочинку чи в готелях. Так, у вересні цього року юні українці проживали у родинах представників католицького клубу у Варшаві.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>