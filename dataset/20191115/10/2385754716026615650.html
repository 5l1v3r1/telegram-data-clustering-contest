<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597462/ep-ethelontismou-i-anektikotita-den-apotelei-epieikeia-oute-adiaforia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T10:58:00+00:00"/>
    <meta property="og:title" content="Επ. Εθελοντισμού: Η Ανεκτικότητα δεν αποτελεί επιείκεια ούτε αδιαφορία"/>
    <meta property="og:description" content="Για τη 16η Νοεμβρίου, η οποία καθιερώθηκε από τον Οργανισμό Ηνωμένων Εθνών (ΟΗΕ) ως Διεθνής Ημέρα Ανεκτικότητας (International Day for Tolerance) το 1996..."/>
  </head>
  <body>
    <article>
      <h1>Επ. Εθελοντισμού: Η Ανεκτικότητα δεν αποτελεί επιείκεια ούτε αδιαφορία</h1>
      <address><time datetime="2019-11-15T10:58:00+00:00">15 Nov 2019, 10:58</time> by <a rel="author">SigmaLive</a></address>
      <p><b>Για τη 16η Νοεμβρίου, η οποία καθιερώθηκε από τον Οργανισμό Ηνωμένων Εθνών (ΟΗΕ) ως Διεθνής Ημέρα Ανεκτικότητας (International Day for Tolerance) το 1996 κάνει αναφορά σε ανακοίνωσή του το Γραφείου το Επιτρόπου Εθελοντισμού.<br/></b> <br/>Το Γραφείο επισημαίνει ότι μεταξύ άλλων η Διακήρυξη των Αρχών για την Ανοχή του ΟΗΕ, επιβεβαιώνει ότι η ανεκτικότητα δεν αποτελεί ούτε επιείκεια ούτε αδιαφορία. <br/> <br/>«Είναι σεβασμός και εκτίμηση του "πλούτου" των διαφόρων πολιτισμών της γης και των διαφορετικών μορφών έκφρασης.  Είναι αναγνώριση των ανθρωπίνων δικαιωμάτων και των θεμελιωδών ελευθεριών των άλλων. Οι άνθρωποι είναι εκ φύσεως αλλιώτικοι μεταξύ τους και η συνύπαρξη μόνο με αποδοχή μπορεί να επιτευχθεί. Επίσης, σύμφωνα με τη Διακήρυξη, η ανοχή δεν αποτελεί μόνο ηθικό καθήκον, αλλά και πολιτική και νομική προϋπόθεση για άτομα, ομάδες και Κράτη», αναφέρεται.<br/> <br/>Το Γραφείο Επιτρόπου Εθελοντισμού και Μη Κυβερνητικών Οργανώσεων συμμερίζεται τις Αρχές της Διακήρυξης για την Ανοχή. Όπως αναφέρει, η καταπολέμηση της μισαλλοδοξίας απαιτεί αυστηρή εφαρμογή των νόμων για τα ανθρώπινα δικαιώματα και την τιμωρία εγκλημάτων μίσους και διακρίσεων κατά μειονοτήτων. Ακόμη, απαραίτητη είναι η εκπαίδευση των πολιτών, η πρόσβαση σε πληροφορίες, η ευαισθητοποίηση και η εξεύρεση λύσεων τοπικά.<br/> <br/>Προσθέτει ότι η ενδυνάμωση της ανεκτικότητας είναι πιο αποτελεσματική, όταν με βιωματικό τρόπο εντάσσονται τα παιδιά και οι νέοι στην ενεργό πολιτότητα και στον εθελοντισμό και ως εκ τούτου αναφέρει ότι το Γραφείο, σε συνεργασία με το Υπουργείο Παιδείας, Πολιτισμού, Αθλητισμού &amp; Νεολαίας, έχει εκδώσει και προωθήσει σε όλες τις σχολικές μονάδες το Εγχειρίδιο «Καλλιέργεια Εθελοντισμού και Ενεργού Πολίτη στα Σχολεία». <br/> <br/>Αναφέρει τέλος ότι στην Κύπρο, η Κοινωνία των Πολιτών και οι Μη Κυβερνητικές Οργανώσεις αναγνωρίζουν την επιτακτική ανάγκη για ενίσχυσή της ανεκτικότητας και ταυτόχρονα για αντιμετώπιση της ξενοφοβίας, εργάζονται αθόρυβα και με ήθος προς αυτή την κατεύθυνση.<br/> <br/>Πηγή: ΚΥΠΕ </p>
    </article>
  </body>
</html>