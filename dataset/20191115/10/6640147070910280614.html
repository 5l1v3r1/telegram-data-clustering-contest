<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/business/3d4steel-e-la-prima-stampante-al-mondo-che-funziona-con-qualsiasi-polvere/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T10:36:00+00:00"/>
    <meta property="og:title" content="3D4Steel è la prima stampante al mondo che funziona con qualsiasi polvere | B2BLabs"/>
    <meta property="og:description" content="La macchina di 3D4Mec è specializzata nell’uso di un solo materiale, l'acciaio, con l'opportunità di non essere bloccata su una singola polvere proprietaria"/>
  </head>
  <body>
    <article>
      <h1>3D4Steel è la prima stampante al mondo che funziona con qualsiasi polvere | B2BLabs</h1>
      <address>
        <time datetime="2019-11-15T10:36:00+00:00">15 Nov 2019, 10:36</time>
      </address>
      <p><b>3D4Steel è un progetto di 3D4Mec nato nel 2013</b>. È il primo che prevede la realizzazione di una stampante specializzata nel materiale più utilizzato dal settore manifatturiero/meccanico, l’acciaio. Quale la sua particolarità? Può usare polveri da qualsiasi produttore e non è quindi bloccata con il materiale del singolo vendor.</p>
      <p>L’obiettivo è quello di <b>rendere la stampa 3D industriale un investimento realmente profittevole</b>, specialmente per l’industria manifatturiera italiana. Il suo fondatore, Ivano Corsini, ha individuato nell’additive manufacturing una soluzione alle difficoltà del settore.</p>
      <figure>
        <img src="https://www.tomshw.it/images/images/2019/11/facce-aziendali-62810.jpg"/>
        <figcaption>Ivano Corsini</figcaption>
      </figure>
      <p>La stampante 3D4STEEL nasce quindi per risolvere queste difficoltà e migliorare la produttività delle aziende manifatturiere, abbattendo costi e tempi di produzione e permettendo di creare componenti complessi <b>non ottenibili con i metodi tradizionali</b>.</p>
      <p>La stampante 3D4STEEL, interamente italiana e personalizzata in base alle esigenze produttive di ogni cliente, sfrutta cinque brevetti esclusivi. Il prodotto trova nei settori del packaging, della meccanica e dell’automazione le applicazioni più funzionali.<b> È una stampante 3D che può processare tutte le polveri di acciaio non reattive</b> (oltre 150 tipologie) già disponibili sul mercato, lasciando libero il cliente di rifornirsi da qualunque fornitore preferisca, scegliendo il materiale che più lo soddisfa.</p>
      <figure>
        <img src="https://www.tomshw.it/images/images/2019/11/3d4steel-62808.jpg"/>
      </figure>
      <p>Nessun altro permette questo tipo di modalità, anzi spesso la concorrenza scoraggia il ventaglio di scelta, applicando blocchi software, hardware o di garanzia alla propria stampante. L’utilizzatore della macchina è così <b>costretto ad acquistare solo le polveri commercializzate</b> <b>dal produttore della stampante stessa</b>.</p>
      <p>“In tutte le sue declinazioni, l’acciaio è sicuramente il metallo più versatile, più economico e più reperibile presente sul mercato. <b>Di conseguenza abbiamo posto particolare attenzione</b> <b>allo sviluppo</b> di stampanti 3D specializzate nell’uso degli acciai, permettendo così comodità e praticità di produzione” ha spiegato <b>Ivano Corsini</b>.</p>
      <p>Corsini sottolinea anche l’impegno della società in termini di sostenibilità: “Per evitare lo spreco di materiale e aumentare la sicurezza dell’operatore <b>abbiamo brevettato un sistema di riciclo e filtraggio delle polveri automatico</b> interno alla struttura, con cui riciclare fino al 99% della polvere messa in circolo durante il processo di stampa”.</p>
    </article>
  </body>
</html>