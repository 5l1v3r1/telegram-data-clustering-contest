<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547419.html/%D9%88%D8%AD%D8%AF%D8%AA-%D9%85%D8%B3%D9%84%D9%85%D8%A7%D9%86%D8%A7%D9%86-%D8%B3%DB%8C%D8%B1%D9%87-%D9%BE%DB%8C%D8%A7%D9%85%D8%A8%D8%B1-%D9%88-%D8%A7%D9%85%DB%8C%D8%B1%D8%A7%D9%84%D9%85-%D9%85%D9%86%DB%8C%D9%86-%D8%A7%D8%B3%D8%AA--%D9%84%D8%B2%D9%88%D9%85-%D8%AA-%DA%A9%DB%8C%D8%AF-%D8%A8%DB%8C%D8%B4%D8%AA%D8%B1-%D9%85%D8%B0%D8%A7%D9%87%D8%A8-%D8%A7%D8%B3%D9%84%D8%A7%D9%85%DB%8C-%D8%A8%D8%B1-%D8%A7%D8%B5%D9%88%D9%84-%D9%85%D8%B4%D8%AA%D8%B1%DA%A9"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T10:12:00+00:00"/>
    <meta property="og:title" content="وحدت مسلمانان سیره پیامبر و امیرالمؤمنین است/ لزوم تأکید بیشتر مذاهب اسلامی بر اصول مشترک"/>
    <meta property="og:description" content="رئیس دفتر بنیاد بین‌المللی نهج‌البلاغه در یزد گفت: بایستی شیعه و سنی بر روی اصول مورد توافق خودشان بیشتر مانور بدهند و هوشیاری لازم جهت پرهیز از سیاست‌های تفرقه‌افکنانه دشمن را داشته باشند تا در دام تفرقه‌افکنی آن‌ها نیفتند."/>
  </head>
  <body>
    <article>
      <h1>وحدت مسلمانان سیره پیامبر و امیرالمؤمنین است/ لزوم تأکید بیشتر مذاهب اسلامی بر اصول مشترک</h1>
      <h2>رئیس دفتر بنیاد بین‌المللی نهج‌البلاغه در یزد:</h2>
      <address>
        <time datetime="2019-11-15T10:12:00+00:00">15 Nov 2019, 10:12</time>
      </address>
      <p>رئیس دفتر بنیاد بین‌المللی نهج‌البلاغه در یزد گفت: بایستی شیعه و سنی بر روی اصول مورد توافق خودشان بیشتر مانور بدهند و هوشیاری لازم جهت پرهیز از سیاست‌های تفرقه‌افکنانه دشمن را داشته باشند تا در دام تفرقه‌افکنی آن‌ها نیفتند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام محمدرضا ابویی در گفتگو با خبرنگار <a href="http://yazdrasa.ir/">یزدرسا</a>، گفت: سنت پیامبر اسلام (ص) در بیش از دو دهه‌ای که از عمر ایشان در دوران نبوت‌شان سپری شد، حاکی از اتخاذ یک سیاست راهبردی برای پیشبرد اهداف جامعه اسلامی و تحقق حاکمیت دینی و ترویج مکارم اخلاقی بوده است.</p>
      <p>وی ادامه داد: آن سیاست راهبردی پیامبر اعظم (ص) پرهیز از تشت و اختلاف در میان اقشار مختلف مسلمانان و تلاش در جهت وحدت و اتخاذ جبهه واحد مسلمانان در رویارویی با مشکلات داخلی و خارجی است.   <b>رویکرد امیرالمؤمنین وحدت بود</b> رئیس دفتر بنیاد بین‌المللی نهج‌البلاغه در یزد افزود: همین سیاست راهبردی بود که مسلمانان را در اوج مخالفت‌های قدرتمندانه مخالفین به ثبات و قدرت نائل کرد و نهایتا ما شاهد پیروزی جبهه اسلام در عین ناباوری جبهه کفر اعم از شرک و نفاق و یهود بودیم.   ابویی اضافه کرد: این سیره پیامبر، توسط امیرالمؤمنین علی علیه‌السلام نیز ادامه پیدا کرد، به گونه‌ای که حضرت امیرالمؤمنین در رویارویی با تضییع حق مسلم خودشان -که ولایت بر مسلمین و وصایت حضرت خاتم الأنبیا (ص) بود- رویه کناره‌گیری و جدایی از جامعه را پیشه نکرد، بلکه همراهی با همان جهت‌گیری اجتماعی مردم و حکومت و حتی همکاری با خلفا را در سیره 25ساله امیرالمؤمنین بعد از پیامبر می‌بینیم.   وی اظهار داشت: در دوره پنج ساله حکومت ایشان هم با وجود تفرقه‌هایی که در جبهه موافقین امیرالمؤمنین بود، ایشان حتی بر خلاف میل درونی خودشان این حفظ وحدت را در الویت برنامه‌هایشان قرار دادند.    <b>مسلمانان هم دشمن مشترک دارند هم اهداف و اصول مشترک</b> امروز به تأسی از سنت پیامبر اعظم (ص) و امیرالمؤمنین و ائمه طاهرین علیهم‌السلام، چنانچه جامعه ما همان رویه را طی کند قطعا به موفقیت‌های بسیار خوبی خواهد رسید. چرا که ما مسلمانان دشمنانی با جبهه و موضع واحد داریم؛ به عبارتی ما از یک سو دشمن مشترک و از طرفی الویت‌های و اهداف مشترک برای اعتلای اسلام داریم.   لذا با توجه به اینکه ما هم دشمن مشترک داریم و هم اهداف مشترکی برای تحقق  اسلام و آرمان‌های دینی داریم این وحدت ضروری است و بایستی شیعه و سنی با اتخاذ سیاست‌های راهبردی و عملی کاملا شفاف و به دور از کینه‌توزی و پرداختن به حواشی موردپسند دشمنان اسلام، بر روی اصول مورد توافق خودشان بیشتر مانور بدهند و هوشیاری لازم جهت پرهیز از سیاست‌های تفرقه‌افکنانه دشمن را داشته باشند تا در دام تفرقه‌افکنی آن‌ها نیفتند.   انتهای پیام/</p>
    </article>
  </body>
</html>