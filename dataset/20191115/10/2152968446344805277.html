<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/15/koi-predloji-za-bolnichnite-raznoboi-v-ns-i-koaliciiata.429732"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T10:51:00+00:00"/>
    <meta property="og:title" content="Кой предложи за болничните? Разнобой в НС и коалицията"/>
    <meta property="og:description" content="Горанов ли е, Патриотите ли са или някой друг - не е ясно | Dnes.bg"/>
  </head>
  <body>
    <article>
      <h1>Кой предложи за болничните? Разнобой в НС и коалицията</h1>
      <h2>Горанов ли е, Патриотите ли са или някой друг - не е ясно</h2>
      <address><time datetime="2019-11-15T10:51:00+00:00">15 Nov 2019, 10:51</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Разнобой в парламента за предложението първият ден от болничните да не се плаща.</p>
      <p>Шефката на бюджетната комисия Менда Стоянова от ГЕРБ прехвърли топката към "Обединените патриоти", а Юлиян Ангелов я прати в полето на финансовия министър Владислав Горанов.</p>
      <p>"Предложението за болничните е на Патриотите, ако беше наше и на правителството, щяхте да го видите в бюджета при внасянето му в Министерски съвет", отсече Менда Стоянова.</p>
      <p>Тя добави, че решението за болничните е взето на Коалиционен съвет, като тепърва ще се подготвят конкретните текстове за неговото изпълнение.</p>
      <p>При всички случаи обаче това правило нямало да важи за болно дете. Целта била да се намалят злоупотребите с болничните.</p>
      <p>"Не мислете, че с подобна мярка ние тотално ще успеем да спрем злоупотребите. Надявам се, че тази мярка ще ги ограничи", уточни още Стоянова.</p>
      <p>Юлиян Ангелов от ОП призна, че предложението е прието на Коалиционен съвет, но категорично отрече зад него да стоят депутатите от ВМРО и НФСБ.</p>
      <p>"Предложението на Обединени патриоти беше да се вдигне минималната пенсия на 250 лева и освобождаването на 4,5 и 6-годишните от таксите за детските градини, другите предложения са от ГЕРБ", отсече Ангелов.</p>
      <p>Той добави, че предложението за новия ред на плащане на болничните е дошло от финансовия министър Владислав Горанов.</p>
      <p>"Всички предложения бяха подкрепени на Коалиционен съвет. За болничните не става въпрос, когато родител вземе болничен за дете, не касае трудовите злополуки и подобни случаи, а само там, където наистина има злоупотреба и непрекъснато взимане на болнични", каза още депутатът от ОП.</p>
      <p>По думите му в мотивите за предложението е било посочено, че целта е да се спрат злоупотребите и да се намалят разходите на работодателите заради тях.</p>
      <p>А от ДПС категорично се противопоставиха на идеята. Ерол Мехмед обясни, че депутатите от движението не приемат аргументите на управляващите за тази мярка.</p>
      <p>Според него това е скрито увеличение на вноската, не може да се отнемат права на работници и ако това е въпрос на контрол, той би трябвало да се осъществява.</p>
      <related>
        <h4>Още по темата</h4>
        <a href="https://www.dnes.bg/politika/2019/11/15/pyrviiat-den-ot-bolnichnite-shte-se-plashta-pri-bolno-dete-i-trudova-zlopoluka.429712"/>
        <a href="https://www.dnes.bg/obshtestvo/2019/11/14/bez-pari-za-pyrviia-den-ot-bolnichnite-sindikatite-gnevni-biznesyt-dovolen.429671"/>
        <a href="https://www.dnes.bg/obshtestvo/2019/11/14/vlastta-reshi-bez-pari-za-pyrviia-den-bolnichen.429642"/>
      </related>
    </article>
  </body>
</html>