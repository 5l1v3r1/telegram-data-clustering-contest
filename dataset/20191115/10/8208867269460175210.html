<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/15/news/auto_aziendali_cambiamenti_fringe_benefit-241167018/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T10:57:00+00:00"/>
    <meta property="og:title" content="Auto aziendali, per le associazioni è rischio boomerang sulle entrate fiscali"/>
    <meta property="og:description" content="Il ministro Gualtieri ha assicurato che la nuova tassazione non riguarderà il parco auto esistente. Ma per Confindustria così si bloccherà il mercato e le aziende non faranno altro che rinnovare i contratti, con danni da 1 miliardo a fronte dei 300 milioni di gettito previsto"/>
  </head>
  <body>
    <article>
      <h1>Auto aziendali, per le associazioni è rischio boomerang sulle entrate fiscali</h1>
      <h2>Il ministro Gualtieri ha assicurato che la nuova tassazione non riguarderà il parco auto esistente. Ma per Confindustria così si bloccherà il mercato e le aziende non faranno altro che rinnovare i contratti, con danni da 1 miliardo a fronte dei 300 milioni di gettito previsto</h2>
      <address><time datetime="2019-11-15T10:57:00+00:00">15 Nov 2019, 10:57</time> by <a rel="author">RAFFAELE RICCIARDI</a></address>
      <p><b>MILANO </b>- Tassare le auto aziendali potrebbe rappresentare un boomerang per le casse dello Stato. E' il messaggio (interessato) che l'Aniasa, l'associazione confindustriale che rappresenta il settore del noleggio veicoli, ha lanciato all'esecutivo mentre si studia la messa a punto dei correttivi al balzello sul <i>fringe benefit</i>.<br/><br/>Con la versione originaria della Manovra sono cambiati i meccanismi per dedurre i costi sostenuti per i veicoli aziendali. Le auto aziendali sono state divise in tre gruppi, a seconda della quantità di emissioni. A ciascun gruppo di auto corrisponde una diversa determinazione del reddito da lavoro dipendente soggetto quindi a tassazione Irpef.<br/><br/>Oggi i dipendenti che hanno l'auto come benefit se la vedono in parte tassare. Come? Si prende il "costo chilometrico d'esercizio" che viene fissato ogni anno dall'Aci e comunicato al Ministero dell'Economia, che lo pubblica in Gazzetta Ufficiale. Secondo il testo del 20 dicembre 2018, ad esempio, un'Alfa Mito 1.4 da 77 cavalli costa 0,448 euro per chilometro. Siccome il costo è annuo, si moltiplica convenzionalmente per 15 mila chilometri. Per ottenere il valore reddituale, infine, si applica la percentuale del 30%: quell'auto come fringe benefit vale 2.016 euro e su questo valore il dipendente paga la sua aliquota Irpef.<br/><br/>Con la nuova norma, cambiano le cose. Per le auto elettriche o ibride, si considera reddito ancora una percentuale pari al 30% del fringe benfit calcolato come visto sopra. Per quelle a basse emissioni si sale invece al 60% (fino a 160 grammi di biossido di carbonio per chilometro) e per quelle inquinanti si arriva al 100%: tutto il valore del <i>fringe benefit</i> viene di fatto tassato come parte dello stipendio. Restano agevolati con il valore minimo (30%) tutti i veicoli concessi agli addetti alla vendita, agli agenti e ai rappresentanti.<br/><br/>Il gettito previsto è di 332 milioni nel primo anno, poi si oscilla per attestarsi intorno a 360 milioni a regime.<br/><br/>La prima concessione fatta dal ministro dell'Economia, Roberto Gualtieri, è stata sulla non-retroattività del provvedimento, che dunque non dovrebbe andare a colpire coloro che già posseggono un auto ma solo le nuove immatricolazioni. Chiarita anche la portata della norma che - ha precisato il ministro - si rivolge a una platea di 300 mila vetture e non di circa 2 milioni, come circolato nei giorni passati.<br/><br/>Ma anche dopo questi annunci le critiche non si sono fermate. Dall'Aniasa, l'associazione confindustriale che rappresenta il settore del noleggio veicoli, hanno stimato che la norma produrrà "una proroga generalizzata dei contratti in essere e oltre 300.000 immatricolazioni in meno per il prossimo anno". Le aziende avrebbero infatti già pronta la via di fuga: limitarsi a rinnovare i contratti in essere e non acquisire (sia con leasing, che attraverso proprietà o noleggi) nuove vetture. Così facendo, calcola l'associazione, l'Erario e gli enti Locali finirebbero per perdere in tasse e balzelli una cifra "ben superiore a 1 miliardo di euro", tre volte quello che la misura si propone d'incassare. Il paradosso messo in evidenza è poi che con la norma si andranno a sfavorire auto che hanno una vita media di 4 anni, contro gli 11 delle auto private, a tutto danno dell'ambiente. Senza contare che le auto aziendali valgono il 40% del mercato dell'auto che andrebbe in ulteriore e grande difficoltà.<br/><br/>Insomma, ai tavoli tecnici al ministero il lavoro da fare è ancora parecchio e sale il pressing perché, oltre a chiarire la non retraottività, si metta almeno mano alle percentuali.</p>
    </article>
  </body>
</html>