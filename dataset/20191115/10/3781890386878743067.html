<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741863"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T10:17:00+00:00"/>
    <meta property="og:title" content="'ป.ป.ช.'ตรวจนับทองคำแท่ง318กก. 'สาธิต'ร่ำรวยผิดปกติ"/>
    <meta property="og:description" content="“ป.ป.ช.-ผู้เชี่ยวชาญ”ตรวจนับทองคำแท่ง 318 กิโลกรัม มูลค่าเฉียด 600 ล้าน ของกลางคดีร่ำรวยผิดปกติ “สาธิต รังคสิริ” อดีตอธิบดีกรมสรรพากร ก่อนฝาก ธปท.เก็บ"/>
  </head>
  <body>
    <article>
      <h1>'ป.ป.ช.'ตรวจนับทองคำแท่ง318กก. 'สาธิต'ร่ำรวยผิดปกติ</h1>
      <address>
        <time datetime="2019-11-15T10:17:00+00:00">15 Nov 2019, 10:17</time>
      </address>
      <p>
        <b>“ป.ป.ช.-ผู้เชี่ยวชาญ”ตรวจนับทองคำแท่ง 318 กิโลกรัม มูลค่าเฉียด 600 ล้าน ของกลางคดีร่ำรวยผิดปกติ “สาธิต รังคสิริ” อดีตอธิบดีกรมสรรพากร ก่อนฝาก ธปท.เก็บ</b>
      </p>
      <p>เมื่อวันที่ 15 พ.ย. ที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) เจ้าหน้าที่ สำนักงาน ป.ป.ช. นำโดยนายประจวบ สวัสดิประสงค์ รองเลขาธิการคณะกรรมการ ป.ป.ช. เป็นประธานคณะทำงาน ดำเนินการตรวจสอบความครบถ้วนของกลางคดีร่ำรวยผิดปกติของนายสาธิต รังคสิริ อดีตอธิบดีกรมสรรพากร ซึ่งเป็นทองคำแท่ง หนักประมาณ 318 กิโลกรัม รวมมูลค่า 596,420,139 บาท ที่สำนักงาน ป.ป.ช. อายัดไว้ โดยเชิญผู้เชี่ยวชาญด้านทองคำมาร่วมตรวจสอบ และประสานงานกับเจ้าหน้าที่ตำรวจหน่วยอรินทราช และตำรวจจราจรกลาง พร้อมอาวุธครบมือ มาคุ้มกันและรักษาความปลอดภัย โดยหลังจากตรวจนับเสร็จแล้ว จะนำส่งทองคำแท่งดังกล่าวไปเก็บไว้ที่ธนาคารแห่งประเทศไทย (ธปท.) ซึ่งการตรวจสอบของกลางครั้งนี้ถือเป็นครั้งแรกที่ ป.ป.ช. นำของกลางที่อายัดมาจากคดีร่ำรวยผิดปกติ มูลค่าสูงมาก มาตรวจสอบ ก่อนนำฝากไว้ที่ ธปท.</p>
      <figure>
        <img src="https://www.dailynews.co.th/admin/upload/20191115/news_xbKraNsnpi172909_533.jpg?v=20191116097?v=3816"/>
      </figure>
      <p>ผู้สื่อข่าวรายงานว่า คดีของนายสาธิต รังคสิริ แบ่งออกเป็น 3 กรณี คอื 1.กรณีทุจริต คณะกรรมการ ป.ป.ช. มีมติชี้มูลความผิดผู้ถูกกล่าวหาอย่างน้อย 10 ราย ได้แก่ นายสาธิต นายศุภกิจ นายพายุ และนายสุวัฒน์ กับกลุ่มเอกชนเครือนายวีรยุทธ แซ่หลก และพวก โดยอัยการฟ้องคดีต่อศาลคดีทุจริตฯแล้วอย่างน้อย 9 ราย เหลือรายนายพายุ ที่ยังอยู่ในชั้นอัยการ 2.กรณีร่ำรวยผิดปกติ คณะกรรมการ ป.ป.ช. ชี้มูลความผิดนายสาธิต นายศุภกิจ และนายสุวัฒน์ กับพวกไปแล้ว รวมวงเงินกว่า 1.3 พันล้านบาท โดยคดีของนายสาธิต อยู่ระหว่างการไต่สวน ส่วนคดีนายศุภกิจ และนายสุวัฒน์ ศาลพิพากษายึดทรัพย์สินให้ตกเป็นของแผ่นดินแล้ว และ 3.กรณีความรับผิดทางละเมิด คณะกรรมการสอบข้อเท็จจริงความรับผิดทางละเมิด กระทรวงการคลัง มีมติให้ข้าราชการอย่างน้อย 14 ราย ชดใช้ความเสียหายกรณีดังกล่าว รวมวงเงินกว่า 4 พันล้านบาท โดยนายสาธิต นายศุภกิจ นายพายุ ได้ยื่นฟ้องต่อศาลปกครองกลาง ขอให้เพิกถอนคำสั่งดังกล่าว ปัจจุบันอยู่ระหว่างการไต่สวน ส่วนกรณีนายสุวัฒน์ เนื่องจากพ้นจากราชการไปก่อน กรมสรรพากรจึงยื่นฟ้องต่อศาลแพ่ง ปัจจุบันอยู่ระหว่างการไต่สวนเช่นเดียวกัน.<br/><br/> </p>
    </article>
  </body>
</html>