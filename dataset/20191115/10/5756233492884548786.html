<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621596/%D8%A8%D8%A7%DB%8C%D8%AF-%D9%84%D9%88%D9%84%D9%87%E2%80%8C%D9%87%D8%A7%DB%8C-%D9%86%D9%81%D8%AA%E2%80%8C%D9%85%D8%A7%D9%86-%D8%B1%D8%A7-%D8%AF%D8%A7%D9%88%D8%B7%D9%84%D8%A8%D8%A7%D9%86%D9%87-%D8%A8%D8%A8%D9%86%D8%AF%DB%8C%D9%85-%D9%85%DB%8C%E2%80%8C%D8%AA%D9%88%D8%A7%D9%86%DB%8C%D9%85-%D8%A8%D9%88%D8%AF%D8%AC%D9%87-%D8%B1%D8%A7-%D9%BE%D9%86%D8%AC-%D8%B3%D8%A7%D9%84%D9%87-%D9%87%D9%85-%D8%A8%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T10:03:00+00:00"/>
    <meta property="og:title" content="باید لوله‌های نفت‌مان را داوطلبانه ببندیم/ می‌توانیم بودجه را پنج ساله هم بدهیم"/>
    <meta property="og:description" content="سخنگوی کمیسیون اقتصادی مجلس گفت: لوله‌های نفت را خودمان باید داوطلبانه ببندیم و از خام‌فروشی جلوگیری کنیم، محصولات دیگر برای ما درآمد بیشتری دارد."/>
  </head>
  <body>
    <article>
      <h1>باید لوله‌های نفت‌مان را داوطلبانه ببندیم/ می‌توانیم بودجه را پنج ساله هم بدهیم</h1>
      <h2>حسینی شاهرودی:</h2>
      <address>
        <time datetime="2019-11-15T10:03:00+00:00">15 Nov 2019, 10:03</time>
      </address>
      <p>
        <i>سخنگوی کمیسیون اقتصادی مجلس گفت: لوله‌های نفت را خودمان باید داوطلبانه ببندیم و از خام‌فروشی جلوگیری کنیم، محصولات دیگر برای ما درآمد بیشتری دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید حسن حسینی شاهرودی، درباره اینکه گفته می‌شود بودجه ارائه شده برای سال جدید از سوی دولت بدون وابستگی به نفت تدوین شده است آیا امکان دارد که بعداز گذشت چهل سال برای اولین بار بودجه بدون نفت بسته شود، گفت: یکی از مشکلات ما در طول این سال‌ها این بود که ما نفت داشتیم و کسی هم نمی‌توانست بیاید جلو آن را بگیرد تا مجبور باشیم به سمت بودجه بدون نفت گام برداریم.</p>
      <p>سخنگوی کمیسیون اقتصادی مجلس ادامه داد: بودجه غیرنفتی اثرات بسیاری دارد و حوزه‌های مختلفی را در برمی‌گیرد، باعث می‌شود دولت تصدی‌گری را حذف و خودش را کوچک کند که منجر به کاهش هزینه‌ها می‌شود.</p>
      <figure>
        <img src="https://aftabnews.ir/files/fa/news/1398/8/24/359520_992.jpg"/>
      </figure>
      <p>وی با بیان اینکه که بعد از گذشت چهل سال اتفاقاتی منجر شد که به بودجه بدون نفت فکر کنیم،‌ عنوان کرد: کشور ما این روزها مشمول تحریم‌های سختگیرانه شده است دیگر نمی‌توانیم علیرغم اینکه مسئولان ادعا می‌کنند که به شیوه‌های مختلف نفت‌مان را صادر می‌کنیم،‌ صادر کنیم.</p>
      <p>نماینده مردم شاهرود با اشاره به اینکه باید تلاش کنیم جایگزینی در بودجه برای نفت داشته باشیم،‌ اظهار کرد: لوله‌های نفت را خودمان باید داوطلبانه ببنیدیم و از خام فروشی جلوگیری کنیم، صنایع پائین دستی را رونق بخشیم که این کار باعث ایجاد اشتغال و ارزش افزوده می‌شود.</p>
      <p>وی خاطرنشان کرد: اگر می‌خواهیم صادراتی هم داشته باشیم باید محصولات رده دوم و سوم نفتی‌مان را صادر کنیم که درآمدهای بیشتری از خام فروشی برای ما دارد که امیدوارم در سال آینده این اتفاق رخ دهد.</p>
      <p>حسینی شاهرودی درباره دو سالانه ارائه شدن بودجه از سوی دولت به مجلس نیز گفت: تدبیر مقام معظم رهبری این بود که دولت تا پایان کارش به گونه‌ای عمل کند که ساز و کار مشخصی داشته باشد تا بتواند تصمیم‌گیری درستی انجام دهد.</p>
      <p>وی ادامه داد: ما می‌توانیم بودجه را منطبق بر یک برنامه پنج ساله ببنیدیم و هرساله زیر خرج کرد و درآمد را به مجلس ارائه دهیم اینگونه به ثبات هزینه‌ای و درآمدی خواهیم رسید.</p>
    </article>
  </body>
</html>