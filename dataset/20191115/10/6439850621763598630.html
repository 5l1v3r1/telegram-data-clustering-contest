<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460914/%E0%A6%AE%E0%A6%A8%E0%A7%8D%E0%A6%9F%E0%A7%87%E0%A6%A8%E0%A6%BF%E0%A6%97%E0%A7%8D%E0%A6%B0%E0%A7%8B%E0%A6%B0-%E0%A6%9C%E0%A6%BE%E0%A6%B2%E0%A7%87-%E0%A6%87%E0%A6%82%E0%A6%B2%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%A1%E0%A7%87%E0%A6%B0-%E0%A7%AD-%E0%A6%97%E0%A7%8B%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T10:58:00+00:00"/>
    <meta property="og:title" content="মন্টেনিগ্রোর জালে ইংল্যান্ডের ৭ গোল"/>
    <meta property="og:description" content="অনলাইন ডেস্ক ॥ নিজেদের ইতিহাসে এক হাজারতম ম্যাচ খেলতে নেমেছিল ইংল্যান্ড। কিন্তু কে জানতো, মাইলফলক ছোঁয়ার ম্যাচে মন্টেনিগ্রোকে নিয়ে ছেলেখেলা করবে ইংলিশরা! তেমনটাই দেখলো লন্ডনের দর্শক। হ্যারি কেনের হ্যাটট্রিক ঝড়ে ৭-০ গোলে ওড়ে গেছে মন্টেনিগ্রো। বৃহস্পতিবার রাতে ঘরের মাটি ওয়েম্বলিতে গ্যারেথ সাউথগেটের শিষ্যরা ২০২০ ইউরো বাছাইপর্বে ..."/>
  </head>
  <body>
    <article>
      <h1>মন্টেনিগ্রোর জালে ইংল্যান্ডের ৭ গোল</h1>
      <address>
        <time datetime="2019-11-15T10:58:00+00:00">15 Nov 2019, 10:58</time>
      </address>
      <figure>
        <img src="http://www.dailyjanakantha.com/files/201911/1573819080_02.jpg"/>
      </figure>
      <p>অনলাইন ডেস্ক ॥ নিজেদের ইতিহাসে এক হাজারতম ম্যাচ খেলতে নেমেছিল ইংল্যান্ড। কিন্তু কে জানতো, মাইলফলক ছোঁয়ার ম্যাচে মন্টেনিগ্রোকে নিয়ে ছেলেখেলা করবে ইংলিশরা! তেমনটাই দেখলো লন্ডনের দর্শক। হ্যারি কেনের হ্যাটট্রিক ঝড়ে ৭-০ গোলে ওড়ে গেছে মন্টেনিগ্রো।</p>
      <p>বৃহস্পতিবার রাতে ঘরের মাটি ওয়েম্বলিতে গ্যারেথ সাউথগেটের শিষ্যরা ২০২০ ইউরো বাছাইপর্বে ‘এ’ গ্রুপে মুখোমুখি হয় মন্টেনিগ্রোর বিপক্ষে। রেফারির বাঁশি বাজার ১১ মিনিট পর গোল উৎসব শুরু করে ইংলিশরা। শুরুটা করেন লিভারপুল মিডফিল্ডার অ্যালেক্স অক্সালেড-চেম্বারলেইন।</p>
      <p>এরপর স্পটলাইট লাইটটা নিজের দিকে ঘুরিয়ে নেন কেন। টটেনহাম ফরোয়ার্ড ১৯ মিনিটের এক ঝড়ে তুলে নেন হ্যাটট্রিক। কেনের গোল তিনটি এসেছে ১৮, ২৪ ও ৩৭ মিনিটে। তার আগে অবশ্য স্বাগতিকদের ব্যবধানটা ৪-০ করে দেন মার্কাস রাশফোর্ড। ৫-০ ব্যবধানে বিরতিতে যায় সাউথগেটের দল।</p>
      <p>দ্বিতীয়ার্ধে কোথায় ঘুরে দাঁড়াবে মন্টেনিগ্রো, উল্টো ৬৬ মিনিটে আত্মঘাতি গোল হজম করে বসে তারা। ৮৪ মিনিটে বলকান রাষ্ট্রটির কফিনে শেষ পেরেকটি ঠুকে দেন চেলসির তরুণ ফরোয়ার্ড ট্যামি আব্রাহাম।</p>
      <p>বিশাল এই জয়ে ‘এ’ গ্রুপের শীর্ষস্থান অটুট রেখেছে ইংলিশরা। ৭ ম্যাচে তাদের পয়েন্ট ১৮। এক ম্যাচ বেশি খেলে ৩ পয়েন্ট নিয়ে চারে রয়েছে মন্টেনিগ্রো।</p>
    </article>
  </body>
</html>