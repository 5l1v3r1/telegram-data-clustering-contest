<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/argument-breaks-out-between-union-minister-ashwini-choubey/272617/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-15T10:22:54+00:00"/>
    <meta property="og:title" content="VIDEO: वादा याद दिलाने पर भड़के केंद्रीय मंत्री अश्विनी चौबे, लोगों से बैनर छीनकर फाड़ डाला"/>
    <meta property="og:description" content="अश्विनी चौबे भड़क गए और अपना आपा खो दिया। उन्होंने विरोध कर रहे लोगों के हाथों से बैनर छीनकर फाड़ दिया और उन्हें भाग जाने को कह दिया।"/>
  </head>
  <body>
    <article>
      <h1>VIDEO: वादा याद दिलाने पर भड़के केंद्रीय मंत्री अश्विनी चौबे, लोगों से बैनर छीनकर फाड़ डाला</h1>
      <address><time datetime="2019-11-15T10:22:54+00:00">15 Nov 2019, 10:22</time> by <a rel="author">JKR Staff</a></address>
      <p>हमेशा अपने बयानों के लेकर मीडिया की सुर्खियों में रहने वाले केंद्रीय स्वास्थ्य राज्य मंत्री और बक्सर से भाजपा सांसद <a href="http://www.jantakareporter.com/hindi/ashwini-kumar-choubey-on-reports-of-him-sleeping-during-a-media-briefing-of-union-health-minister-on-bihar-aes-deaths/252990/">अश्विनी कुमार चौबे</a> का एक वीडियो सामने आया है। इस वीडियो में वह अपना आपा खोते दिख रहे हैं। वीडियो में एक सामाजिक कार्यकर्ता उनपर बदतमीजी करने का आरोप लगाता दिख रहा है। इसके अलावा वह अश्विनी चौबे पर गाली देने का भी आरोप लगाता हुआ दिख रहा है।</p>
      <figure>
        <img src="http://www.jantakareporter.com/wp-content/uploads/2019/11/Ashwini-Choubey.png"/>
      </figure>
      <p>दरअसल, मामला बक्सर के सर्किट हाउस का है जहां सदर अस्पताल में सुविधाओं को बहाल करने का आश्वासन देने वाले केंद्रीय मंत्री को उनका वादा याद दिलाने के लिए सामाजिक कार्यकर्ता और कुछ दिव्यांग पहुंचे थे। चौबे ने बक्सर के सदर अस्पताल में डिजिटल एक्सरे और अल्ट्रासाउंड की सुविधा को बहाल करने का वादा किया था। जब सामाजिक कार्यकर्ताओं ने उन्हें यह वादा याद दिलाया तो अश्विनी चौबे भड़क गए और अपना आपा खो दिया। उन्होंने उनके हाथों से बैनर छीनकर फाड़ दिया और उन्हें भाग जाने को कह दिया।</p>
      <p>प्रदर्शन कर रहे लोगों का कहना था कि मंत्री जी ने वादा किया था कि बक्सर जिला अस्पताल में खराब अल्ट्रासाउंड मशीन को एक महीने के भीतर ठीक करा दिया जाएगा। बावजूद इसके तीन महीने बाद भी अल्ट्रासाउंड मशीन ठीक नहीं कराया गया। नाराज लोगों को जैसे इस बात की खबर लगी की मंत्री जी गेस्ट हाउस में रुके हुए हैं वे मौके पर हुंच गए हैं और प्रदर्शन करने लगे।</p>
      <p>इसके बाद मंत्री अपनी कार में बैठने लगते हैं और उनके समर्थक अश्‍विनी चौबे जिंदाबाद के नारे लगाते हैं तो इस पर मंत्री कहते हैं कि 100 जिंदाबाद पर एक मुर्दाबाद भारी है।</p>
      <figure>
        <iframe data-src="https://twitter.com/ANI/status/1195261690457313281?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>प्रदर्शनकारियों का कहना है कि पिछले 10 महीनों से अल्ट्रासाउंड मशीन अस्पताल में खराब पड़ी हुई है। मंत्री जी ने इसे ठीक कराने का आश्वासन दिया था। अप्रदर्शनकारियों का कहना है कि जब इसका विरोध किया गया तो मंत्री जी भड़क गए और धक्का देने लगे।</p>
    </article>
  </body>
</html>