<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/manovra-tasse-amp-manette-39-39-non-sara-219110.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-15T10:34:03+00:00"/>
    <meta property="og:title" content="La manovra tasse &amp; manette? ''non sar"/>
    <meta property="og:description" content="LA MANOVRA TASSE &amp; MANETTE? ''NON SARÀ STRAVOLTA'' - GUALTIERI PROVA A FERMARE CHI NELLA (SUA) MAGGIORANZA VUOLE SVENTRARE LA LEGGE DI BILANCIO, IN PARTICOLARE RIDUCENDO GLI AUMENTI DI TASSE SU AUTO AZIENDALI, PLASTICA E BEVANDE. ''SOLO PICCOLE MODIFICHE''. E LO SPREAD SCHIZZA A LIVELLI NON VISTI DAI TEMPI DEL GOVERNO GIALLO-VERDE…"/>
  </head>
  <body>
    <article>
      <h1>La manovra tasse &amp; manette? ''non sar</h1>
      <address>
        <time datetime="2019-11-15T10:34:03+00:00">15 Nov 2019, 10:34</time>
      </address>
      <p>
        <b>
          <b>LA MANOVRA TASSE &amp; MANETTE? ''NON SARÀ STRAVOLTA'' - GUALTIERI PROVA A FERMARE CHI NELLA (SUA) MAGGIORANZA VUOLE SVENTRARE LA LEGGE DI BILANCIO, IN PARTICOLARE RIDUCENDO GLI AUMENTI DI TASSE SU AUTO AZIENDALI, PLASTICA E BEVANDE. ''SOLO PICCOLE MODIFICHE''. E LO SPREAD SCHIZZA A LIVELLI NON VISTI DAI TEMPI DEL GOVERNO GIALLO-VERDE…</b>
        </b>
      </p>
      <hr/>
      <p>
        <b>V.Co. per “la <a href="http://www.repubblica.it/">Repubblica</a>”</b>
      </p>
      <figure>
        <a href="https://www.dagospia.com/mediagallery/Dago_fotogallery-255535/1234994.htm">
          <img src="https://cdn-static.dagospia.com/img/foto/11-2019/roberto-gualtieri-1234994.jpg"/>
        </a>
        <figcaption>roberto gualtieri</figcaption>
      </figure>
      <p>Ritoccare la manovra da 30 miliardi, anche migliorarla, sì.</p>
      <p>Specie rimodulando le tasse su plastica e auto che pesano per il 5% del totale. Stravolgere no. Il premier Giuseppe Conte lo dice chiaro al gruppo dei 60 convocati in Sala Verde a Palazzo Chigi per un breve vertice di maggioranza sulla manovra. Invoca «lo spirito di squadra», chiede di «superare le criticità».</p>
      <p>C' è anche il ministro dell' Economia Roberto Gualtieri, assieme ai capigruppo, ai presidenti di commissione, ai rappresentanti di Pd, Iv, M5S e Leu. I toni sono soft per un incontro di metodo e non di merito. La manovra sta per essere seppellita da una valanga di emendamenti, in arrivo lunedì. E Conte vuole limitare le fibrillazioni. Registrate invece sui mercati finanziari. Lo spread - la differenza di rendimento tra i titoli pubblici decennali italiani e tedeschi - è tornato a salire al livello più alto dalla fine di agosto.</p>
      <figure>
        <a href="https://www.dagospia.com/mediagallery/Dago_fotogallery-255535/1221658.htm">
          <img src="https://cdn-static.dagospia.com/img/foto/10-2019/luciana-lamorgese-roberto-gualtieri-1221658.jpg"/>
        </a>
        <figcaption>LUCIANA LAMORGESE ROBERTO GUALTIERI</figcaption>
      </figure>
      <p>Tocca i 168 punti. E rivela tutto il timore degli investitori per l' instabilità politica italiana, ripartita all' indomani delle elezioni umbre. E che potrebbe deflagrare il 26 gennaio con quelle in Emilia Romagna. Le crisi industriali in corso - soprattutto Ilva, ma anche Alitalia - certo non aiutano. Moody' s vede una ripresina per l' Italia, con Pil in crescita dello 0,2% quest' anno, poi 0,5% il prossimo e 0,7% quello dopo. Ma a patto che la convivenza politica dei giallo-rossi al comando regga.</p>
      <figure>
        <a href="https://www.dagospia.com/mediagallery/Dago_fotogallery-255535/1217624.htm">
          <img src="https://cdn-static.dagospia.com/img/foto/10-2019/giuseppe-conte-roberto-gualtieri-9-1217624.jpg"/>
        </a>
        <figcaption>giuseppe conte roberto gualtieri 9</figcaption>
      </figure>
      <p>Non è scontato. Il decreto fiscale, in discussione alla Camera, è il primo terreno di sfida, in quanto costola della manovra, incardinata al Senato. I due provvedimenti marciano in parallelo. Davide Faraone, capogruppo di Iv al Senato, dice che la riunione con Conte «è stata molto positiva». E rivela che l' obiettivo è fare «due letture per il decreto fiscale e tre per la manovra ». Questo significa che il vero scontro si consumerà, per entrambi i testi di legge, alla Camera. Già in atto tra Italia Viva e Cinque Stelle sul carcere per gli evasori. Iv ha presentato un emendamento per cancellare la norma. Difesa da Di Maio: «È l' ultima provocazione, la manovra va approvata così.</p>
      <p>Quell' emendamento è una boutade, verrà ritirato». Iv preannuncia altri emendamenti alla manovra per cancellare del tutto le tre micro- tasse: plastica, auto e bevande zuccherate. Il ministro dell' Economia Gualtieri, incontrando ieri i senatori Pd, ha fatto capire che i balzelli possono essere rimodulati, nel rispetto però dei saldi (vanno trovate cioè le coperture). E della filosofia del governo, le tre erre: riduzione, riciclo, riuso.</p>
      <figure>
        <a href="https://www.dagospia.com/mediagallery/Dago_fotogallery-255535/1221230.htm">
          <img src="https://cdn-static.dagospia.com/img/foto/10-2019/matteo-renzi-giuseppe-conte-1221230.jpg"/>
        </a>
        <figcaption>MATTEO RENZI GIUSEPPE CONTE</figcaption>
      </figure>
      <p>La commissione Finanze della Camera nel frattempo ha riammesso alla votazione alcuni emendamenti al decreto fiscale esclusi mercoledì (ora sono 800 dai mille iniziali). A partire dalla riduzione dell' Iva dal 22 al 10% sui prodotti igienici femminili (assorbenti, tamponi, spugne, coppette). Il bonus fino a 250 euro, proposto da M5S, a chi acquista airbag per le moto. Gli aiuti per territori terremotati, famiglie in difficoltà e imprese voluti dal Pd.</p>
    </article>
  </body>
</html>