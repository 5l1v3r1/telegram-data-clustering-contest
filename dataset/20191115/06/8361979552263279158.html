<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/u-veneciji-ogolosili-rezhim-ns-cherez-zatoplennya-foto-novini-svitu-50053606.html"/>
    <meta property="og:site_name" content="НВ"/>
    <meta property="article:published_time" content="2019-11-15T06:05:00+00:00"/>
    <meta property="og:title" content="«Стався апокаліпсис. Ми не бачили нічого подібного за 55 років». Що жителі Венеції розповідають про рекордну повiнь"/>
    <meta property="og:description" content="Після того, як рівень води в затопленій сезонною повінню Венеції піднявся до рекордних за більше ніж 50 років 187 см вище норми, 14 листопада у місті оголосили надзвичайний стан."/>
  </head>
  <body>
    <article>
      <h1>«Стався апокаліпсис. Ми не бачили нічого подібного за 55 років». Що жителі Венеції розповідають про рекордну повiнь</h1>
      <h2>Після того, як рівень води в затопленій сезонною повінню Венеції піднявся до рекордних за більше ніж 50 років 187 см вище норми, 14 листопада у місті оголосили надзвичайний стан.</h2>
      <address><time datetime="2019-11-15T06:05:00+00:00">15 Nov 2019, 06:05</time> by <a rel="author">Анастасія Одінцова</a></address>
      <p>Під час найвищого рівня затоплення під водою опинилося 80% міста, а дві людини загинули.</p>
      <p>Затопило центральну площу Сан-Марко — одну з головних визначних пам’яток міста, а в залах собору Святого Марка рівень води перевищив один метр.</p>
      <p>14 листопада багато шкіл та музеїв міста, яке входить до списку всесвітньої спадщини ЮНЕСКО, не відкрилися.</p>
      <p>Прем'єр-міністр Італії Джузеппе Конте назвав повінь «ударом по серцю нашої країни». За його словами, уряд буде діяти швидко, щоб надати місту кошти і ресурси.</p>
      <p>«Боляче бачити, що місто настільки зруйноване, його мистецьку спадщину підірвано, його комерційна діяльність стоїть на колінах», — заявив Конте на своїй сторінці у Facebook після того, як пізно ввечері 13 листопада побував у затопленій Венеції.</p>
      <p>Прем'єр також повідомив, що фізичні особи можуть вимагати до 5 тисяч євро компенсації, а підприємства — до 20 тисяч євро.</p>
      <p>
        <b>Прем'єр-міністр Італії Джузеппе Конте в затопленій Венеції 13 листопада</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/174/big/7c20143382dec1494d66e2fc43318649.png?stamp=20191114195751&amp;q=85&amp;output=jpg&amp;bg=white"/>
        <figcaption>Фото: Giuseppe Conte via Facebook</figcaption>
      </figure>
      <p><a href="https://edition.cnn.com/2019/11/14/europe/veneto-council-climate-change-floods-trnd-intl-scli/index.html">CNN</a> із посиланням на депутата місцевої ради італійської області Венето Андреа Заноні, пише, що регіональну раду Венето затопило відразу після того, як вона відхилила поправки до бюджету, що стосуються боротьби зі зміною клімату.</p>
      <p>«За іронією долі рада була затоплена через дві хвилини після того, як більшість Ліги (Ліга півночі - північноіталійська правопопулістська сепаратистська партія — ред.), Братів Італії та Вперед, Італіє відхилила наші поправки, що стосуються боротьби зі зміною клімату», — написав на своїй сторінці у Facebook Заноні, який є заступником голови комітету з питань довкілля.</p>
      <p>
        <b>Затоплене приміщення місцевої ради італійської області Венето, 13 листопада</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/172/big/c5c5b0a552b01ae3147952a7f5f393fd.png?stamp=20191114195253&amp;q=85&amp;output=jpg&amp;bg=white"/>
        <figcaption>Фото: Andrea Zanoni via Facebook</figcaption>
      </figure>
      <p>Саме зміни клімату звинувачує у рекордному рівні води в місті його мер Луїджі Бруньяро. Повінь він <a href="https://edition.cnn.com/2019/11/14/europe/venice-floods-problems-intl/index.html">назвав</a> «раною, яка назавжди залишить слід».</p>
      <p>Бруньяро заявив, що собору Святого Марка було завдано «серйозної шкоди». Втрати від повені для міста він оцінив у «сотні мільйонів євро».</p>
      <p>
        <b>Група туристів перетинає затоплену площу Сан-Марко, 14 листопада</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/192/big/fd9c1aba25e6d94dd28bb9e3e76cd7ad.png?stamp=20191114204847&amp;q=85&amp;output=jpg&amp;bg=white"/>
        <figcaption>Фото: REUTERS / Manuel Silvestri</figcaption>
      </figure>
      <p>Після попереднього затоплення собору Святого Марка у листопаді 2018 року, вартість ремонту його мармурової підлоги і бронзових дверей оцінили у 2,2 млн євро.</p>
      <p>«Подумайте про це так: кожного разу, коли трапляється повінь, завдається шкода, і потрібен час, щоб її виправити. Потім відбувається наступна повінь, і процес виправлення переривається, тому завдана початкова шкода повністю не виправляється», — говорить Марко Піана, адміністратор собору Святого Марка.</p>
      <p>
        <b>Затоплений собор Святого Марка, 13 листопада</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/182/big/d0e40a8507f019f3f3cba0fec55d1754.png?stamp=20191114203221&amp;q=85&amp;output=jpg&amp;bg=white"/>
        <figcaption>Фото: REUTERS / Manuel Silvestri</figcaption>
      </figure>
      <p>Поки туристи роблять селфі на тлі затоплених венеціанських вулиць, власники місцевого бізнесу підраховують збитки.</p>
      <p>«Стався апокаліпсис. Ми не бачили нічого подібного за 55 років. Вода зруйнувала все, і мені доведеться стільки переробляти — робота, на яку пішло ціле життя, знищена за лічені секунди», передає <a href="https://www.theguardian.com/world/2019/nov/13/an-apocalypse-happened-venice-counts-cost-of-devastating-floods">The Guardian</a> слова Антонелли Россі, власниці магазину ювелірних виробів ручної роботи під портиком, який оточує площу Сан-Марко.</p>
      <p>
        <b>Туристи фотографуються на затопленій площі Сан-Марко</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/180/big/097728ffaa6ea81b2595d962644b878d.png?stamp=20191114201905&amp;q=85&amp;output=jpg&amp;bg=white"/>
        <figcaption>Фото: REUTERS / Manuel Silvestri</figcaption>
      </figure>
      <p>«Ми почуваємося безпорадними перед обличчям природи, але ми також розчаровані тим, що політика або технології зазнали невдачі. Вони говорили про захист цього міста протягом десятиліть, але це все, що вони роблять — говорять», — обурюється Клаудіо Верньє, президент Асоціації торговців площі Сан-Марко.</p>
      <p>
        <b>Жінка виливає воду, стоячи у дверях затопленого магазину у Венеції, 14 листопада.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/181/big/b71f1dfe9ae67b567d2c463053fe4b7e.png?stamp=20191114202503&amp;q=85&amp;output=jpg&amp;bg=white"/>
        <figcaption>Фото: REUTERS / Flavio Lo Scalzo</figcaption>
      </figure>
      <p>«Люди дуже сумні, розчаровані і зневірені. Звісно, це виняткова подія, але проблема не є чимось незвичайним для Венеції, і з наслідками зміни клімату буде більше повеней. За останні 30 років вони говорили про рішення щодо забезпечення безпеки Венеції, але це просто бла-бла-бла», — говорить Єлена Ріу, чий будинок на першому поверсі був повністю затоплений.</p>
      <p>
        <b>Чоловік із собакою на руках проходить повз галерею на одній із затоплених вулиць у Венеції, 13 листопада</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/183/big/1a1497f191386edf924ec431f1ff85cf.png?stamp=20191114203732&amp;q=85&amp;output=jpg&amp;bg=white"/>
        <figcaption>Фото: REUTERS / Manuel Silvestri</figcaption>
      </figure>
      <p>Губернатор області Венето Лука Дзайя описав сцену «апокаліптичного спустошення», заявивши, що місто «стоїть на колінах».</p>
      <p>«Мистецтво, базиліка, магазини і будинки, катастрофа … Венеція готується до наступного приливу», — передає його слова <a href="https://www.theguardian.com/environment/2019/nov/13/waves-in-st-marks-square-as-venice-flooded-highest-tide-in-50-years">The Guardian</a>.</p>
      <p>
        <b>Жінка йде по затопленій галереї у Венеції, 13 листопада</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/187/big/903418517ed87f3151ed2ae53234c71e.png?stamp=20191114204528&amp;q=85&amp;output=jpg&amp;bg=white"/>
        <figcaption>Фото: REUTERS / Manuel Silvestri</figcaption>
      </figure>
      <p>Туристів раптова повінь теж вразила, хоча і не настільки, як венеціанців.</p>
      <p>«Я не впевнена, що будь-хто з нас був повністю готовий до того, що сталося. Коли ми йшли до виходу з ресторану, ми думали, що ми все ще будемо на сухій землі. … Ми були дуже здивовані, що вода піднялася так швидко», — розповіла <a href="https://www.usatoday.com/story/travel/news/2019/11/14/venice-flooding-tourist-recounts-travel-woes-helpful-locals/4190034002/">USA Today</a> 60-річна Керол Рурк із Південної Кароліни.</p>
      <p>
        <i>
          <b>Люди йдуть по затопленій площі Сан-Марко, 14 листопада</b>
        </i>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/204/big/4cb92060f10a952a747e39394509fa3d.png?stamp=20191114205907&amp;q=85&amp;output=jpg&amp;bg=white"/>
        <figcaption>Фото: REUTERS / Manuel Silvestri</figcaption>
      </figure>
      <p>Про швидкість, з якою прибувала вода згадують і місцеві жителі.</p>
      <p>«Це було неймовірно, вода піднялася так швидко. Були вибиті вікна, є ті, хто все втратив», — розповів виданню <a href="https://www.thelocal.it/20191113/anger-in-venice-after-record-flooding-devastates-city">The Local</a> 59-річний венеціанець Тіціано Колларін.</p>
      <p>
        <b>Чоловік протирає маску, яка постраждала під час повені, у венеціанському магазині сувенірів, 13 листопада</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/205/big/15c4829b8e14a1a62b0bf0e36ca867ad.png?stamp=20191114210549&amp;q=85&amp;output=jpg&amp;bg=white"/>
        <figcaption>Фото: REUTERS / Flavio Lo Scalzo</figcaption>
      </figure>
    </article>
  </body>
</html>