<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_poziciyi-zinchenka-v-manchester-siti-pohitnulisya/938180"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T06:50:00+00:00"/>
    <meta property="og:title" content="Позиції Зінченка в &quot;Манчестер Сіті&quot; похитнулися"/>
    <meta property="og:description" content="У центральному матчі англійської прем'єр-ліги &quot;Ліверпуль&quot; переміг удома &quot;Манчестер Сіті&quot; &amp;mdash; 3:1. Поєдинок справив неоднозначне враження. &quot;Сіті&quot; не заслуговував на поразку, проте й &quot;Ліверпуль&quot; закономірно виграв. От таке протиріччя. &quot;Манчестер Сіті&quot; сподобався. Недарма після зустрічі ..."/>
  </head>
  <body>
    <article>
      <h1>Позиції Зінченка в "Манчестер Сіті" похитнулися</h1>
      <address><time datetime="2019-11-15T06:50:00+00:00">15 Nov 2019, 06:50</time> by <a rel="author">Всеволод КЕВЛИЧ, футбольний експерт</a></address>
      <p>У центральному матчі англійської прем'єр-ліги "Ліверпуль" переміг удома "Манчестер Сіті" — 3:1. Поєдинок справив неоднозначне враження. "Сіті" не заслуговував на поразку, проте й "Ліверпуль" закономірно виграв. От таке протиріччя.</p>
      <p>"Манчестер Сіті" сподобався. Недарма після зустрічі тренер команди Хосеп Гвардіола сказав — попри поразку, його команда грала добре. Причина перемоги "Ліверпуля" — ефективність. У цьому підопічні Юргена Клоппа були кращими. "Ліверпуль" не мав багато моментів. Але показав клас, витис максимум.</p>
      <p>"Ліверпуль" точно ­розуміє, що має у своєму арсеналі. Клопп склав командний пазл, знайшов найкращі поєднання. Є розуміння — куди рухається команда, яку трансферну політику варто проводити і як вбудовувати новачків у систему гри.</p>
      <p>"Сіті" підійшов до матчу з кадровими проблемами. Поза грою був воротар Едерсон. Є проблема із захисниками. Фернандіньйо змушений діяти в центрі оборони, хоча він профільний центральний півзахисник. Ситуація вплинула на гру проти "Ліверпу­ля". Питання воротаря не таке актуальне,</p>
      <p>бо Клаудіо Браво й Едерсон — голкіпери приблизно одного рівня. Браво може помилятися, але його не слід звинувачувати в жодному голі "Ліверпуля". Проблеми гостей в опорній зоні більше вплинули на результат. Напевно, ніхто не передбачав, що Фабіньйо битиме по воротах із 25 метрів. Адже його основна функція — переводити м'ячі на фланг.</p>
      <p>Позиції українського лівого захисника "Сіті" Олександра Зінченка нині похитнулися. Іспанець Анхеліньйо зіграв не гірше. Гюнгдоган поки що не так добре розуміє гру, як Давід Сілва. Відповідно — турецький німець зволікає з прийняттям рішень на полі.</p>
      <p>Нині відрив "Ліверпуля" від "Манчестер Сіті" становить дев'ять очок, а від найближчого переслідувача — вісім. Важливо, щоб "Ліверпуль" не вразив вірус страху за втрату балів, бо розтринькали перевагу у сім пунктів. Мандраж відчувається, коли люди думають про результат, а не процес. Три попередні матчі "Ліверпуль" виграв "на зубах". Це не дуже добре, але свідчить про характер.</p>
      <p>Чемпіон АПЛ двох останніх сезонів "Манчестер Сіті" — нині четвертий. Але команда Гвардіоли боротиметься за чемпіонство. Проблема команди в тому, що футболісти розконцентровано ставляться до голевих моментів. Мовляв, створимо ще. Гвардіола має на це вплинути.</p>
    </article>
  </body>
</html>