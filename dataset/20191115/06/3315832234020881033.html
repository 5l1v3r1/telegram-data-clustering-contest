<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6e7d9e226133db8d/ucraina-adopta-bugetul-pentru-2020-cu-cheltuieli-de-aparare-record.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T06:43:06+00:00"/>
    <meta property="og:title" content="Ucraina adoptă bugetul pentru 2020, cu cheltuieli de apărare record"/>
    <meta property="og:description" content="Parlamentul ucrainean a adoptat joi bugetul de stat pentru anul 2020, care prevede cheltuieli record pentru sectorul apărării, în timp ce preşedintele Volodimir Zelenski depune eforturi pentru a pune capăt războiului cu separatiştii proruşi în estul ţării, transmite AFP și Agerpres."/>
  </head>
  <body>
    <article>
      <h1>Ucraina adoptă bugetul pentru 2020, cu cheltuieli de apărare record</h1>
      <address><time datetime="2019-11-15T06:43:06+00:00">15 Nov 2019, 06:43</time> by <a rel="author">Jurnal.md</a></address>
      <p>
        <b>Parlamentul ucrainean a adoptat joi bugetul de stat pentru anul 2020, care prevede cheltuieli record pentru sectorul apărării, în timp ce preşedintele Volodimir Zelenski depune eforturi pentru a pune capăt războiului cu separatiştii proruşi în estul ţării, transmite AFP și Agerpres.</b>
      </p>
      <p>Cheltuielile pentru apărare şi securitate naţională vor creşte astfel cu 16%, până la circa 10 miliarde de dolari, echivalentul a 5,45% din PIB.</p>
      <p>Potrivit prim-ministrului Oleksii Goncearenko, principala prioritate va fi achiziţia de armament şi de materiale militare necesare luptei împotriva separatiştilor.</p>
      <p>La rândul său, preşedintele Volodimir Zelenski, care încearcă să găsească o soluţie pentru a se pune capăt războiului soldat până în prezent cu circa 13.000 de morţi, a spus anterior că în anul 2020 bugetul destinat apărării va fi cel mai semnificativ din istoria Ucrainei.</p>
      <p>Bugetul în ansamblul său pentru anul viitor a fost construit pe baza unei proiecţii de creştere a PIB-ului de 3,3% şi a unei rate a inflaţiei de 6%, cu un deficit bugetar de 2,09%, conform condiţiilor enunţate de FMI pentru un nou program de asistenţă financiară în valoare de miliarde de dolari.</p>
      <p>O misiune a FMI a început joi la Kiev o nouă rundă de negocieri în vederea acordării acestui ajutor pe care Ucraina speră să-l obţină până la sfârşitul anului, după ce în decembrie 2018 a primit o ultimă tranşă de 1,4 miliarde de dolari.</p>
    </article>
  </body>
</html>