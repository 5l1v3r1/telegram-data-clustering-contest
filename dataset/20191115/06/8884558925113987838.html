<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/praznik-kakijev-ni-ogrozen"/>
    <meta property="og:site_name" content="Primorske novice"/>
    <meta property="article:published_time" content="2019-11-15T06:00:00+00:00"/>
    <meta property="og:title" content="Praznik kakijev ni ogrožen"/>
    <meta property="og:description" content="Letošnji praznik kakijev ne glede na vremenske okoliščine bo, sporočajo iz Strunjana."/>
  </head>
  <body>
    <article>
      <h1>Praznik kakijev ni ogrožen</h1>
      <address><time datetime="2019-11-15T06:00:00+00:00">15 Nov 2019, 06:00</time> by <a rel="author">Denis Sabadin</a></address>
      <p>
        <b>Letošnji praznik kakijev ne glede na vremenske okoliščine bo, sporočajo iz Strunjana.</b>
      </p>
      <figure>
        <img src="https://static.primorske.si/foto/highres/gnweb/719853_262-kaki2.jpg"/>
        <figcaption>Od danes bo Strunjan obarvan živo oranžno, v barvah sadeža, po katerem je Strunjanska dolina znana po vsej Sloveniji in še širše.  Foto: Tomaž Primožič/FPA</figcaption>
      </figure>
      <p><b>STRUNJAN</b> &gt; Od danes bo Strunjan obarvan živo oranžno, v barvah sadeža, po katerem je Strunjanska dolina znana po vsej Sloveniji in še širše. Organizatorji iz vrst Turističnega društva Strunjan so pripravili pester program, ki tradicionalno privabi tudi številne dnevne goste iz celinske Slovenije. “Deževno vreme in visoka plima nam res povzročata težave, a sam praznik ni ogrožen. Čeprav je prireditveni šotor povsem blizu morja, tam plima ne seže,” pravi <b>Franco Giassi</b>, predsednik TD Strunjan.</p>
      <p>Vse tri dni bo tržnica kakijev in ostalih dobrot delovala od 10. do 16. ure, različne vrste kakijev pa bo možno kupiti tudi na kmetijah. Lani so strunjanski pridelovalci, med katerimi je peterica večjih, za ostale pa je to bolj postranska dejavnost, pobrali nadpovprečnih 200 ton kakijev. “Z letino nisem najbolj zadovoljen. Če se bomo približali polovici lanskega pridelka, bo še v redu,” dodaja Giassi.</p>
      <p>Tokrat so prazniku kakijev prvič pridružili tudi krajevni praznik, ki ga bodo izvedli jutri. Sicer pa bodo v sklopu praznika tudi strokovna izobraževanja o pridelavi, uporabi in sušenju kakija. Danes ob 16. uri bo briskolada, v nedeljo med 12. in 16. uro pa še srečanje harmonikarjev. Za večerno zabavo bo danes poskrbela skupina Platana, jutri pa ob njej še klapa Šufit. Zaradi poplav v zadnjih dneh bo odpadel napovedan vodeni ogled Strunjanskih solin. Prav tako ne bo možno pustiti avtomobilov na običajnem parkirišču v središču kraja. Za obiskovalce je predvidena vožnja z vlakcem do glavnega prizorišča, a je od vremenskih okoliščin odvisno, ali bo povezava delovala.</p>
    </article>
  </body>
</html>