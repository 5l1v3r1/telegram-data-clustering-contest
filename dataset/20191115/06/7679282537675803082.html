<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-west-indies-ne-pehle-t20i-me-afghanistan-ko-30-runs-se-haraya-2850135.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T06:20:08+00:00"/>
    <meta property="og:title" content="AFGvsWI: विश्व विजेता वेस्टइंडीज के आगे अफगान लड़ाके नतमस्तक"/>
    <meta property="og:description" content="Afghanistan vs West Indies, 1st T20I at Lucknow: सलामी बल्लेबाज एविन लुइस (68) की विस्फोट पारी और 'मैन ऑफ द मैच' कीरोन पोलार्ड के हरफनमौला प्रदर्शन की बदौलत वेस्टइंडीज ने गुरुवार को पहले..."/>
  </head>
  <body>
    <article>
      <h1>AFGvsWI: विश्व विजेता वेस्टइंडीज के आगे अफगान लड़ाके नतमस्तक</h1>
      <address><time datetime="2019-11-15T06:20:08+00:00">15 Nov 2019, 06:20</time> by <a rel="author">एजेंसी,लखनऊ</a></address>
      <p><b>Afghanistan vs West Indies, 1st T20I at Lucknow: </b>सलामी बल्लेबाज एविन लुइस (68) की विस्फोट पारी और 'मैन ऑफ द मैच' कीरोन पोलार्ड के हरफनमौला प्रदर्शन की बदौलत वेस्टइंडीज ने गुरुवार को पहले टी-20 मुकाबले में अफगानिस्तान को 30 रनों से पीट कर तीन मैचों की सीरीज में 1-0 की बढ़त ले ली। अटल बिहारी वाजपेयी इकाना स्टेडियम पर टॉस हार कर पहले बल्लेबाजी करने उतरी वेस्टइंडीज की टीम ने पांच विकेट पर 164 रन बनाए। जवाब में अफगानिस्तान की टीम नौ विकेट खोकर 134 रन ही बना सकी। </p>
      <p>घरेलू मैदान पर 165 रनों के विजयी लक्ष्य का पीछा करने उतरे अफगानिस्तान के बल्लेबाज कैरिबियाई आक्रमण के सामने बौने नजर आए और छह बल्लेबाज दहाई का आंकड़ा भी छूने में नाकाम रहे। असगर अफगान (25), नजीबउल्लाह (27) के अलावा सलामी बल्लेबाज हजरतउल्लाह जजई (23) और फरीद अहमद (24) ही कुछ देर तक क्रीज पर टिक सके। </p>
      <p>मेजबान टीम का पुलिंदा बांधने में केसरिक विलियम्स (17 रन पर तीन विकेट) के अलावा कीरोन पोलार्ड (दो विकेट) और हेडन वाल्स (दो विकेट) की अहम भूमिका रही जबकि शेष दो विकेट शेल्डन कॉट्रेल और जेसन होल्डर ने बांट लिए। पोलार्ड ने गेंद और बल्ले से अच्छा प्रदर्शन करने के बाद चतुराई भरी कप्तानी से मेजबानों को पूरे मैच में बांध कर रखा।  </p>
      <h3>
        <a href="https://www.livehindustan.com/cricket/story-indian-spinner-ashwin-supports-day-night-test-match-read-what-he-said-2850052.html">अश्विन ने स्थायी टेस्ट केंद्र और डे-नाइट टेस्ट का किया समर्थन, कही ये बात</a>
      </h3>
      <h3>
        <a href="https://www.livehindustan.com/cricket/story-watch-16-year-old-pakistani-fast-bowler-naseem-shah-in-action-against-australia-a-he-is-like-a-cocktail-of-dennis-lillee-and-shane-bond-2850026.html">VIDEO: डेनिस लिली और शेन बॉन्ड का कॉकटेल है यह 16 साल का पाकिस्तानी तेज गेंदबाज</a>
      </h3>
      <p>फॉगिंग के कारण करीब 15 मिनट देर से शुरू हुए मैच में वेस्टइंडीज के सलामी बल्लेबाज एविन लुइस (68) की विस्फोटक पारी ने मैदान पर मौजूद करीब 12 हजार दर्शकों का भरपूर मनोरंजन किया। मैच के शुरू से ही त्रिनिदाद के 27 साल के बल्लेबाज ने अफगानिस्तान के गेंदबाजी आक्रमण की बखिया उधाड़नी शुरू कर दी और दूसरे छोर पर विकेट गिरने की परवाह किए बगैर मात्र 26 गेंदो पर अपना पांचवां अर्धशतक चार चौकों और पांच छक्कों की मदद से पूरा कर लिया।</p>
      <p>अफगानिस्तान के लिए बड़ा खतरा बन रहे लुइस मैच के 12वें ओवर में गुलबदीन नायब की गेंद को हुक करने के प्रयास में लांग आफ पर खड़े मोहम्मद नबी को एक आसान सा कैच थमा कर पवेलियन लौट गए। अपनी अर्धशतकीय पारी के दौरान लुइस ने 41 गेंद खेलकर छह जोरदार छक्के जड़े और चार बार गेंद को सीमारेखा के पार पहुंचाया।</p>
      <p>इससे पहले मैच के पहले ओवर में अफगानिस्तान को पदार्पण मैच खेल रहे ब्रांडन किंग के तौर पर पहली सफलता मिली जब मुजीब उर रहमान ने उन्हें बोल्ड किया। बाद में शिमरोन हेटमायर (21) और विकेटकीपर बल्लेबाज दिनेश रामदीन (20) ने लुइस का साथ दिया। पोलार्ड ने अपनी 32 रनो की नाबाद पारी के दौरान 22 गेंद खेलकर दो चौके और एक छक्का जमाया।    </p>
      <p>अफगानिस्तान की ओर से गुलबदीन सबसे किफायती रहे, जिन्होंने 24 रन देकर दो विकेट चटकाए जबकि नवीन उल हक, राशिद खान और मुजीब उर रहमान को एक-एक विकेट मिला।</p>
    </article>
  </body>
</html>