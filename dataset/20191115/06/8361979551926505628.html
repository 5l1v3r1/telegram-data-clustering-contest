<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/investori-biznesmeni-predstavniki-nbu-pro-kriminalne-peresliduvannya-pisaruka-novini-ukrajini-50053611.html"/>
    <meta property="og:site_name" content="НВ"/>
    <meta property="article:published_time" content="2019-11-15T06:55:00+00:00"/>
    <meta property="og:title" content="Давайте почекаємо ще 28 років. Що говорить бізнес про кримінальне переслідування Олександра Писарука"/>
    <meta property="og:description" content="НВ Бізнес запитав у іноземних інвесторів, представників НБУ і українських бізнесменів про те, що вони думають про кримінальне переслідування Олександра Писарука, голову правління Райффайзен Банку Аваль"/>
  </head>
  <body>
    <article>
      <h1>Давайте почекаємо ще 28 років. Що говорить бізнес про кримінальне переслідування Олександра Писарука</h1>
      <h2>НВ Бізнес запитав у іноземних інвесторів, представників НБУ і українських бізнесменів про те, що вони думають про кримінальне переслідування Олександра Писарука, голову правління Райффайзен Банку Аваль</h2>
      <address><time datetime="2019-11-15T06:55:00+00:00">15 Nov 2019, 06:55</time> by <a rel="author">Петро Шевченко</a></address>
      <p>Вчора відбулося перше засідання Вищго антикорупційного суду про обрання запобіжного заходу голові правління Райффайзен Банку Аваль Олександру Писаруку. Рішення не прийнято, суд продовжить засідання сьогодні.</p>
      <p>Спеціалізована антикорупційна <a href="https://nv.ua/ukr/biz/finance/sprava-vab-banku-prokuratura-vimagaye-zaareshtuvati-pisaruka-novini-ukrajini-50053276.html">прокуратура просить заарештувати Писарука</a>.</p>
      <p>Сам Писарук вважає всі <a href="https://nv.ua/ukr/biz/finance/pisaruk-pidozra-u-spravi-vab-banku-absolyutno-bezpidstavna-novini-ukrajini-50053441.html">звинувачення безпідставними.</a></p>
      <p>Нагадаємо, у справі про заволодіння 1,2 млрд грн стабкредиту, наданого НБУ в 2014 році VAB Банку, <a href="https://nv.ua/ukr/biz/finance/sprava-vab-banku-kilkist-pidozryuvanih-zbilshilasya-novini-ukrajini-50053286.html">10 підозрюваних</a>. Серед них — Писарук, який в 2014—2015 роках був першим заступником голови НБУ Валерії Гонтаревої, член ради НБУ Микола Каленський, екс-директор гендпартаменту банківського нагляду НБУ Алла Шульга, екс-власник VAB Банку Олег Бахматюк, екс-голова правління банку Денис Мальцев. Шести підозрюваним суд вже обрав запобіжний захід.</p>
      <p>У НАБУ стверджують, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, що передається в заставу Нацбанку, нібито завищили майже в 25 разів шляхом складання підроблених звітів про оцінку, заявляють у Бюро.</p>
      <p>На вчорашньому засіданні суду, адвокати спростували всі звинувачення прокурора САП. Зокрема, захист Писарука надав докази, що VAB Банк подавав план з фінансової стабілізації банку. Також адвокати Писарука відзначили, що вперше власника банку — Олега Бахматюка, змусили дати особисту поруку за виданими кредитами рефінансування, потім таке поручительство давав Ігор Коломойський щодо рефінансування ПриватБанку. А що стосується виведення коштів з банку і оцінки заставного майна, то зараз між НБУ і Олегом Бахматюком йдуть з цих питань судові справи, мета яких — повернути кредити рефінансування.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/197/big/fc9de64bec300f543b7f957bce86be9c.png?stamp=20191114205207&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>За Писарука в суді поручилися 14 осіб, серед яких голова НБУ Яків Смолій, його перший заступник Катерина Рожкова, заступники Роман Борисенко, Дмитро Сологуб і Олег Чурій. Від бізнесу на підтримку Писарука виступили гендиректор інвесткомпанії Dragon Capital Томаш Фіала, директор Європейської Бізнес Асоціації Анна Дерев’янко і президент Американської торгової палати в Україні Андрій Гундер, екс-голова Райффайзен Банку Аваль Володимир Лавренчук, екс-голова Київстару Петро Чернишов, депутат Київради, ресторатор Сергій Гусовський, власниця компанії Фармак Філя Жебровська, голова правління банку Авангард Світлана Корчинська і колишній член правління ВТБ банку Ірина Туровцева.</p>
      <p>НВ Бізнес наводить їх думку про Писарука і справу проти нього:</p>
      <p>Читайте також:<br/><a href="https://nv.ua/ukr/biz/finance/bahmatyuk-firtash-kolomoyskiy-zhevago-skilki-oligarhi-zaborguvali-nacbanku-novini-ukrajini-50053558.html">&amp;nbspВ НБУ назвали головних боржників за кредитами рефінансування</a></p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/199/big/99f958da2b80b9edd11bad4fac567ec2.png?stamp=20191114205337&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <h3>Президент Американської торгової палати в Україні Андрій Гундер:</h3>
      <p>«Я представляю інтереси Американської торгової плати, яка об'єднує понад 600 іноземних інвесторів зі США, які працюють в Україні. Ми знайомі з паном Писаруком, серед бізнесу це відома людина, і я пам’ятаю його по роботі в МВФ, і коли призначили в Райффайзен Банк Аваль. Я готовий дати поручительство за нього, в бізнес-середовищі це людина з бездоганною репутацією, наше правління знає, що я тут, і підтримує пана Писарука».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/194/big/0279b397d40b5d91dd209a274d6af1ad.png?stamp=20191114204944&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <h3>Директор Європейської Бізнес Асоціації Анна Дерев’янко:</h3>
      <p>«Вплив цієї справи залежить від того, як вона буде розвиватися. Якщо процес буде йти чесно і по суті, а чесні люди не будуть засуджуватися і перебувати під вартою, то це прийнятно. При іншому рішенні, з’являться питання з боку бізнесу, тому що і так є недовіра до судової системи України і до роботи правоохоронних органів».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/184/big/26725bfd4863c1bad7b91a5ae1c6e1f0.png?stamp=20191114204407&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <h3>Ресторатор Сергій Гусовський:</h3>
      <p>«Зараз якраз той момент, коли важливо не нашкодити. Я знаю Олександра Писарука десяток років, я впевнений у тому, що він найвищого рівня професіонал банківської справи, він один із взірців європейського формату банкінгу. У мене абсолютно немає сумнівів, що Олександр діяв абсолютно дотримуючись всіх правил».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/190/big/291c4b6ac3938ca0d85c54a21722c34f.png?stamp=20191114204757&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <h3>Власниця компанії ФармакФіля Жебровська:</h3>
      <p>«Наслідки цієї справи вже негативні, всы вже задумалися — інвестувати в цю країну, чи краще почекати. А чекаємо ми вже 28 років, і серйозні інвестори, на жаль, не прийшли. Слідчі дії повинні бути, але вони повинні бути висококваліфіковані, менше працювати на публіку. А то зайшли в Райффайзен Банк Аваль і півдня там сиділи, а це відразу впливає на репутацію. Це серйозні питання. Ця справа приносить тільки негатив».</p>
      <h3>Перший заступник голови правління НБУ Катерина Рожкова:</h3>
      <p>«Хочу представити персональну позицію правління Національного банку України. Ми всі підписали особисті поруки за Олександра Володимировича, тому що це дуже принципова, порядна і чесна людина. Ми пишаємося, що мали честь працювати з ним в найскладніший період нашої країни і її фінансової системи. Завдяки, зокрема, його відданості, ми змогли подолати кризу і мати зараз фінансову стабільність і стабільну банківську систему, яка працює. Ми абсолютно впевнені, що немає будь-яких підстав вважати реальними ті підозри, які були сьогодні (озвучені прокурором САП — Ред.), тому що система прийняття рішення в Національному банку виключає будь-які можливості щодо злочинних намірів. Ми вважаємо, що питання, які тут піднімаються, руйнують нашу репутацію як інституції, тому ми даємо зобов’язання також свідчити на користь Писарука».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/203/big/66b5ac256d32dbc5fc60cfa5b65f1322.png?stamp=20191114205440&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <h3>Екс-голова Київстару,член наглядової ради Фармак Петро Чернишов:</h3>
      <p>«Олександра знаю з 2001 року, ми з ним познайомилися, коли я працював фінансовим директором компанії Славутич, а він працював на в той час в голландському ING Банку. Наша компанія звернулася в ING Банк з метою отримати кредит на розвиток, у нас було з ним багато глибоких дискусій і обговорень фінансових моделей. Так я познайомився з Олександром, надалі познайомився з його сім'єю. І в той час, коли ми вели наші бізнес-переговори, я зрозумів, що Олександр — це абсолютно чесна і глибоко етична людина, яка якщо щось обіцяє, то робить, якщо він щось не може зробити він ніколи цього не обіцяє, таким і повинен бути нормальний банкір в нормальному банку. Кредит ми тоді взяли і вчасно його повернули. Після цього я працював у багатьох інших компаніях, вісім років працював генеральним директором Калсберг Україна, і потім 4 роки генеральним директором Київстар. Ми з Олександром весь цей час спілкувалися, останніми роками не так часто, тому що він жив за кордоном, але все одно дуже серйозно спілкувалися. Я можу ще раз підтвердити, що це абсолютно чесна і етична людина. Якщо він говорить, що він не поїде з країни, то так і буде. Я готовий дати поручительство за Олександра».</p>
    </article>
  </body>
</html>