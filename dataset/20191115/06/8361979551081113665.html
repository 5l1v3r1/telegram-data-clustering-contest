<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/noviy-zakon-pro-vikrivachiv-sut-ta-podrobici-50053642.html"/>
    <meta property="og:site_name" content="НВ"/>
    <meta property="article:published_time" content="2019-11-15T06:30:00+00:00"/>
    <meta property="og:title" content="Викривач в українських реаліях — правдолюб чи «стукач»"/>
    <meta property="og:description" content="Новий закон вводить винагороду для викривача у розмірі 10% предмета корупційного злочину (простіше кажучи, хабаря), про який викривач повідомив. Подробиці"/>
  </head>
  <body>
    <article>
      <h1>Викривач в українських реаліях — правдолюб чи «стукач»</h1>
      <h2>Новий закон вводить винагороду для викривача у розмірі 10% предмета корупційного злочину (простіше кажучи, хабаря), про який викривач повідомив. Подробиці</h2>
      <address><time datetime="2019-11-15T06:30:00+00:00">15 Nov 2019, 06:30</time> by <a rel="author">Ольга Шенк</a></address>
      <p>Всі, хто працює в іноземному, або середньому чи великому українському бізнесі вже звикли до того, що такі бізнеси мають внутрішні системи заходів щодо попередження та боротьби з корупцією. Зокрема, всі їхні працівники ознайомлюються і підписують цілу купу різних корпоративних правил поведінки, анти-корупційних політик, кодексів етики тощо, в тому числі щодо можливості повідомити про випадки корупції (чи, радше, про підозри в неправомірній поведінці колег) через колл-центри, гарячі лінії, повідомлення до спеціальних електронних скриньок чи іншим чином.</p>
      <p>Всі ці можливості для повідомлення про порушення самим компаніям потрібні зрозуміло для чого — контролювати стан справ і мати можливість попередити потенційні неприємності як з правоохоронними органами, так і репутаційні, якщо який-небудь працівник в боротьбі за максимальний річний бонус почне намагатися досягти поставлених бізнес-цілей відверто незаконними, або дуже сумнівними методами.</p>
      <p><b>Але для чого бути викривачем самому викривачеві? </b>Не секрет, що до викривачів ставлення в українському суспільстві поки-що, м’яко кажучи, не дуже позитивне. Фактично, повідомивши про якісь дивні події в компанії чи сумнівні вчинки колег (а такі вчинки, по суті, на етапі повідомлення викривачем будуть якраз саме сумнівними — злочин стає злочином, тільки коли він підтверджений судом), викривач наражається на ризик «вигнання» з колективу, хронічного стресу з огляду на те, що колеги дізнаються про його особу, або й переслідування з боку менеджменту аж до звільнення з роботи.</p>
      <p>Тим не менше, є випадки, коли повідомляти про неправомірну поведінку працівникові потрібно обов’язково. Найпростіший приклад — інколи мовчати не можна, щоб не дозволити втягнути себе у злочинну діяльність і не перетворитися у спільника злочину.</p>
      <p>Такі ситуації насправді не поодинокі і трапляються з людьми, які просто працювали поряд, але промовчали, значно частіше, ніж про це прийнято говорити.</p>
      <p>
        <b>Що говорить закон</b>
      </p>
      <p>Питання щодо викривачів отримало регулювання в Україні в спеціальному законі про протидію корупції - в ньому є визначення викривача, встановлено обов’язок для державних органів та порядок розгляду повідомлень, отриманих від викривача, а також надано викривачам гарантії безпеки та захисту від неправомірного звільнення.</p>
      <p>Законодавчі зміни щодо захисту прав викривачів були внесені і в трудове законодавство — <b>викривача заборонено звільняти з роботи </b>або піддавати будь-яким іншим утискам з боку роботодавця у зв’язку з повідомленням ним про факти корупції в компанії.</p>
      <p>Якщо навіть такого працівника (викривача) було звільнено — за загальним правилом, він підлягає негайному поновленню на роботі з виплатою середнього заробітку за весь період вимушеного прогулу або різниці в заробітку за цей період, якщо у працівника був інший, менший, заробіток. Якщо ж працівник не бажає повертатися на роботу після поновлення, що цілком зрозуміло, особливо якщо у працівника вже є інша робота, — такому працівникові повинна бути виплачена <b>одноразова компенсація </b>у розмірі шестимісячного середнього заробітку.</p>
      <p>Якщо ж за результатами розгляду повідомлення викривача про корупційне правопорушення справа доходить до кримінального провадження, і викривачу починає загрожувати реальна небезпека, такий викривач в Україні має право на вжиття щодо нього заходів, спрямованих на забезпечення безпеки осіб, що беруть участь у кримінальному судочинстві (як то, наприклад, особиста охорона, охорона житла і майна, видача спеціальних засобів індивідуального захисту і сповіщення про небезпеку, забезпечення конфіденційності відомостей про особу викривача, закритий судовий розгляд справи тощо).</p>
      <p>
        <b>А як у Європі</b>
      </p>
      <p>Нещодавно в Євросоюзі була прийнята спеціальна <b>Директива про захист викривачів</b>, якою передбачено ряд вимог для підтримки діяльності викривачів та їх захисту. Хоча на виконання цієї Директиви держави — члени ЄС наразі ще повинні імплементувати відповідні зміни в свої національні законодавства (через це очікується, що Директива запрацює через два роки), загальні тенденції в регулюванні захисту викривачів, передбачені цією Директивою, вже зрозумілі.</p>
      <p>Зокрема, Директива вимагає створення безпечних та надійних каналів зв’язку для викривачів, як внутрішніх (всередині компаній), так і до органів державної влади. Відповідно до Директиви, викривачі можуть повідомляти про широке коло порушень (наприклад, щодо відмивання коштів, ухилення від оподаткування, шахрайства, захисту даних, захисту довкілля та ядерної безпеки тощо).</p>
      <p>Директива також встановлює вимоги до захисту викривачів, вимагає збереження суворої конфіденційності щодо особи викривача — при чому як щодо викривача, який все ще перебуває в трудових відносинах з певною компанією, так і викривача, який вже попрощався з нечесним роботодавцем.</p>
      <p>
        <b>Останні новини з України</b>
      </p>
      <p>Нещодавно в Україні також були прийняті зміни до законодавства, що регулює діяльність викривачів. Такі зміни набудуть чинності з 1 січня 2020 року.</p>
      <p><b>То що зміниться? </b>Найцікавіше, що закон вводить винагороду для викривача у розмірі 10% предмета корупційного злочину (простіше кажучи, хабаря), про який викривач повідомив. Водночас, винагорода викривачу не може перевищувати три тисячі мінімальних заробітних плат, встановлених на час вчинення відповідного злочину (на даний час, це 12,5 млн грн).</p>
      <p>Крім того, нове законодавство містить багато інших позитивних моментів — детальніше виписано механізми захисту трудових прав викривача, деталізовано, якими, крім звільнення, можуть бути інші заходи негативного впливу на викривача з боку роботодавця і чітко віднесено до таких заходів формально правомірні дії чи рішення керівника, які тим не менше носять вибірковий характер (наприклад, не застосовуються до інших працівників) або не застосовувалися до працівника-викривача раніше.</p>
      <p>
        <b>Мораль</b>
      </p>
      <p>Як показує досвід — люди стають викривачами здебільшого з двох причин -це або помста ображених колишніх працівників (і факти, викладені в таких повідомленнях, часто не підтверджуються), або це достойні люди зі здоровим почуттям справедливості, які не готові мовчати і покривати неправомірну діяльність інших.</p>
      <p>І ця друга категорія людей — це ті самі люди, які є генераторами змін та натхненниками і провідниками всього нового. І ми маємо шанси перетворитися на суспільство з правильними цінностями, тільки якщо ми свідомо цінуватимемо таких людей і підтримуватимемо їх у боротьбі з несправедлиістю та незаконними практиками.</p>
      <p>А тому всім нам потрібно змінювати парадигму мислення і усвідомити, що діяльність викривача — це рух до верховенства права, і саме тому викривачі захищаються державою, а їх дії повинні викликати в суспільстві підтримку, а не цькування. Оскільки «Герой робить те, що можна зробити. Інші цього не роблять» (Р. Роллан).</p>
    </article>
  </body>
</html>