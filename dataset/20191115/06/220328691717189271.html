<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/rezhat-finansiraneto-na-proekti-za-izkopaemi-goriva-406753.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T06:15:19+00:00"/>
    <meta property="og:title" content="Режат финансирането на проекти за изкопаеми горива"/>
    <meta property="og:description" content="Решението идва след дълги преговори между страните членки на ЕС, които са акционери на банката"/>
  </head>
  <body>
    <article>
      <h1>Режат финансирането на проекти за изкопаеми горива</h1>
      <address><time datetime="2019-11-15T06:15:19+00:00">15 Nov 2019, 06:15</time> by <a rel="author">Редактори</a></address>
      <p>Европейската инвестиционна банка (ЕИБ) обяви в четвъртък, че спира финансирането на проекти, свързани с изкопаеми горива, от края на 2021 г., за да подпомогне борбата с климатичните промени, предаде Асошиейтед прес.</p>
      <p>Решението идва след дълги преговори между страните членки на ЕС, които са акционери на банката. ЕИБ ще спре финансирането на тези проекти една година по-късно от първоначално планираното, отбелязва агенцията.</p>
      <p>"Спираме финансирането на проекти с изкопаеми горива и ще започнем най-амбициозната инвестиционна стратегия за климата от всяка друга финансова институция", посочи в изявление президентът на ЕИБ Вернер Хойер.</p>
      <p>Той припомни предупрежденията на учените, че земята върви към средно годишно увеличение на температурата от 3-4 градуса по Целзий до края на века. "Ако това стане, огромни територии на нашата планета ще станат необитаеми, с катастрофални последици за хората по света", предупреди Хойер.</p>
      <p>Парижкото споразумение за климата, подписано през 2015 г., предвижда държавите да не допуснат повишаване на средната годишна температура на планетата до края на века с повече от два градуса по Целзий.</p>
      <p>Организации за защита на околната среда предпазливо приветстваха решението на Европейската инвестиционна банка и предупредиха, че в него има вратички за някои газови проекти.</p>
    </article>
  </body>
</html>