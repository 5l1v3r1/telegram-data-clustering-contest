<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232014/"/>
    <meta property="og:site_name" content="Українська правда"/>
    <meta property="article:published_time" content="2019-11-15T06:00:08+00:00"/>
    <meta property="og:title" content="Головні новини четверга і ночі: бюджет-2020, затримання чоловіка &quot;служниці народу&quot;"/>
    <meta property="og:description" content="Рада ухвалила держбюджет-2020, затримали чоловіка депутатки від “Слуги народу”, Путін не захотів зустрічатись із Зеленським в Казахстані — новини, які були актуальні 14 листопада."/>
  </head>
  <body>
    <article>
      <h1>Головні новини четверга і ночі: бюджет-2020, затримання чоловіка "служниці народу"</h1>
      <address>
        <time datetime="2019-11-15T06:00:08+00:00">15 Nov 2019, 06:00</time>
      </address>
      <p>Рада ухвалила держбюджет-2020, затримали чоловіка депутатки від "Слуги народу", Путін не захотів зустрічатись із Зеленським в Казахстані — новини, які були актуальні 14 листопада.</p>
      <p>
        <b>Про бюджет-2020</b>
      </p>
      <p>Верховна Рада <a href="https://www.pravda.com.ua/news/2019/11/14/7231954/">ухвалила</a> закон "Про Державний бюджет України на 2020 рік" — його підтримали в другому читанні та в цілому 280 народних депутатів.</p>
      <p>
        <b>Про затримання</b>
      </p>
      <p>Народна депутатка від "Слуги народу" Анна Скороход <a href="https://www.pravda.com.ua/news/2019/11/14/7231943/">звинувачує</a> владу у затриманні свого чоловіка Олексія Алякіна через її голосування всупереч позиції фракції, а голова фракції звинувачує її у пропонуванні хабарів.</p>
      <p>Пізніше Давид Арахамія заявив, що <a href="https://www.pravda.com.ua/news/2019/11/14/7231956/">ініціюватиме</a> виключення Скороход з депутатського об'єднання.</p>
      <p>Підприємця Олексія Алякіна, який є цивільним чоловіком Анни Скороход, <a href="https://www.pravda.com.ua/news/2019/11/14/7231958/">затримали</a> вранці 14 листопада через розшук у Росії.</p>
      <p>У Генеральній прокуратурі <a href="https://www.pravda.com.ua/news/2019/11/14/7231978/">підтвердили</a>, що Алякіна затримали через російську підозру у шахрайстві в особливо великих розмірах.</p>
      <p>
        <b>Про Путіна і Зеленського</b>
      </p>
      <p>Президент Росії Володимир <a href="https://www.pravda.com.ua/news/2019/11/14/7232002/">Путін відхилив</a> пропозицію експрезидента Казахстану Нурсултана Назарбаєва зустрітися тет-а-тет із президентом Володимиром Зеленським.</p>
      <p>Окрім цього, він хоче, щоб <a href="https://www.pravda.com.ua/news/2019/11/14/7231998/">розведення</a> провели якомога швидше по всій лінії розмежування, і без двозначностей, що випливають з заяв міністра закордонних справ Вадима Пристайка.</p>
      <p>
        <b>Про телеграм-канал "Української правди"</b>
      </p>
      <p>Щойно стало відомо, що у "Української правди" є новинний телеграм-канал "<a href="https://cutt.ly/4eyAMVj">УП. Стрічка</a>". На нього вже підписалося більше чотирьох тисяч людей і кількість підписників стрімко зростає.</p>
      <p>Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей <a href="https://cutt.ly/4eyAMVj">канал</a>.</p>
      <p>
        <b>Про інші важливі новини</b>
      </p>
      <p>Справа МН17: Об’єднана слідча група <a href="https://www.pravda.com.ua/news/2019/11/14/7231966/">оприлюднила</a> новий запис розмови бойовиків, що доводить причетність РФ.</p>
      <p>В ЄС <a href="https://www.pravda.com.ua/news/2019/11/14/7231953/">є сумніви</a> щодо допомоги Україні, якщо вона не переслідує Коломойського.</p>
      <p>Помічник Зеленського Андрій Єрмак <a href="https://www.pravda.com.ua/news/2019/11/14/7231975/">зустрічався</a> у Києві з американським лобістом Брайаном Ланза, який допомагав зняти санкції з російського олігарха Олега Дерипаски.</p>
      <p>74% українців <a href="https://www.epravda.com.ua/news/2019/11/14/653696/">підтримують</a> нові закони про касові апарати, які зобов'язують навіть малі підприємства та ФОП видавати фіскальні чеки покупцям.</p>
      <p>Міністр закордонних справ Вадим Пристайко <a href="https://www.pravda.com.ua/news/2019/11/14/7231928/">заявив</a>, що Україна, Франція і Німеччина дійшли згоди щодо дати зустрічі в Нормандському форматі, але Росія гальмує процес.</p>
      <p>Генеральний прокурор Руслан <a href="https://www.pravda.com.ua/news/2019/11/15/7232003/">Рябошапка вважає</a>, що знайти замовників вбивства журналіста Георгія Гонгадзе малоймовірно. Щодо справи вбивства Павла Шеремета, то генпрокурор сподівається на розкриття злочину.</p>
      <p>Також генпрокурор заявив, що його відомство розслідує декілька проваджень, де фігурує п’ятий президент <a href="https://www.pravda.com.ua/news/2019/11/15/7232006/">Петро Порошенко</a>.</p>
      <p>Із запису розмови помічника президента РФ Владислава Суркова з одним із "очільників" так званої ДНР Олександром Бородаєм стало відомо, що перший мав зустріч із певним "<a href="https://www.pravda.com.ua/news/2019/11/15/7232004/">Рінатом</a>" влітку 2014 року. Останній просив у нього дозволу відвідати окупований Донецьк.</p>
      <footer>Українська правда</footer>
    </article>
  </body>
</html>