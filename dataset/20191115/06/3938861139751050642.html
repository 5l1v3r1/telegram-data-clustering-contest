<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_vartist-zastavnogo-majna-zavischili-u-25-raziv/938198"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T06:11:00+00:00"/>
    <meta property="og:title" content="Вартість заставного майна завищили у 25 разів"/>
    <meta property="og:description" content="Національне антикорупційне бюро підозрює 10 осіб у заволодінні 1,2 млрд грн кредиту. Національний банк надав його &quot;ВіЕйБі банку&quot; бізнесмена Олега Бахматюка у жовтні 2014 року для фінансового оздоровлення. Серед підозрюваних &amp;mdash; колишні та нинішні посадовці НБУ, &quot;ВіЕйБі банку&quot;, ..."/>
  </head>
  <body>
    <article>
      <h1>Вартість заставного майна завищили у 25 разів</h1>
      <address><time datetime="2019-11-15T06:11:00+00:00">15 Nov 2019, 06:11</time> by <a rel="author">Маріанна ЖОГАН</a></address>
      <p>Національне антикорупційне бюро підозрює 10 осіб у заволодінні 1,2 млрд грн кредиту. Національний банк надав його "ВіЕйБі банку" бізнесмена Олега Бахматюка у жовтні 2014 року для фінансового оздоровлення.</p>
      <p>Серед підозрюваних — колишні та нинішні посадовці НБУ, "ВіЕйБі банку", менеджери приватних компаній, пов'язані з олігархом. Колишнього члена ради Нац­банку Миколу Каленського Вищий антикорупційний суд відправив під домашній арешт 13 листопада. Напередодні слідчі затримали голову правління "Райффайзен банку" Олександра Писарука. У 2014–2015 роках працював заступником голови Нацбанку Валерії Гонтаревої. Відповідав за банківський нагляд. Головою правління "Райффайзен банку" став 20 серпня. Бюро повідомило про підозру власнику "ВіЕйБі банку" Олегу Бахматюку, який перебуває за кордоном. Бізнесмен пропонує поетапно погасити 8 млрд грн боргів.</p>
      <p>НБУ надав кредит "ВіЕйБі банку" під заста­ву нерухо­мо­го майна. Хоча його вартість завищили майже в 25 разів. Реальна ціна нерухомості стано­вить понад 72 млн грн, а не 1,8 млрд грн, встановила експертиза. Не було всіх необхідних для отримання кредиту документів.</p>
      <p>У листопаді 2014-го Нацбанк визнав "ВіЕйБі банк" неплатоспроможним. Установу закрили. Кредит вона не повернула.</p>
      <p>Справу Бюро розслідує з жовтня 2016-го. У лютому генпрокурор Юрій Луценко передав її слідчим Нацполіції, попри прохання НАБУ залишити їм. У серпні справу закрили у зв'язку з відсутністю складу злочину. Генпрокурор Руслан Рябошапка у вересні відновив її. Ведуть детективи Бюро.</p>
      <p>— Бахматюк придбав банк у поганому стані. Після 2014 року ситуація погіршилася. Нацбанк надав "ВіЕйБі банку" рефінансу­вання і призначив куратора. Він мав контролювати операції на суму понад 150 тисяч гривень, — говорить економіст Олександр Охріменко, 54 роки. — НАБУ підозрює, що з банку гроші вивели. Куратор не міг цього не по­мітити. Швидше за все, він і керівництво Нацбанку про це знали.</p>
      <p>Банк довели до банкрутства і закрили. Хто винен більше — розбереться слідство.</p>
    </article>
  </body>
</html>