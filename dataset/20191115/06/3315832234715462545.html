<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5a2451f791e6791a/cum-putea-fi-evitat-dezastrul-de-la-venetia-oamenii-dau-vina-pe-coruptie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T06:17:05+00:00"/>
    <meta property="og:title" content="Cum putea fi evitat dezastrul de la Veneția; Oamenii dau vina pe corupție"/>
    <meta property="og:description" content="Dezastrul de la Veneția putea fi evitat, dacă în Italia ar fi fost mai puțină corupție, spun italienii. Problemele recente au aprins iar polemicile asupra unui sistem de protecție, MOSE, gândit în anii '80, început în 2003 și care ar fi trebuit finalizat acum trei ani."/>
  </head>
  <body>
    <article>
      <h1>Cum putea fi evitat dezastrul de la Veneția; Oamenii dau vina pe corupție</h1>
      <address><time datetime="2019-11-15T06:17:05+00:00">15 Nov 2019, 06:17</time> by <a rel="author">Jurnal.md</a></address>
      <p>
        <b>Dezastrul de la Veneția putea fi evitat, dacă în Italia ar fi fost mai puțină corupție, spun italienii. Problemele recente au aprins iar polemicile asupra unui sistem de protecție, MOSE, gândit în anii '80, început în 2003 și care ar fi trebuit finalizat acum trei ani.</b>
      </p>
      <p>O complexă operă de inginerie a fost concepută pentru separarea orașului-lagună de Marea Adriatică și avea ca scop apărarea orașului de maree extraordinare. Chiar dacă lucrările au început în 2003, sub guvernul Berlusconi, Modulul Experimental Electromecanic (MOSE) nu a fost încă finalizat.</p>
      <p>În bilanțul din 2018, firma constructoare a dat un nou termen de finalizare: 31 decembrie 2021. Dar cu pagubele cauzate de nivelul-record al mareei din aceste zile, s-au aprins iar polemicile asupra întârzierilor și costurilor, scrie Digi24.</p>
      <p>În 2014, 35 de persoane au fost arestate, printre care și primarul orașului Venezia. Acuzațiile: spălare de bani. O parte din fondurile pentru MOSE ar fi ajuns în conturi deschise în alte țări din Europa.</p>
      <p>În timpul unei audieri în Camera Deputaților din 26 iulie 2018, inginerul Francesco Ossola, administratorul firmei constructoare, spunea că lucrarea este gata în proporție de 93%. În planul pentru 2018 era prevăzută finalizarea sistemului în data de 30 iunie 2020, când ar trebui să înceapă primele probe, urmând ca predarea definitivă să aibă loc la sfârșitul lui 2021.</p>
      <p>Lucrarea a costat mai mult de 7 miliarde de euro și a fost gândită în anii '80, pentru a apăra laguna de fluxurile care depășesc 110 centimetri. Structura este compusă din 78 de pereți mobili instalați în cele trei puncte de intrare în port: Lido, Malamocco și Chioggia.</p>
      <p>Pereții mobili hidraulici sunt așezați pe fundul mării și ar trebui să se ridice în timpul fluxului. Din 2012 serviciul meteorologic este capabil să ofere detalii precise legate de flux și reflux cu trei zile înainte.</p>
      <p>Chiar dacă structura este nouă, de-a lungul anilor au apărut diverse probleme. Mulți venețieni critică Guvernul pentru banii băgați în acest dig - incomplet și până acum ineficient.</p>
      <p>Dacă acest sistem ar fi funcționat, el ar fi fost făcut față nivelul record al fluxului din aceste zile: 187 cm, pentru că este proiectat să apere orașul de un flux de până la 4 metri.</p>
      <p>În aceste condiții, primarul actual al orașului Veneția, Luigi Brugnaro, cere ajutor Guvernului: „Veneția va continua să fie inundată. Anul trecut s-a întâmplat, acum la fel, cerem Guvernului să participe și să înțeleagă la ce nivel se află organizarea MOSE, pentru că aici riscăm să nu mai putem trăi. Vom solicita intrarea în stare de calamitate. Avem nevoie de ajutor, pentru că sunt multe pagube. Din păcate, am atins din nou un record negativ”.</p>
      <p>După două zile de inundații-record, apa care a acoperit centrul Veneției s-a mai retras. În piața San Marco, transformată într- un lac imens în ultimele zile, au mai rămas doar câteva bălți. Dar localnicii și turiștii deopotrivă rămân cu teama în suflet.</p>
      <figure>
        <iframe src="https://www.youtube.com/embed/CDQzXO6PF5E" width="560" height="315" data-service="Youtube" scrolling="no"/>
      </figure>
    </article>
  </body>
</html>