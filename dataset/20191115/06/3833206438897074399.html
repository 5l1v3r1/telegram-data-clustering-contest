<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913971.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T06:57:00+00:00"/>
    <meta property="og:title" content="Истинска битка и инфарктна победа за Академик"/>
    <meta property="og:description" content="Академик Пловдив грабна инфарктна победа срещу гостуващия Черно море с 84:81 /20:18, 19:14, 24:24, 2..."/>
  </head>
  <body>
    <article>
      <h1>Истинска битка и инфарктна победа за Академик</h1>
      <address>
        <time datetime="2019-11-15T06:57:00+00:00">15 Nov 2019, 06:57</time>
      </address>
      <p>Академик Пловдив грабна инфарктна победа срещу гостуващия Черно море с 84:81 /20:18, 19:14, 24:24, 21:25/ в мач от поредния кръг в НБЛ. Мачът се превърна в истинска битка, в която варненци през цялото време бяха догонващи, поведоха един единствен път в началото на втората четвърт, но благодарение на изключително вдъхновената си игра можеха и да спечелят накрая. В крайна сметка опитът и класата на пловдивчани си каза тежката дума и те заслужено взеха 3-тата си победа в първенството.</p>
      <p>Домакините започнаха уверено със серия от 7:0, но до края на първата четвърт варненци успяха да наваксат и свалиха пасива до 2 точки. До средата на втората четвърт Академик дръпна с 9 точки след по-организирана и точна игра в защита и добра игра на Обрад Томич под коша. Грешки в края попречиха на студентите да се оттеглят на почивката с двуцифрен аванс.</p>
      <p>Гонитбата продължи и в третата четвърт. Домакините се откъснаха с тройки на Тенчев и Пери, но моряците отново се приближиха заплашително на 4 точки. В края разликата стана 11 точки след нови тройки на Бачев и Смит и добри изяви на Кнежевич , но варненци отново съумяха да останат в мача и авансът на Академик бе само 7 точки преди последната решителна четвърт.</p>
      <p>В нея гостите продължиха да играят много борбено и агрисивно в защита и в подкошието и стопиха пасива само на 1 точка. Капитанът на Академик Васил Бачев изригна с 10 поредни точки и домакините отново дръпнаха. Варненци обаче продължиха да наказват грешките на домакините и 1.40 минути преди края отново стопиха пасива на 1 точка. До края нещата бяха на кантар, но домакините успяха да удържат напора на младия тим на Черно море.</p>
      <p>Обрад Томич и Васил Бачев бяха най-полезни за победителите, като първият хвана 9 борби, а вторият – 8. Василие Кнежевич добави 12 точки. Джеймс Гавин изигра голям мач за варненци, като вкара 36 точки, от които – всички 5 тройки за отбора си. Николай Георгиев добави 13 точки, а Симеон Илиев – 11 точки и 14 борби за дабъл-дабъл. Домакините вкараха 10 тройки и записаха 26 асистенции срещу само 11 на Черно море.</p>
    </article>
  </body>
</html>