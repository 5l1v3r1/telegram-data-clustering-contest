<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/culture/protoporia-stin-tainiothiki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T06:15:13+00:00"/>
    <meta property="og:title" content="Πρωτοπορία στην Ταινιοθήκη"/>
    <meta property="og:description" content="Το 10ο φεστιβάλ Πρωτοποριακού Κινηματογράφου υπόσχεται 17 ημέρες πλούσιου θεάματος από μοντέρνο σινεμά του σήμερα μέχρι Χίτσκοκ, Τριφό και Μπελόκιο"/>
  </head>
  <body>
    <article>
      <h1>Πρωτοπορία στην Ταινιοθήκη</h1>
      <h2>Το 10ο φεστιβάλ Πρωτοποριακού Κινηματογράφου υπόσχεται 17 ημέρες πλούσιου θεάματος από μοντέρνο σινεμά του σήμερα μέχρι Χίτσκοκ, Τριφό και Μπελόκιο</h2>
      <address><time datetime="2019-11-15T06:15:13+00:00">15 Nov 2019, 06:15</time> by <a rel="author">Ζουμπουλάκης Γιάννης</a></address>
      <p>Πειραματισμοί με νέες μορφές αφήγησης, τεχνικές που συνδυάζουν την μυθοπλασία και το ντοκιμαντέρ, θεματολογία που ξεκινά από την διερεύνηση προβλημάτων ταυτότητας και φτάνει  στις εντάσεις πολυπολιτισμικών κοινωνιών, ταινίες που επιχειρούν μια «κατάργηση των φραγμών που θέτουν τα είδη και οι διαφορετικές κατηγορίες τους». Να τι πρέπει πάνω –κάτω να περιμένουμε από τις εννέα διαγωνιζόμενες ταινίες του Φεστιβάλ Πρωτοποριακού Κινηματογράφου της Αθήνας, που είναι οι :«Οδός Σαχάρας 143» (Αλγερία/ Γαλλία/ Καράρ) του Χασέν Φερχάνι, «Μπιτς» (Αγγλία) του Μπράιαν Γουόλς, «Σπίρτα» (Ινδονησία) του Ρόνι Σεν, «Η βροχή τραγουδάει στο χωριό των νεκρών» (Βραζιλία/ Πορτογαλία) της Ρενέ Νάντερ Μεσόρα, «Ξανά και ξανά» (Αργεντινή) της Ρομίνα Πάουλα, «Φιλμφαρσί» (Ιράν/ Αγγλία) του Εχσάν Κοσμπάχτ, «Οι ήττες μας» (Γαλλία) του Ζαν Γκαμπριέλ Περιό, «Λοβ μι τέντερ» (Ελβετία) της Κλάουντια Ρέινεκε και «Ασάκι Ι &amp; ΙΙ» (Γαλλία/ Ιαπωνία) του Ράισουκε Χαμαγκούτσι.</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <figure>
        <img src="https://www.tovima.gr/wp-content/uploads/2019/11/14/2-again-once-again-450x253.jpg"/>
        <figcaption>
          <i>
            <b>Στιγμιότυπο από την ταινία «Ξανά και ξανά» (Αργεντινή) της Ρομίνα Πάουλα</b>
          </i>
        </figcaption>
      </figure>
      <p>Κλείνοντας  τα δέκα του γενέθλια εφέτος, το φεστιβάλ δείχνει αποφασισμένο να τα γιορτάσει με ένα πραγματικά πολλά υποσχόμενο, πλούσιο θέαμα μέσα σε ένα διάστημα 17 ημερών (20 Νοεμβρίου έως τις 5 Δεκεμβρίου). Η παρουσίαση του προγράμματος έγινε το μεσημέρι της Πέμπτης 14 / 11 στον χώρο φιλοξενίας του φεστιβάλ, την Ταινιοθήκη της Ελλάδας στις δύο αίθουσες της οποίας πρόκειται να προβληθούν περισσότερες από 160 μεγάλου και μικρού μήκους ταινίες. Προβολές θα γίνουν και στο Exile Room, ενώ κάποιες από τις παράλληλες δράσεις του φεστιβάλ θα βρουν χώρο φιλοξενίας στο Γαλλικό Ινστιτούτο.</p>
      <figure>
        <img src="https://www.tovima.gr/wp-content/uploads/2019/11/14/3-the-lodger-450x336.jpg"/>
        <figcaption>
          <i>
            <b>Ο «Νοικάρης» (1927) του Αλφρεντ Χίτσκοκ θα πρβληθεί σε πρωτότυπη μουσική του Μηνά Ι. Αλεξιάδη</b>
          </i>
        </figcaption>
      </figure>
      <p>Μερικά αφιερώματα αφορούν σπουδαίους δημιουργούς του κινηματογράφου όπως ο πορτογάλος Μανοέλ ντε Ολιβέιρα που πέθανε πριν από τέσσερα χρόνια σε ηλικία 105 ετών και ο Ιταλός Μάρκο Μπελόκιο που πριν από μερικές ημέρες έκλεισε τα 80. Σε συνεργασία με την Ταινιοθήκη της Πορτογαλίας και την Πρεσβεία της Πορτογαλίας στην Ελλάδα θα προβληθούν 12 μικρού, μεσαίου και μεγάλου μήκους ταινίες του πρώτου, ανάμεσά τους  η «Κοιλάδα του Αβραάμ», το «Κουτί», η «Καταραμένη αγάπη» και το «Παρελθόν και παρόν».  Σε ότι αφορά τον Μ. Μπελόκιο Μάρκο Μπελόκιο το φεστιβάλ θα αναδείξει την αντισυμβατική ματιά του μέσα από έξι χαρακτηριστικές ταινίες του: «Το χαμόγελο της μητέρας μου», «Τα μάτια, το στόμα», «Καλημέρα νύχτα», «Ο σκηνοθέτης των γάμων» και το αριστούργημα που τον έβαλε στο χάρτη των μεγάλων δημιουργών «Γροθιές στην τσέπη».</p>
      <p>Από τους νεότερους δημιουργούς, η Μαρί Λοζιέ, πρωτοπόρος Γαλλίδα κινηματογραφίστρια και επιμελήτρια, θα έρθει στο φεστιβάλ που θα παρουσιάσει αφιέρωμα στο έργο της (οι ταινίες της  έχουν προβληθεί στα μεγαλύτερα φεστιβάλ και μουσεία). Προσκεκλημένος θα είναι επίσης ο σημαντικός γάλλος ντοκιμαντερίστας Φλοράν Μαρσί για τον οποίο το φεστιβάλ έχει ετοιμάσει ξεχωριστή ενότητα με επτά ταινίες. Τα τελευταία 30 χρόνια ο Μαρσί διασχίζει πολεμικά μέτωπα και πεδία συγκρούσεων ανά τον κόσμο και καταγράφει με την κάμερά του πολέμους, ξεσηκωμούς και απελευθερώσεις, μακριά από τη συμβατική δημοσιογραφία (και οι δύο θα δώσουν masterclasses).</p>
      <p>Από ελληνικής πλευράς η ελληνίδα σκηνοθέτρια ντοκιμαντέρ Εύα Στεφανή, θα παρουσιάσει ένα μεγάλο μέρος του έργου της (15 ταινίες που επιλέχθηκαν σε συνεργασία με την σκηνοθέτιδα) ενώ την Δευτέρα 25/11 θα δώσει και εκείνη masterclass.</p>
      <figure>
        <img src="https://www.tovima.gr/wp-content/uploads/2019/11/14/4-i-pugni-in-tasca-450x243.jpg"/>
        <figcaption>
          <i>
            <b>Ο Λου Καστέλ πρωταγωνιστής στην σπουδαία ταινία του Μάρκο Μπελόκιο «Γροθιές στην τσέπη»</b>
          </i>
        </figcaption>
      </figure>
      <p>Ευχάριστη έκπληξη της εφετινής διοργάνωσης όμως, είναι και το αφιέρωμα στους σκηνοθέτες Αλφρεντ Χίτσκοκ και Φρανσουά Τριφό με αφορμή το αμερικανικό ντοκιμαντέρ του Κεντ τζόουνς  «Hitchcock/Truffaut» το οποίο υποκλίνεται στις περίφημες συνεντεύξεις που πήρε από τον Χίτσκοκ ο Τριφό το 1962. Ταινίες και των δύο θα προβληθούν στο φεστιβάλ, από το «Ψυχώ» και το «Νοτόριους» του Χίτσκοκ, ως το «Οπωσδήποτε την Κυριακή» και τον «Άνδρα που αγαπούσε τις γυναίκες» του Τριφό. Μάλιστα,  την Κυριακή 1/12 θα παρουσιαστεί στην Ταινιοθήκη -η βωβή ταινία του Χίτσκοκ «O νοικάρης» (1927) σε πρωτότυπη μουσική του Μηνά Ι. Αλεξιάδη.</p>
      <p>Τις τελετές έναρξης (Τετάρτη 20/11) και λήξης (Σάββατο 30/11) θα επιμεληθεί σκηνοθετικά ο Γιάννης Σακαρίδης και να πούμε επίσης ότι η είσοδος σε όλες τις προβολές του Exile Room καθώς και στην προβολή που θα πραγματοποιηθεί στο Γαλλικό Ινστιτούτο (Αύριο Τρίπολη/Tomorrow Tripoli, του Φλοράν Μαρσί, την Τρίτη 26/11, 8 μ.μ.) είναι δωρεάν.</p>
      <p>Περισσότερες πληροφορίες στον κατάλογο του φεστιβάλ:</p>
      <p>
        <a href="http://www.tainiothiki.gr/v2/uploads/releases/10AAGFF_Katalogos_GR_EN.pdf">http://www.tainiothiki.gr/v2/uploads/releases/10AAGFF_Katalogos_GR_EN.pdf</a>
      </p>
      <p>ΠΡΟΠΩΛΗΣΗ ΕΙΣΙΤΗΡΙΩΝ:</p>
      <p>Στο ταμείο της Ταινιοθήκης της Ελλάδος και στο viva.gr:</p>
      <p>
        <a href="https://www.viva.gr/tickets/cinemas/tainiothiki-tis-ellados-lais/10o-festival-protoporiakou-kinimatografou/">https://www.viva.gr/tickets/cinemas/tainiothiki-tis-ellados-lais/10o-festival-protoporiakou-kinimatografou/</a>
      </p>
      <p>Γενική είσοδος: 5 ευρώ.</p>
      <p>Κάρτα 5 προβολών: 20 ευρώ</p>
      <p>Κάρτα 10 προβολών: 35 ευρώ</p>
      <p>Κάρτα 20 προβολών: 65 ευρώ</p>
      <p>Ειδική κάρτα 10 προβολών (AμεA και συνοδός, άνεργοι, φοιτητές, μαθητές, εκπαιδευτικοί, ατέλειες και άτομα άνω των 65 ετών): 25 ευρώ.</p>
      <p>Σημείωση: Ο αριθμός των καρτών είναι περιορισμένος. Θα διατίθενται από 29 Οκτωβρίου και μέχρι εξαντλήσεως.</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>