<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-kidambi-srikanth-hong-kong-open-ke-quarter-final-me-pv-sindhu-hs-prannoy-parupalli-kashyap-haare-2850156.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T06:34:14+00:00"/>
    <meta property="og:title" content="श्रीकांत हांगकांग ओपन के क्वार्टर फाइनल में, सिंधु-प्रणय और कश्यप हारे"/>
    <meta property="og:description" content="विश्व चैंपियन पीवी सिंधु 400,000 डॉलर इनामी हांगकांग ओपन बैडमिंटन टूर्नामेंट के प्री क्वार्टर फाइनल में हारकर बाहर हो गई, लेकिन किदांबी श्रीकांत गुरुवार को यहां सात महीने बाद पहली बार क्वार्टर फाइनल..."/>
  </head>
  <body>
    <article>
      <h1>श्रीकांत हांगकांग ओपन के क्वार्टर फाइनल में, सिंधु-प्रणय और कश्यप हारे</h1>
      <address><time datetime="2019-11-15T06:34:14+00:00">15 Nov 2019, 06:34</time> by <a rel="author">एजेंसी,हांगकांग</a></address>
      <p>विश्व चैंपियन पीवी सिंधु 400,000 डॉलर इनामी हांगकांग ओपन बैडमिंटन टूर्नामेंट के प्री क्वार्टर फाइनल में हारकर बाहर हो गई, लेकिन किदांबी श्रीकांत गुरुवार को यहां सात महीने बाद पहली बार क्वार्टर फाइनल में जगह बनाने में सफल रहे। एच एस प्रणय और पारुपल्ली कश्यप भी दूसरे दौर से आगे नहीं बढ़ पाये। </p>
      <p>विश्व में छठे नंबर की खिलाड़ी सिंधु को थाईलैंड की विश्व में 18वें नंबर की बुसनान ओंगबामरंगफान से 18-21, 21-11, 16-21 से हार का सामना करना पड़ा। यह मैच 69 मिनट तक चला। इस तरह से सिंधु का अंतरराष्ट्रीय स्तर पर खराब प्रदर्शन जारी रहा। यह सिंधु की थाई खिलाड़ी के हाथों 11 मैचों में पहली हार थी। </p>
      <p>इससे पहले दुनिया के पूर्व नंबर एक खिलाड़ी श्रीकांत ने पुरुष एकल के दूसरे दौर में हमवतन सौरभ वर्मा को कड़े मुकाबले में 21-11 15-21 21-19 से हराया। नवीनतम विश्व रैंकिंग में 13वें स्थान पर काबिज श्रीकांत ने पिछली बार अप्रैल में सिंगापुर ओपन के क्वार्टर फाइनल में जगह बनाई थी।</p>
      <h3>
        <a href="https://www.livehindustan.com/sports/story-novak-djokovic-ko-harakar-atp-finals-ke-antim-4-me-pahunche-roger-federer-2850119.html">एटीपी फाइनल्स: जोकोविक को हरा के अंतिम-4 में पहुंचे रोजर फेडरर</a>
      </h3>
      <h3>
        <a href="https://www.livehindustan.com/sports/story-dutee-chand-in-time-100-next-list-chief-minister-naveen-patnaik-congratulates-2848422.html">दुती चंद 'टाइम 100 नेक्स्ट' लिस्ट शामिल, मुख्यमंत्री नवीन पटनायक ने दी बधाई</a>
      </h3>
      <p>पहले दौर में दुनिया के नंबर एक खिलाड़ी जापान के केंटो मोमोटा के खिलाफ वॉकओवर हासिल करने वाले श्रीकांत अगले दौर में चीन के ओलंपिक चैंपियन चेन लोंग से भिड़ेंगे।<br/>प्रणय को हालांकि दूसरे दौर में इंडोनेशिया के जोनाथन क्रिस्टी के खिलाफ 12-21 19-21 से हार झेलनी पड़ी। कश्यप भी चीन ताइपै के विश्व में दूसरे नंबर के खिलाड़ी चो तियेन चेन से 21-12, 21-23, 10-21 से हार गए। </p>
      <p>सात्विकसाईराज रंकीरेड्डी और अश्विनी पोनप्पा की मिश्रित युगल जोड़ी को जापान की अरिसा हिगासिनो और युता वतान्बे की चौथी वरीयता प्राप्त जोड़ी से 19-21, 12-21 से हार झेलनी पड़ी।</p>
    </article>
  </body>
</html>