<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/mitsotakis-zaef-oi-prespes-ta-makedonika-proionta-kai-i-prosklisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T06:26:24+00:00"/>
    <meta property="og:title" content="Μητσοτάκης – Ζάεφ : Οι Πρέσπες, τα μακεδονικά προϊόντα και η πρόσκληση"/>
    <meta property="og:description" content="Τι συζήτησαν Μητσοτάκης - Ζάεφ στο περιθώριο του 4ου Thessaloniki Summit."/>
  </head>
  <body>
    <article>
      <h1>Μητσοτάκης – Ζάεφ : Οι Πρέσπες, τα μακεδονικά προϊόντα και η πρόσκληση</h1>
      <h2>Τι συζήτησαν Μητσοτάκης – Ζάεφ στο περιθώριο του 4ου Thessaloniki Summit.</h2>
      <address><time datetime="2019-11-15T06:26:24+00:00">15 Nov 2019, 06:26</time> by <a rel="author">ΤοΒΗΜΑ Team</a></address>
      <p>Μηνύματα προς τον<a href="https://www.tovima.gr/tag/zoran-zaef/"> Ζόραν Ζάεφ</a> σχετικά με την ευρωπαϊκή προοπτική της <a href="https://www.tovima.gr/tag/voreia-makedonia/">Βόρειας Μακεδονία</a>ς έστειλε ο έλληνας πρωθυπουργός <a href="https://www.tovima.gr/tag/%CE%BA%CF%85%CF%81%CE%B9%CE%AC%CE%BA%CE%BF%CF%82-%CE%BC%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82/">Κυριάκος Μητσοτάκης</a> στο 4ο Thessaloniki Summit.</p>
      <p>Ο κ. Μητσοτάκης ο οποίος συναντήθηκε με τον κ. Ζάεφ υπογράμμισε ότι προϋπόθεση για την ευρωπαϊκή πορεία της γειτονικής χώρας είναι να εφαρμοστούν πλήρως όλα έχουν συμφωνηθεί μεταξύ των δύο χώρων ενώ για μία ακόμη φορά τάχθηκε υπέρ της ένταξης των χωρών των δυτικών Βαλκανίων στην ΕΕ για τη διασφάλιση της ειρήνης και της σταθερότητας στην περιοχή.</p>
      <p>
        <a href="https://www.in.gr/2019/11/15/economy/ktimatologio-ksekinise-apostoli-email-se-ekatommyria-polites/">Κτηματολόγιο : Ξεκίνησε η αποστολή email σε εκατομμύρια πολίτες</a>
      </p>
      <p>Ο έλληνας πρωθυπουργός μάλιστα  υποσχέθηκε στον ομόλογό του, στην κατ’ ιδίαν συνάντηση που είχαν, να βοηθήσει τη χώρα του στην προσπάθεια που κάνει για ένταξη στην ΕΕ.</p>
      <p>Στη διάρκεια της συνάντησης των δύο πρωθυπουργών που διήρκεσε 40 λεπτά, η συζήτηση επικεντρώθηκε στα πρόσφατα Συμπεράσματα του Ευρωπαϊκού Συμβουλίου της 17ης-18ης Οκτωβρίου.</p>
      <p>Ο Κυριάκος Μητσοτάκης επιβεβαίωσε τη διαχρονική στάση της χώρας μας υπέρ της Ευρωπαϊκής Πολιτικής Διεύρυνσης στα Δυτικά Βαλκάνια, η οποία θα συμβάλλει στην διασφάλιση της ειρήνης, της σταθερότητας και της ευημερίας στην ευρύτερη περιοχή.</p>
      <p>Ανέφερε δε ότι η Ελλάδα διαδραμάτισε και θα συνεχίζει να διαδραματίζει ενεργό ρόλο προς κάθε κατεύθυνση για τη διασφάλιση αυτής της πορείας.</p>
      <h3>Η Συμφωνία δεσμεύει τις δύο χώρες</h3>
      <p>Ο κ. Μητσοτάκης επανέλαβε την κριτική του στη συμφωνία των Πρεσπών, τόνισε όμως ότι από τη στιγμή που δεσμεύει τις δύο χώρες, είναι προϋπόθεση για την ευρωπαϊκή πορεία, πρέπει να εφαρμοστεί και να αποφευχθούν ενέργειες που συντηρούν την ένταση.</p>
      <p>Οι δυο Πρωθυπουργοί συμφώνησαν πως η εμπέδωση των σχέσεων καλής γειτονίας καθώς και η περιφερειακή συνεργασία παραμένουν ουσιώδη κριτήρια για όλα τα στάδια της ενταξιακής διαδικασίας, αλλά και για την ενίσχυση των διμερών μας σχέσεων.</p>
      <p>Τέλος, οι κ. Μητσοτάκης και Ζάεφ εξέφρασαν την αμοιβαία τους βούληση για ανάπτυξη των οικονομικών και εμπορικών σχέσεων Ελλάδας και Βόρειας Μακεδονίας, καθώς και για την υλοποίηση έργων που θα διευκολύνουν την συνδεσιμότητα στην περιοχή μας, προς όφελος του διμερούς εμπορίου.</p>
      <h3>Πρόσκληση σε Μητσοτάκη για επίσκεψη στη Βόρεια Μακεδονία</h3>
      <p>Ο κ. Ζάεφ από την πλευρά του είπε πως εκτιμά ιδιαίτερα τη στήριξη του έλληνα πρωθυπουργού κατά τη διάρκεια των διαπραγματεύσεων στο πρόσφατο Ευρωπαϊκό Συμβούλιο, τόσο προς τη χώρα του όσο και προς την Αλβανία, εκφράζοντας ταυτόχρονα την απογοήτευσή του για την απόφαση να μην δοθεί στις δύο αυτές χώρες ημερομηνία έναρξης ενταξιακών διαπραγματεύσεων.</p>
      <p>Τόνισε πως η χώρα του υλοποιεί τη Συμφωνία των Πρεσπών ενώ προσκάλεσε τον κ. Μητσοτάκη να επισκεφθεί τη Βόρεια Μακεδονία και εξέφρασε την ελπίδα ότι αυτό θα συμβεί πολύ σύντομα, αλλά και ότι έως το τέλος του έτους θα υπάρξουν και επισκέψεις υπουργών της ελληνικής κυβέρνησης στα Σκόπια.</p>
      <h3>Το σήμα για τα μακεδονικά προϊόντα</h3>
      <p>Εν τω μεταξύ, το επίσημο σήμα που θα χρησιμοποιείται συλλογικά για τα μακεδονικά προϊόντα παρουσιάστηκε χθες στη Θεσσαλονίκη.</p>
      <p>Όπως τονίστηκε, επιλέχθηκε το «c» και όχι το «k» στο Macedonia, καθώς το πρώτο υπερτερούσε συντριπτικά στις αναζητήσεις στο διαδίκτυο.</p>
      <p>Πρόκειται για πρωτοβουλία του Συνδέσμου Εξαγωγέων (ΣΕΒΕ), που εξελίχθηκε τους τελευταίους μήνες και βρίσκεται, πλέον, σε φάση ολοκλήρωσης.</p>
      <p>Το νέο σήμα βασίζεται σε αυτό που είχε παρουσιάσει ως πρόταση ο ΣΕΒΕ στον κ. Μητσοτάκη και τους άλλους πολιτικούς και επιχειρηματικούς φορείς της Β. Ελλάδος στις 22 Οκτωβρίου.</p>
      <p>Τις τελευταίες 20 ημέρες το σήμα έλαβε την τελική του μορφή, στην οποία ενσωματώθηκαν οι παρατηρήσεις των φορέων, αλλά και του υπουργείου Εξωτερικών.</p>
      <h3>Μητσοτάκης: Το σήμα δίνει στα προϊόντα μια κεντρική ταυτότητα</h3>
      <p>Τη σιγουριά ότι το εμπορικό σήμα για τα μακεδονικά προϊόντα (MACEDONIA THE GREAT), που παρουσιάστηκε σήμερα για πρώτη φορά δημοσίως από τον πρόεδρο του Συνδέσμου Εξαγωγέων Βορείου Ελλάδος (ΣΕΒΕ) Γιώργο Κωνσταντόπουλο, θα αγκαλιαστεί από όλους τους παραγωγούς της Μακεδονίας και θα δώσει τη δυνατότητα να υπάρχει μια κεντρική ταυτότητα για τα μακεδονικά προϊόντα, εξέφρασε ο πρωθυπουργός Κυριάκος Μητσοτάκης, με δήλωση του μετά την τελετή παρουσίασης του σήματος, λέγοντας πως έχουμε μια κεντρική ταυτότητα για τα μακεδονικά προϊόντα που παραπέμπει στο ένδοξο και χαράσσει το δρόμο για ένα πιο φωτεινό μέλλον.</p>
      <p>
        <a href="https://www.tovima.gr/2019/11/15/opinions/i-gianna-forologikos-katoikos-elladas/">Η Γιάννα φορολογικός κάτοικος Ελλάδας</a>
      </p>
    </article>
  </body>
</html>