<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/bengisu-ozkes/paul-mccartney-50-yil-once-olmus-olabilir-mi-2219484"/>
    <meta property="og:site_name" content="Posta"/>
    <meta property="article:published_time" content="2019-11-15T06:53:26+00:00"/>
    <meta property="og:title" content="Paul McCartney 50 yıl önce ölmüş olabilir mi?"/>
    <meta property="og:description" content="Paul McCartney 50 yıl önce ölmüş olabilir mi?"/>
  </head>
  <body>
    <article>
      <h1>Paul McCartney 50 yıl önce ölmüş olabilir mi?</h1>
      <address><time datetime="2019-11-15T06:53:26+00:00">15 Nov 2019, 06:53</time> by <a rel="author">Bengisu Özkes</a></address>
      <p>The Beatles, 1960 yılında John Lennon, Paul McCartney, George Harrison, Stuart Sutcliffe ve Pete Best isimli beş gencin müzik yapmak için bir araya gelmesiyle kuruldu. Birkaç yıl içinde Stuart Sutcliffe ve Pete Best’in ekiple yollarını ayırması ve Ringo Starr’ın gruba dahil olmasıyla, günümüzde hala popülerliğini sürdüren, zaman içinde birçok müzik tarzını bir araya getirerek yepyeni bir akım yaratan The Beatles’ın efsane dörtlüsü böylece ortaya çıkmış oldu.</p>
      <p> Elde ettikleri başarılar ile dünya çapında popülerliklerinin doruk noktasına ulaşan ve eleştirmenler tarafından <b>dünyanın en iyi müzik grubu</b> olarak nitelenen <b>The Beatles</b>, 1969 yılına gelindiğinde, <b>“Paul McCartney öldü”</b> iddiasıyla, bir üniversite dergisine konu oldu.</p>
      <figure>
        <img src="https://i.pstimaj.com/img/75/640x0/5dce4912ae298b36de54c1a3"/>
      </figure>
      <h4>The Beatles üyeleri Ringo Starr, Paul McCartney, George Harrison ve John Lennon. Bu fotoğraf 9 Ağustos 1969 yılında, İngiltere Twickenham'da çekildi. (Copyright Apple Corps Ltd/via REUTERS)</h4>
      <p>İddiaya göre, 1966 yılında bir gün The Beatles, Abbey Road stüdyosunda şarkı kaydederken, grubun basçısı olan Paul McCartney, ekip arkadaşlarıyla kavga edip öfkeyle stüdyodan ayrıldı. McCartney, o anki dalgınlığıyla trafik ışıklarına dikkat etmedi ve araba çarpması sonucu yaşamını yitirdi. Grubun çoğu bestesinin altında imzası olan, John Lennon ile birlikte The Beatles’ın temelini oluşturan Paul Mccartney’nin ölümü, ekibin kalan üyelerini ve yapım şirketini şoka soktu. Çok geçmeden The Beatles’ın yoluna nasıl devam edeceğiyle ilgili gizli bir toplantı yapıldı. Sonunda Paul’un yerine, ona çok benzeyen başka birinin geçirilmesi ve bu ani ölümün basından gizlenmesi kararı alındı. Vakit geçmeden bir seçme düzenlendi ve tıpkı Paul McCartney gibi solak bas çalabilen, müzik kulağı ve beste yeteneği üst düzeyde olan William Shears Campbell, beraberinde ufak estetik dokunuşlar ile gruba<b> “Paul McCartney” </b>olarak dahil edildi.</p>
      <figure>
        <img src="https://i.pstimaj.com/img/75/640x0/5dce49eb66a97cd1033b5fb8"/>
      </figure>
      <h4>(Copyright Apple Corps Ltd/via REUTERS)</h4>
      <p>Dostlarının basit bir trafik kazası sonucu aniden hayata gözlerini yumması ile grup üyeleri gözyaşlarını içlerine akıtarak kariyerlerinde ilerlemeye devam ettiler, ancak bir taraftan yaptıkları işlerle acılarını da dışa vurmak istediler. Albüm ve şarkılarına küçük mesajlar gizleyerek, hayranlarına Paul’un öldüğünü aslında pek çok kez ima ettiler. </p>
      <p>The Beatles, McCartney’nin öldüğüne dair ilk ipucunu 1967 yılında çıkardıkları <b>“Sgt. Pepper’s Lonely Hearts Club Band”</b> albümlerinin kapağına sakladı. Cenaze temasının hakim olduğu albüm kapağına, çiçekler ile yazılmış “<b>Beatles</b>” yazısının altına, yine çiçekler ile süslenmiş, aralarında bir kişinin eksik olduğunu simgeleyen üç telli bir basgitar konuldu. Ayrıca, grubun hemen önünde duran <b>“Lonely Hearts”</b> yazılı davulun tam ortasına ayna tutulduğunda <b>“IONEIX he died” (O öldü)</b> yazısı ortaya çıkıyor.</p>
      <figure>
        <img src="https://i.pstimaj.com/img/75/640x0/5dce4a3466a97cd00471064d"/>
      </figure>
      <h4>Sgt. Pepper’s Lonely Hearts Club Band albüm kapağı.</h4>
      <p>1968 tarihinde ise John Lennon, <b>“I’m So Tired”</b> isimli bir şarkı yazdı. Lennon, cümleleri tersten yazdığı için şarkının sözlerini anlamak zor, ancak şarkı tersten dinlendiğinde John Lennon’ın<b> “Paul is a dead man, miss him, miss him” (Paul ölü bir adam, onu özlüyoruz, onu özlüyoruz)</b> dediği anlaşılıyor.</p>
      <p>1969 yılının Ekim ayında Detroit’deki bir radyo yayınına bağlanan <b>“Tom”</b> isimli bir dinleyici de Paul McCartney’nin ölümüyle ilgili başka bir iddia ortaya attı. Genç adam, grubun “<b>Revolution 9”</b> şarkısı tersten çalındığında <b>“Turn me on, dead man”</b> cümlesinin duyulduğunu ve bahsi geçen <b>“ölü adamın” </b>McCartney olduğunu öne sürdü.</p>
      <figure>
        <img src="https://i.pstimaj.com/img/75/640x0/5dce4a5366a97cd00374c92a"/>
      </figure>
      <p>Aynı yıl piyasaya sürülen The Beatles’ın <b>Abbey Road</b> albümünde ise Paul McCartney’nin ayakları, Hint kültüründeki gibi ölümü simgeler nitelikte çıplak gösterilmişti (yukarıda). Albüm kapağının sol tarafında bulunan <b>“28 IF”</b> plakalı araç ise, <b>“Paul bugün hayatta olsaydı, 28 yaşına basacaktı”</b> anlamına geliyordu.</p>
      <p>Son olarak 2015 yılında grubun davulcusu Ringo Starr, California’daki rezidansında düzenlediği söyleşide, tıpkı iddiadaki gibi gerçek Paul McCartney’nin 48 yıl önce bir trafik kazasında öldüğünü ve yerine hızlıca yeni birinin getirildiğini söyledi. Verilen bu ani karardan sonra ekip olarak içlerinin hiç rahat etmediğini, son derece huzursuz bir yaşam sürdüklerini ekleyen Starr, içlerinden John Lennon’ın yapımcı ile tartışarak bu duruma ayrıca karşı çıktığını anlattı. Grubun <b>“görüldüğü kadarıyla”</b> yaşayan iki üyesinden biri olan 78 yaşındaki Ringo Starr, konuşmasının devamında bu sırrın kendisiyle birlikte bir gün gömüleceğinden korktuğunu ve gerçeği açıklamak için bu söyleşiyi düzenlediğini belirtti.</p>
      <figure>
        <img src="https://i.pstimaj.com/img/75/640x0/5dce4aa466a97cd1033b5fbd"/>
      </figure>
      <h4>'Yeni' Paul McCartney</h4>
      <p>Dahası, bu iddialara ne grubun bağlı olduğu yapım şirketi, ne de günümüzde hala<b> “Paul McCartney” </b>adı ile yaşamını sürdüren William Shears Campbell hiçbir yorumda bulunmadı!</p>
      <p>İddianın ortaya atıldığı 1969 yılının Eylül ayında John Lennon’ın gruptan aniden ayrılması ve grubun diğer üyeleri dahil olmak üzere yapım şirketinin Lennon’ın bu ayrılışını o dönem birlikte olduğu yegane aşkı Yoko Ono’nun kıskançlığına bağlaması da durumun trajedisi.</p>
      <figure>
        <iframe src="https://www.youtube.com/embed/skwsEx4OmMI" width="640" height="360" data-service="Youtube" scrolling="no"/>
      </figure>
      <p>Ringo Starr’ın 2015 yılında yaptığı açıklamalar ve bu açıklamalara bugüne dek herkesin kayıtsız kalışı, John Lennon’ın iddialar sonrası hızlıca grubu terk edişi ile birlikte düşünüldüğünde, dostu Paul’ün ölümünü kabullenemeyen tek kişinin Lennon olduğunu söylemek mümkün!</p>
    </article>
  </body>
</html>