<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/nykommer-i-gallop---oslos-mest-spennende/71804497"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T06:21:18+00:00"/>
    <meta property="og:title" content="Nykommer i gallop: - Oslos mest spennende"/>
    <meta property="og:description" content="Robinson og Fredag lar seg begeistre over maten hos nykommeren, men de er ikke sikre på om de har pratet mest med kokkene, eller hverandre etter 18 serveringer."/>
  </head>
  <body>
    <article>
      <h1>Nykommer i gallop: - Oslos mest spennende</h1>
      <h2>Robinson og Fredag lar seg begeistre over maten hos nykommeren, men de er ikke sikre på om de har pratet mest med kokkene, eller hverandre etter 18 serveringer.</h2>
      <address><time datetime="2019-11-15T06:21:18+00:00">15 Nov 2019, 06:21</time> by <a rel="author">Robinson &amp; Fredag</a></address>
      <figure>
        <img src="https://dbstatic.no/71804556.jpg?imageId=71804556&amp;x=0&amp;y=0&amp;cropw=99.689440993789&amp;croph=100&amp;width=321&amp;height=292"/>
      </figure>
      <p>Tonen ble satt allerede ved første appetittvekker: et varmende glass med soppkraft. De påfølgende serveringene etterlot ingen tvil: puffet svor, og en nydelig potetvaffel med ørretrogn. En tynn epleskive rullet til en sigar, fylt med kongekrabbe. Klippfisk i en hatt av pære, og en søtlig elgtartar. Stemningsfullt, presist og årstidsbevisst. Elegant presentert.</p>
      <p>Appetittvekkerne, en slags minimeny i seg selv, hadde imponert både Robinson og Fredag.</p>
      <p>- Dette er litt sånn «you had me at ‘hello’», hvisket Robinson.</p>
      <figure>
        <img src="https://dbstatic.no/71804526.jpg?imageId=71804526&amp;x=12.734082397004&amp;y=21.246458923513&amp;cropw=60.299625468165&amp;croph=54.957507082153&amp;width=322&amp;height=195"/>
        <figcaption><b>APPETITTVEKKENDE:</b> Allerede fra start gir Stallen en pekepinn på retningen med en hel liten minimeny. Vis mer</figcaption>
      </figure>
      <p>På Stallen sitter man bokstavelig talt på kjøkkenet – her er ingen backstage der kokker eller serveringspersonale kan gjemme seg bort. Svært intimt, men ikke stedet for de mest fortrolige samtalene.</p>
      <p>Rå reker ble overdøvet av en syrlig hylleblomst-dressing. Friskt og godt, men litt ubalansert. Med jordskokk fra Toten var kjøkkenet tilbake i trav, og et lite rundt brød som fulgte, med en karamellisert og bitter skorpe, var så godt at Robinson og Fredag måtte be om en ekstra servering.</p>
      <p>Deretter en saftig kongekrabbe fra Varanger, fulgt av rå kamskjell fra Hitra.</p>
      <figure>
        <img src="https://dbstatic.no/71804530.jpg?imageId=71804530&amp;x=8.59375&amp;y=9.6654275092937&amp;cropw=83.59375&amp;croph=71.747211895911&amp;width=321&amp;height=193"/>
        <figcaption><b>RAUST REINSDYR:</b> Det er hele 18 serveringer på Stallens meny, men det er også plass til en raus rett med reinsdyr. Vis mer</figcaption>
      </figure>
      <p>- De fleste topprestauranter insisterer på å servere kamskjellene rå i disse dager, men jeg vil fastholde at de kommer bedre til sin rett med litt varmebehandling, sa Fredag.</p>
      <p>Før Robinson og Fredag visste ordet av det var en av kokkene ved bordet igjen. Skate med løyrom og en saus på skalldyr og pepperrot. Vinmenyen, som føltes nærmest obligatorisk med en så mangslungen meny, hadde så langt vært stram og presis, men Robinson og Fredag var litt uenige om Chardonnayen fra California som nå kom i glasset. Robinson var svært begeistret, Fredag mer avmålt.</p>
      <p><b>Høstsymfonien fortsatte:</b> Myke kantareller med vaktelegg og brønnkarse fikk følge av en hvit Rioja fra Lopez de Heredia. Denne gangen var det Fredag som var mest begeistret.</p>
      <p>Finalen, en raus porsjon reinsdyr med grillet rødkål og ymse løk, fikk følge av et av kveldens høydepunkter fra drikkemenyen: en mørk og fruktig Gigondas fra Famille Perrin.</p>
      <figure>
        <img src="https://dbstatic.no/71804532.jpg?imageId=71804532&amp;x=0&amp;y=22.088353413655&amp;cropw=86.096256684492&amp;croph=77.911646586345&amp;width=322&amp;height=195"/>
        <figcaption><b>STALLTIPS:</b> Utenfor den lille restauranten kan gjestene gå for å trekke litt luft. Eller ta en sigar. Vis mer</figcaption>
      </figure>
      <p>Robinson og Fredag lente seg tilfredse tilbake etter det som så langt hadde vært et tilfredsstillende maraton for alle sanser. Ørene var likevel ikke fullt ut tilfredsstilt. Mange restauranter forsøker seg med avvæpnende musikk over anlegget, men det tilsynelatende tilfeldige utvalget av listepop kunne godt vært litt mer kuratert enn slik det hørtes ut på Stallen denne kvelden.</p>
      <p><b>Kjøkkenet hadde</b> noe søtt å by på også: Rødkittosten Fjelldronning kom med rabarbrasyltetøy, deretter en sorbet av kjernemelk med fløyelsblomst, før gresskar med tindved. Et norsk innslag i glasset, plommelikør fra Skott gård, overrasket positivt.</p>
      <p>Stallen er en intens og imponerende spiseopplevelse, og suser rett inn blant Oslos mest spennende topprestauranter. Med 18 serveringer – og ni viner – følte Robinson og Fredag at de hadde snakket vel så mye med kokker og servitører som med hverandre. Dyrt blir det også, når både spise- og vinmenyene koster rett oppunder 1500 kroner.</p>
      <p>En kreativ petit fours markerte avslutningen på et flott måltid. Skulle man tro. Men så kom de fra kjøkkenet og tilbød avec og – en sigarmeny. Robinson takket ja til en cubaner, men kraftig regnvær utendørs satte en stopper for akkurat den utskeielsen.</p>
      <p>- Close, sa Fredag.</p>
      <p>- But no cigar.</p>
    </article>
  </body>
</html>