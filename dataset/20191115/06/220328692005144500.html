<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/borisov-bdeshche-no-i-trevoga-za-balkanite-406752.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T06:07:54+00:00"/>
    <meta property="og:title" content="Борисов: Бъдеще, но и тревога за Балканите"/>
    <meta property="og:description" content="Премиерът оцени усилията на Република Северна Македония и Албания"/>
  </head>
  <body>
    <article>
      <h1>Борисов: Бъдеще, но и тревога за Балканите</h1>
      <address><time datetime="2019-11-15T06:07:54+00:00">15 Nov 2019, 06:07</time> by <a rel="author">Редактори</a></address>
      <p>"Това, което ме тревожи, е разделението на обществото в Република Северна Македония по темата Европейски съюз. Една държава трябва да има много ясна заявка от всички партии, от цялата политическа класа, че това е дългосрочен път". Това заяви снощи министър-председателят Бойко Борисов в изказването си пред участниците в Четвъртата среща на високо равнище в Солун.</p>
      <p>Премиерът Борисов посочи, че усилията на Република Северна Македония и Албания в посока на европриобщаването трябва да бъдат огромни и ясни и допълни, че ще продължи да помага на колегата си Заев в тази посока.</p>
      <p>Пред представителите на гръцкия бизнес министър-председателят Борисов подчерта успешните взаимоотношения между България и Гърция. Българският премиер изтъкна, че в началото на годината стокооборотът между страните бележи ръст от близо 15 процента спрямо същия период на миналата година и е в размер на 1.7 млрд. евро, както и че гръцкият бизнес работи добре у нас.</p>
      <p>"Няма гръцка компания, която да работи в България и да се е оплакала. "Много внимавам с данъците. Вече 10 години не пипаме данъци. Инвеститорите знаят това", заяви още министър-председателят.</p>
      <p>Като пример за отличното партньорство между България и Гърция Борисов посочи изграждането на газовата връзка. "Това дава десетилетни перспективи напред. Не само България може да направи реална диверсификация, но и други страни. Това ще даде огромен тласък на бизнеса", категоричен беше българският премиер.</p>
      <p>В речта си по време на форума министър-председателят Бойко Борисов заяви, че Балканите имат голямо бъдеще. "Перспективата е напред - бизнес, туризъм, енергетика - и това го правим. Връщането назад е пагубно", подчерта още премиерът Борисов.</p>
      <p>В изказването си българският министър-председател отбеляза и доброто сътрудничество в областта на сигурността и опазването на външните граници на ЕС. Борисов посочи, че страната ни има нула миграция и изрази готовност активната работа в тази посока да продължи.</p>
      <p>Премиерът Бойко Борисов съобщи, че през месец декември във Варна ще се проведе Четиристранната среща между България, Гърция, Румъния и Сърбия, която е традиционна платформа за затвърждаването на регионалното икономическо и политическо сътрудничество.</p>
    </article>
  </body>
</html>