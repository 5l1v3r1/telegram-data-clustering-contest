<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/dnt-kai-ee-krinoun-to-mellon-tis-ellinikis-oikonomias-epimenoun-gia-meiosi-syntakseon-aforologitou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T06:36:23+00:00"/>
    <meta property="og:title" content="ΔΝΤ και ΕΕ κρίνουν το μέλλον της ελληνικής οικονομίας – Επιμένουν για συντάξεις – αφορολόγητο"/>
    <meta property="og:description" content="Τα στοιχεία του προϋπολογισμού για το πλεόνασμα θα κρίνουν το κοινωνικό μέρισμα και τα αναδρομικά για τις συντάξεις"/>
  </head>
  <body>
    <article>
      <h1>ΔΝΤ και ΕΕ κρίνουν το μέλλον της ελληνικής οικονομίας – Επιμένουν για συντάξεις – αφορολόγητο</h1>
      <h2>Τα στοιχεία του προϋπολογισμού για το πλεόνασμα θα κρίνουν το κοινωνικό μέρισμα και τα αναδρομικά για τις συντάξεις</h2>
      <address><time datetime="2019-11-15T06:36:23+00:00">15 Nov 2019, 06:36</time> by <a rel="author">ΤοΒΗΜΑ Team</a></address>
      <p>Τον Κωδικό με όνομα… πρωτογενή <a href="https://www.tovima.gr/tag/%CF%80%CE%BB%CE%B5%CF%8C%CE%BD%CE%B1%CF%83%CE%BC%CE%B1/">πλεόνασμα</a> έχει βάλει στο «μάτι» το Διεθνές Νομισματικό Ταμείο (<a href="https://www.tovima.gr/tag/%CE%B4%CE%BD%CF%84/">ΔΝΤ</a>).</p>
      <p>Χθες το Εκτελεστικό Συμβούλιο του Διεθνούς Νομισματικού Ταμείου έβαλε την υπογραφή του στην έκθεση του άρθρου 4 για την <a href="https://www.tovima.gr/tag/%CE%B5%CE%BB%CE%BB%CE%B7%CE%BD%CE%B9%CE%BA%CE%AE-%CE%BF%CE%B9%CE%BA%CE%BF%CE%BD%CE%BF%CE%BC%CE%AF%CE%B1/">ελληνική οικονομία</a>.</p>
      <p>
        <a href="https://www.in.gr/2019/11/15/economy/ktimatologio-ksekinise-apostoli-email-se-ekatommyria-polites/">Κτηματολόγιο : Ξεκίνησε η αποστολή email σε εκατομμύρια πολίτες</a>
      </p>
      <p>Κωδικοποιώντας τα βασικά σημεία της έκθεσης, το ΔΝΤ στέλνει μήνυμα προς την ελληνική κυβέρνηση να προχωρήσει σε μειώσεις στο αφορολόγητο, να κόψει τις προσωπικές διαφορές στις συντάξεις και να πάρει πίσω τη «13η σύνταξη».</p>
      <h3>Το πλεόνασμα</h3>
      <p>Το ΔΝΤ για το πλεόνασμα θεωρούσε ότι ο πήχης θα έπρεπε να μπει πολύ πιο χαμηλά σε σχέση με την απαίτηση 3,5% του ΑΕΠ έως και το 2023 και 2,2%, στη συνέχεια, έως και το 2060.</p>
      <p>Κατά την εκτίμηση του ΔΝΤ ένα ποσοστό της τάξεως του 1,5% του ΑΕΠ είναι εφικτό.</p>
      <p>Την ίδια στιγμή, το ΔΝΤ επανέρχεται στις συστάσεις μείωσης των στόχων για τα πρωτογενή πλεονάσματα.</p>
      <p>Η δημοσίευση της έκθεσης του Διεθνούς Νομισματικού Ταμείου αναμένεται είτε την Παρασκευή είτε τη Δευτέρα.</p>
      <figure>
        <img src="https://www.in.gr/wp-content/uploads/2019/11/pleona-600x338.jpg"/>
      </figure>
      <p>Η έκθεση ζητεί χαμηλότερα πρωτογενή πλεονάσματα, δεν συμμερίζεται την εκτίμηση για ρυθμό ανάπτυξης 2,8% το 2020, επιμένει στην αναγκαιότητα περικοπής της συνταξιοδοτικής δαπάνης αλλά και μείωσης του αφορολογήτου για να διευρυνθεί η φορολογική βάση, όπως και εντατικοποίηση των προσπαθειών εξάλειψης του φαινομένου των «κόκκινων» δανείων.</p>
      <p>Τη Δευτέρα θα ανακοινωθούν και τα στοιχεία για την πορεία εκτέλεσης του προϋπολογισμού στο 10μηνο. όπου θα φανεί αν και σε ποιο βαθμό έχει καλυφθεί το «κενό» που άφησε τον Σεπτέμβριο η ελλιπής είσπραξη εσόδων από το Πρόγραμμα Δημοσίων Επενδύσεων, αλλά και ποια είναι η πορεία των εισπράξεων ειδικά από τον ΦΠΑ, τον ΕΝΦΙΑ, καθώς και από τις ρυθμίσεις των ληξιπρόθεσμων οφειλών.</p>
      <p>Η πορεία εισπράξεων από αυτές τις τρεις πηγές θα κρίνει την έκταση του πρωτογενούς πλεονάσματος αλλά και το έκτακτο κοινωνικό μέρισμα.</p>
      <p>Την επόμενη εβδομάδα αναμένεται να δημοσιοποιηθεί η έκθεση της Κομισιόν για την 4<sup>η</sup> μεταμνημονιακή αξιολόγηση, η οποία θα περιγράφει τα όρια μέσα στα οποία θα μπορεί να κινηθεί η ελληνική κυβέρνηση.</p>
      <figure>
        <iframe src="https://www.youtube.com/embed/A3atmwBC0i8" width="640" height="360" data-service="Youtube" scrolling="no"/>
      </figure>
      <p>Εφόσον είναι θετική, όπως ελπίζει η κυβέρνηση, θα ανοίξει ο δρόμος για την έγκριση από το Eurogroup της 4ης Δεκεμβρίου της επόμενης δόσης επιστροφής των κερδών των ευρωπαϊκών κεντρικών τραπεζών (SMPs και ANFAs), ύψους περίπου 600 εκατ. ευρώ.</p>
      <p>Με μεγάλο ενδιαφέρον αναμένεται και η ανάλυση βιωσιμότητας του χρέους, η οποία θα συνοδεύει την έκθεση της Κομισιόν. Εφόσον αυτή διαπιστώνει βελτίωση της βιωσιμότητας του χρέους  θα είναι μια θετική ένδειξη για τη διεκδίκηση, στη συνέχεια, της μείωσης του στόχου των πρωτογενών πλεονασμάτων για το 2021 και 2022.</p>
      <h4>Ψαλίδι στις συντάξεις</h4>
      <p>Στον περαιτέρω περιορισμό του μηνιαίου εισοδήματος των συνταξιούχων κατά την προσεχή 10ετία στα 780 ευρώ, θα οδηγούσε η εφαρμογή των μέτρων που προκρίνει το Διεθνές Νομισματικό Ταμείο για το ασφαλιστικό σύστημα, σύμφωνα με μελέτη του ομότιμου καθηγητή του Παντείου Πανεπιστημίου Σάββα Ρομπόλη και του υποψήφιου διδάκτορα Βασίλη Μπέτση.</p>
      <p>Οι νέες μειώσεις, θα προστεθούν στην υποχώρηση κατά 45% που κατέγραψαν οι συντάξεις, ως συνέπεια των παρεμβάσεων, οι οποίες έλαβαν χώρα κατά τα προηγούμενα έτη.</p>
      <p>Το ΔΝΤ επισημαίνει ότι το ασφαλιστικό σύστημα της Ελλάδας παραμένει από τα πιο γενναιόδωρα στην Ευρώπη και τάσσεται σταθερά υπέρ της περικοπής της προσωπικής διαφοράς, αλλά και των όποιων επιπλέον παροχών (όπως η 13η σύνταξη).</p>
      <p>
        <a href="https://www.tovima.gr/2019/11/15/opinions/i-gianna-forologikos-katoikos-elladas/">Η Γιάννα φορολογικός κάτοικος Ελλάδας</a>
      </p>
    </article>
  </body>
</html>