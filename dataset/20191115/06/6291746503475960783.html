<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/15/il-consiglio-dei-ministri-ha-deciso-lo-stanziamento-di-20-milioni-di-euro-per-i-primi-soccorsi-a-venezia/"/>
    <meta property="og:site_name" content="Il Post"/>
    <meta property="article:published_time" content="2019-11-15T06:42:38+00:00"/>
    <meta property="og:title" content="Il Consiglio dei ministri ha deciso lo stanziamento di 20 milioni di euro per i primi soccorsi a Venezia"/>
    <meta property="og:description" content="Giovedì sera, il Consiglio dei ministri ha dato il via libera alla dichiarazione dello stato d’emergenza a Venezia e ha deciso lo stanziamento di 20 milioni di euro per gli interventi più urgenti a sostegno della città e della popolazione. Negli ultimi giorni, le isole della laguna veneta e ampie zone del litorale"/>
  </head>
  <body>
    <article>
      <h1>Il Consiglio dei ministri ha deciso lo stanziamento di 20 milioni di euro per i primi soccorsi a Venezia</h1>
      <address>
        <time datetime="2019-11-15T06:42:38+00:00">15 Nov 2019, 06:42</time>
      </address>
      <p>Giovedì sera, il Consiglio dei ministri <a href="http://www.governo.it/it/articolo/comunicato-stampa-del-consiglio-dei-ministri-n-12/13308">ha dato il via libera</a> alla dichiarazione dello stato d’emergenza a Venezia e ha deciso lo stanziamento di 20 milioni di euro per gli interventi più urgenti a sostegno della città e della popolazione. Negli ultimi giorni, le isole della laguna veneta e ampie zone del litorale veneziano sono state sommerse da almeno un metro di acqua a causa delle alluvioni provocate dal brutto tempo. Finché l’acqua non si ritirerà completamente, i danni non possono essere calcolati con esattezza, ma le stime sono già iniziate.</p>
      <p>In tutta Venezia l’acqua ha superato le barriere di protezione installate alle entrate di negozi e abitazioni; dove le barriere hanno funzionato perché più alte, l’acqua è entrata ugualmente ai piani terra di molti edifici attraverso tubature e sanitari. Ci sono stati guasti alle linee telefoniche, agli impianti elettrici e alle imbarcazioni, che il vento e la marea hanno sospinto fuori dai canali e trasportato sopra le fondamenta in vari punti della città. C’è stato un incendio all’interno del palazzo Ca’ Pesaro, sul Canal Grande, che ospita la Galleria Internazionale d’Arte Moderna e il Museo di arte orientale. Ci sono stati danni alla Basilica di San Marco e al teatro La Fenice. Si stimano poi numerosi altri danni ancora da quantificare a palazzi, musei, fondazioni, biblioteche e attività commerciali.</p>
      <blockquote>
        <a href="https://www.ilpost.it/2019/11/14/alluvioni-venezia-laguna/">Le zone colpite dalle alluvioni in Veneto</a>
      </blockquote>
    </article>
  </body>
</html>