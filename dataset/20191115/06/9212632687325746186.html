<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517321/saya-agak-nakal"/>
    <meta property="og:site_name" content="HM Online"/>
    <meta property="article:published_time" content="2019-11-15T06:40:16+00:00"/>
    <meta property="og:title" content="'Saya agak nakal'"/>
    <meta property="og:description" content="MENANGKAP ikan laga di parit, memanjat pokok mempelam dan bermain labah-labah antara momen yang diimbau kembali Ketua Polis Negara, Tan Sri Abdul Hamid Bador ketika saat menjejakkan kaki ke daerah ini."/>
  </head>
  <body>
    <article>
      <h1>'Saya agak nakal'</h1>
      <address><time datetime="2019-11-15T06:40:16+00:00">15 Nov 2019, 06:40</time> by <a rel="author">Raja Norain Hidayah Raja Abdul Aziz</a></address>
      <p>MENANGKAP ikan laga di parit, memanjat pokok mempelam dan bermain labah-labah antara momen yang diimbau kembali Ketua Polis Negara, Tan Sri Abdul Hamid Bador ketika saat menjejakkan kaki ke daerah ini.</p>
      <p>Apa tidaknya, daerah ini pernah menjadi saksi perjalanan hidupnya dari usia 8 hingga 12 tahun ketika belajar di Sekolah Kebangsaan (SK) Jerantut.</p>
      <p>Abdul Hamid berkata, apabila menjejakkan kaki ke sekolah lamanya semalam, hatinya tiba-tiba berasa sayu ditambah pula bertemu dengan bekas rakan sekelasnya ketika belajar di sekolah berkenaan dari 1966 hingga 1970.</p>
      <p>“Selepas 50 tahun, saya kembali semula ke sekolah ini...banyak perubahan yang dilihat namun ada bangunan sekolah ini masih kekal dari dahulu, banyak kenangan manis di sini.</p>
      <p>“Ketika melalui bandar ini saya terimbau kenangan ketika kecil iaitu menangkap ikan di sungai dan menangguk ikan laga di parit, itu antara aktiviti yang dilakukan bersama rakan-rakan di luar waktu sekolah,” katanya.</p>
      <p>Beliau berkata demikian dalam sidang media selepas merasmikan Hari Anugerah 2019, Apresiasi Murid dan Graduasi Sekolah Kebangsaan Jerantut di sini, semalam.</p>
      <p>Katanya, walaupun mengakui dirinya agak nakal dia tidak pernah dirotan guru, mungkin kerana beliau tidak begitu menonjol seperti rakan-rakannya yang lain.</p>
      <p>“Ada rakan yang turun ke sungai berhampiran sekolah dengan memakai uniform apabila guru besar lalu semua di situ kena rotan...mujur ketika itu saya tidak berada di sana.</p>
      <p>“Hubungan antara rakan sekelas begitu rapat ibarat adik-beradik, malah ketika waktu rehat kami tanpa mengira kaum atau bangsa boleh duduk sekali dan berkongsi bekal nasi yang dibawa,” katanya.</p>
      <p>Sementara itu, rakan beliau, Tajurudin Mat Noh, 61, berkata, mereka bersahabat baik sejak dari darjah dua dan sering berkongsi apa juga makanan walaupun hanya seketul roti.</p>
      <p>“Saya belajar satu kelas bersama beliau iaitu dari tahun dua hingga enam (1966 hingga 1970) di sekolah ini dan sama-sama menyambung pelajar hingga ke tingkatan tiga di Sekolah Menengah Kebangsaan (SMK) Sulaiman, Bentong.</p>
      <p>“Saya ingat lagi ketika berada di asrama (SMK Sulaiman) beliau pernah mengajak saya untuk masuk ke dewan makan asrama pada jam 3 pagi dan memasak nasi goreng kerana terlalu lapar...itu kenangan yang tidak mungkin saya lupa,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/node/122858"/>
        <a href="https://www.hmetro.com.my/node/224262"/>
        <a href="https://www.hmetro.com.my/mutakhir/2018/07/355973/terduduk-lepas-100-ikan-mati"/>
        <a href="https://www.hmetro.com.my/mutakhir/2017/02/202305/harga-jualan-belakang-cerita-metrotv"/>
        <a href="https://www.hmetro.com.my/node/133384"/>
        <a href="https://www.hmetro.com.my/ekstra/2019/02/422188/angkat-taraf-ikan-laga"/>
        <a href="https://www.hmetro.com.my/mutakhir/2018/09/379337/orang-solat-kau-berjudi"/>
        <a href="https://www.hmetro.com.my/mutakhir/2016/04/132188/hilang-fokus-belajar"/>
      </related>
    </article>
  </body>
</html>