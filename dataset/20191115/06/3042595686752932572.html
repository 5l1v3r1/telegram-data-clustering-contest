<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/homo-mytteri-i-krf/71815254"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T06:20:41+00:00"/>
    <meta property="og:title" content="Homo-mytteri i KrF"/>
    <meta property="og:description" content="Deler av stortingsgruppa til KrF er uenig i Ropstads linje i spørsmålet om homoterapi. Håpet er å overkjøre partilederen, etter det Dagbladet kjenner til."/>
  </head>
  <body>
    <article>
      <h1>Homo-mytteri i KrF</h1>
      <h2>Deler av stortingsgruppa til KrF er uenig i Ropstads linje i spørsmålet om homoterapi. Håpet er å overkjøre partilederen, etter det Dagbladet kjenner til.</h2>
      <address><time datetime="2019-11-15T06:20:41+00:00">15 Nov 2019, 06:20</time> by <a rel="author">Steinar Solås Suvatne</a></address>
      <p>KrF-leder Kjell Ingolf Ropstad og statsminister Erna Solberg (H) <a href="https://www.dagbladet.no/nyheter/stotter-utredning-om-homoterapi/71802554">er på kollisjonskurs i synet på homoterapi.</a></p>
      <p>Mens Solberg støtter en utredning av et forbud mot terapien, <a href="https://www.dagbladet.no/nyheter/stotter-utredning-om-homoterapi/71802554">kaller Ropstad utredning «unødvendig».</a></p>
      <p>
        <b>- Det er vondt å se hvor vanskelig det er for mennesker som tror på gud, men som gis følelsen av at «gud ikke tror på deg», sa Solberg til Dagbladet på søndag.</b>
      </p>
      <h3>Støttes av talsperson</h3>
      <p>Diskusjonen om homoterapi har blusset opp etter en dokumentarserie på VGTV og Arbeiderpartiets forslag om å forby terapiformen.</p>
      <p>På Stortinget gis Ropstad offisielt støtte i saken av sitt eget parti, som har fattet vedtak om å gå mot en utredning av forbud.</p>
      <p>- Vi ser ikke behovet for en utredning da vi opplever at de grenseoverskridende handlingene vi har hørt om i forbindelse med dokumentaren «Homoterapi» allerede er regulert i eksisterende lovverk, fortalte Jorunn G. Lossius til Dagbladet tirsdag.</p>
      <p>Hun partiets talsperson i saken.</p>
      <h3>Splittet KrF</h3>
      <p>Dagbladet er kjent med at saken likevel ikke er lagt død i KrFs stortingsgruppe, hvor flere er uenig med partilederen. Og etter det Dagbladet forstår, er saken svært betent internt i gruppa, blant annet fordi den berører trosretten og forbønn.</p>
      <p>
        <b>På Stortinget er det likevel flere KrF-ere som mener det er helt ufarlig å utrede muligheten for å forby homoterapi, etter hva Dagbladet kjenner til.</b>
      </p>
      <p>Dagbladet er kjent med at det ble tatt dissens på gruppemøtet der saken ble avgjort.</p>
      <h3>Snuoperasjon</h3>
      <p>Selv om Jorunn G. Lossius og partileder Ropstad har vært tydelige på at KrF ikke vil støtte en utredning om å forby homoterapi, er saken <i>ikke</i> lagt død i partiet.</p>
      <p>
        <b>Kreftene som jobber mot Ropstad i denne saken, har ikke gitt opp kampen, etter det Dagbladet forstår.</b>
      </p>
      <p>Ropstads hovedargument mot en utredning er at homoterapi er forbudt i eksisterende lovverk. Dermed behøver man ingen utredning, fordi vernet allerede er på plass, hevder han.</p>
      <p>- Hvis det er slik, har jo Kjell Ingolf ingenting å frykte med å utrede et eventuelt forbud, sier en KrF-er til Dagbladet.</p>
      <h3>Mistenker skjult agenda</h3>
      <p>KrF-ere påpeker overfor Dagbladet at partiet ikke er tjent med å framstå som er parti som <i>aksepterer</i> homoterapi, og stiller seg spørrende til hvorfor Ropstad tilsynelatende ikke ser dette.</p>
      <p>
        <b>Enkelte mistenker derfor en skjult agenda fra barne- og familieministeren, som anklages for å ville trekke partiet i en mer konservativ retning.</b>
      </p>
      <p>Gjennom støtten fra Høyre, ligger det likevel an til flertall for Arbeiderpartiets forslag om <i>utredning </i>av et forbud. Men Ap ønsker primært et forbud<i> </i>direkte.</p>
      <h3>KrF-er ønsker forbud</h3>
      <p>Familie- og kulturkomiteen har frist til 3. desember med å avgi sin innstilling til Ap's forslag om forbud. Partiet har signalisert at partiet sekundært vil stemme for en utredning hvis det ikke blir flertall for forbud.</p>
      <p>
        <b>Simen Bondevik, sentralstyremedlem i KrFU, er blant dem som ikke er enig med Ropstad i saken. Bondevik ønsker å forby homoterapi.</b>
      </p>
      <p>- Jeg mener homoterapi bør være forbudt. Homofili er en legning og kan ikke behandles bort. Ved å gå inn for en utredning kan vi sikre at begge hensyn blir ivaretatt: friheten til å elske hvem man vil og trosfriheten. Vi bør helt klart forby konverteringsterapi, men ikke frivillig forbønn Mitt håp er at Kjell Ingolf og KrF til slutt går inn for å støtte en utredning av et forbud mot konverteringsterapi. Noe annet ville skuffe meg, sier Bondevik til Dagbladet.</p>
      <h3>- Homofile trenger vern</h3>
      <p>Kjell Ingolf Ropstad forteller Dagbladet at han ikke er bekymret over den interne uenigheten i KrF, og at han ikke vil kommentere interne gruppemøter i partiet.</p>
      <p>- Vi tar sterkt avstand fra noen av de eksemplene som er dratt fram. Det er overgrep og vold som rammes av dagens lovverk. Dette er ulovlig, og skal ikke skje, sier han.</p>
      <p>- KrF er bekymret for at et forbud mot konverteringsterapi skal gå ut over trosretten, men dette jobbes det godt med mellom de fire borgerlige partiene. KrF er opptatt av at særlig unge homofile trenger et vern, og det mener jeg finnes i eksisterende lovverk i dag.</p>
    </article>
  </body>
</html>