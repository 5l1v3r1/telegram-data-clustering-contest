<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_kubometr-gazu-podorozhchav-na-63-kopijki/938206"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T06:01:00+00:00"/>
    <meta property="og:title" content="Кубометр газу подорожчав на 63 копійки"/>
    <meta property="og:description" content="У листопаді природний газ для населення подорожчав із 4272,76 до 4899 грн за тисячу кубометрів. За такою ціною Нафтогаз відпускає його облгазам. Ті додають свій відсоток за транспортування та обслуговування мереж. У кожному регіоні вони різні. Для кінцевого споживача кубометр палива подорожчає в ..."/>
  </head>
  <body>
    <article>
      <h1>Кубометр газу подорожчав на 63 копійки</h1>
      <address><time datetime="2019-11-15T06:01:00+00:00">15 Nov 2019, 06:01</time> by <a rel="author">Маргаріта ДИКАЛЮК</a></address>
      <p>У листопаді природний газ для населення подорожчав із 4272,76 до 4899 грн за тисячу кубометрів. За такою ціною Нафтогаз відпускає його облгазам. Ті додають свій відсоток за транспортування та обслуговування мереж. У кожному регіоні вони різні. Для кінцевого споживача кубометр палива подорожчає в середньому на 63 коп.</p>
      <p>В Європі та Україні традиційно газ дорожчає взимку і дешевшає влітку.</p>
      <p>— В Європі газ для населення подорожчав ще у жовтні, — пояснює експерт із енергетики Михайло Гончар, 56 років. — Бо паливо подорожчало на ринках. В Україні ж ціни впали. Це пов'язано із формулою, за якою визначають вартість газу для населення. У ній вказуються ринкові ціни з відставанням у два місяці.</p>
      <p>У Нафтогазі кажуть, що це найнижча ціна за паливо у листопаді з 2016 року.</p>
      <p>— Взимку ціна на газ зросте, але не суттєво, — продовжує Михайло Гончар. — Залежатиме від вартості на європейському ринку, звідки ми частково транспортуємо газ. Однак не виключено, що цієї зими імпортувати палива не будемо взагалі. Вистачить власного видобутку та запасів у сховищах (на 29 жовтня маємо 21,74 млрд куб. м газу. Такої кількості вистачає на весь опалювальний сезон. — ГПУ). Це паливо використовуватимуть на потреби населення.</p>
      <p>На зимовому опаленні заощадять ті родини, які у серпні-вересні закупили газ за літніми цінами. Тоді Нафтогаз продавав його за фіксованою ціною — 4874,42 грн за тисячу кубометрів.</p>
      <p>— Таких домогосподарств усього 55 тисяч. Сукупно придбали близько 67 мільйонів кубометрів. З точки зору загального споживання, це — мізер, — переконує експерт. — Українці не довіряють Нафтогазу. Тривалий час компанії приписували репутацію здирника. Хоча останні п'ять років країна не мала перебоїв із постачанням газу. Наступного року вже більше споживачів купуватимуть паливо наперед.</p>
      <p>З 25 листопада 2015-го Україна не купує природний газ у Росії. Постачає його з Європи, де бере на незалежних ринках. До кінця лис­топада уряд планує купити кілька танкерів скрапленого газу через польський термінал Свіноушче. Це паливо дорожче за власний видобуток, але дозволить уникнути дефіциту.</p>
    </article>
  </body>
</html>