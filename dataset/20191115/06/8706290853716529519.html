<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684241/spiegel-i-tourkia-katigorei-tin-ellada-gia-mazika-push-back-prosf"/>
    <meta property="og:site_name" content="enikos.gr"/>
    <meta property="article:published_time" content="2019-11-15T06:59:00+00:00"/>
    <meta property="og:title" content="Spiegel: Η Τουρκία κατηγορεί την Ελλάδα για μαζικά push - back προσφύγων και μεταναστών - Τι απαντά η Αθήνα"/>
    <meta property="og:description" content="Εκτενές ρεπορτάζ στην ηλεκτρονική διεύθυνση του Spiegel αναφέρεται σε μαζικές παράνομες επαναπροωθήσεις προσφύγων και μεταναστών..."/>
  </head>
  <body>
    <article>
      <h1>Spiegel: Η Τουρκία κατηγορεί την Ελλάδα για μαζικά push - back προσφύγων και μεταναστών - Τι απαντά η Αθήνα</h1>
      <address>
        <time datetime="2019-11-15T06:59:00+00:00">15 Nov 2019, 06:59</time>
      </address>
      <p>Εκτενές ρεπορτάζ στην ηλεκτρονική διεύθυνση του Spiegel<b> </b>αναφέρεται σε μαζικές παράνομες επαναπροωθήσεις προσφύγων και μεταναστών ή σε βίαιες απωθήσεις, τα λεγόμενα push-back (απαγορεύονται βάσει ευρωπαϊκού και διεθνούς δικαίου), από τον Έβρο προς την <a href="https://www.enikos.gr/international/366108/tourkia-katasxethikan-2500-epikindyna-sosivia-gia-prosfyges">Τουρκία</a>. Το γερμανικό περιοδικό έχει στη διάθεσή του σχετικά έγγραφα της τουρκικής κυβέρνησης, τα οποία περιλαμβάνουν νέα στατιστικά στοιχεία της Άγκυρας, συνεντεύξεις με φερόμενα θύματα, φωτογραφίες αλλά και εσωτερική αλληλογραφία.</p>
      <p>Σύμφωνα με τις τουρκικές αρχές, το δωδεκάμηνο μεταξύ Νοεμβρίου 2018 και 2019 επαναπροωθήθηκαν παρανόμως από την Ελλάδα προς την Τουρκία συνολικά 58.283 μετανάστες. Οι περισσότεροι εξ΄ αυτών ήταν Πακιστανοί (16.435), Αφγανοί, Σομαλοί, Μπαγκλαντεσιανοί, Αλγερινοί αλλά και περίπου 4.500 Σύροι. Σύμφωνα με τα ίδια στοιχεία, μόνον τον Οκτώβριο έγιναν περισσότερες από 6.500 push-back.</p>
      <p>Το πλέον πρόσφατο καταγεγραμμένο περιστατικό από τις τουρκικές αρχές αφορά τη βίαιη απέλαση 252 μεταναστών οι οποίοι συνελήφθησαν από τις τουρκικές αρχές στις 3 Νοεμβρίου, αφού προηγουμένως επαναπροωθήθηκαν από τις ελληνικές αρχές παρά τη θέλησή τους και χωρίς να έχουν την ευκαιρία να καταθέσουν αίτηση χορήγησης ασύλου. Αυτό τουλάχιστον προέκυψε από την ανάκρισή τους, όπως αναφέρουν οι τουρκικές αρχές. Στη συνέχεια μεταφέρθηκαν στην Αδριανούπολη και από εκεί απελάθηκαν στις πατρίδες τους, πλην των οκτώ Σύρων οι οποίοι επέστρεψαν στις τουρκικές περιοχές όπου είχε γίνει η πρώτη καταγραφή τους.</p>
      <p>
        <b>Η Ελλάδα αρνείται τις κατηγορίες</b>
      </p>
      <p>Το δημοσίευμα αναφέρει ότι η ελληνική κυβέρνηση αρνείται κατηγορηματικά ότι γίνονται παράνομες επαναπροωθήσεις από την Ελλάδα. Εντούτοις και μολονότι είναι αδύνατο να διασταυρωθούν οι καταγγελίες των προσφύγων και μεταναστών, οι κατηγορίες αυτές, όπως αναφέρει το Spiegel, συμφωνούν εν γένει με παρόμοιες καταγγελίες που έχουν γίνει κατά καιρούς από μη κυβερνητικές οργανώσεις. «Το εύρος των μαρτυριών εντείνει τις αμφιβολίες» σε βάρος της Ελλάδας, αναφέρει χαρακτηριστικά το Spiegel.</p>
      <p>Οι συντάκτες του άρθρου αναφέρουν ότι ακτιβιστές κατηγορούν εδώ και χρόνια όχι μόνον την Ελλάδα αλλά και άλλες ευρωπαϊκές χώρες για τέτοιες παράνομες πρακτικές στα εξωτερικά σύνορα της ΕΕ. Σε μεμονωμένα περιστατικά έχουν αναφερθεί επανειλημμένως δημοσιεύματα του ελληνικού και υπόλοιπου ευρωπαϊκού Τύπου ενώ και το Συμβούλιο της Ευρώπης κάνει λόγο για «αξιόπιστες καταγγελίες».</p>
      <p>Πηγή πληροφοριών: Deutsche Welle</p>
      <related>
        <h4>σχετικά άρθρα</h4>
        <a href="http://www.enikos.gr/international/684153/plori-gia-tin-karpasia-evale-to-tourkiko-geotrypano-porthitis%0A%20%20%20%20%0A"/>
        <a href="http://www.enikos.gr/international/684122/o-archigos-ton-kourdon-gia-tin-katapafsi-tou-pyros-oi-tourkoi-tin%0A%20%20%20%20%0A"/>
        <a href="http://www.enikos.gr/international/684126/trab-kai-erntogan-syzitoun-enallaktikes-lyseis-gia-to-programma-t%0A%20%20%20%20%0A"/>
        <a href="http://www.enikos.gr/international/684007/nordic-monitor-to-aporrito-schedio-tis-tourkias-gia-na-parei-piso%0A%20%20%20%20%0A"/>
        <a href="http://www.enikos.gr/international/683962/sti-synantisi-trab-erntogan-strammena-ta-vlemmata-sto-epikentro-o%0A%20%20%20%20%0A"/>
        <a href="http://www.enikos.gr/international/683852/wsj-amerikanika-drones-deichnoun-symmachous-ton-tourkon-na-stoche%0A%20%20%20%20%0A"/>
        <a href="http://www.enikos.gr/international/683870/h-gallia-tha-parei-piso-11-ypikoous-tis-tzichantistes-apo-tin-tou%0A%20%20%20%20%0A"/>
        <a href="http://www.enikos.gr/international/683865/tourkikes-dynameis-pyrovolisan-diadilotes-konta-sto-kompani-dyo-n%0A%20%20%20%20%0A"/>
        <a href="http://www.enikos.gr/international/683830/tsavousoglou-stin-ellada-lintsaroun-tous-tourkous-athlites%0A%20%20%20%20%0A"/>
      </related>
    </article>
  </body>
</html>