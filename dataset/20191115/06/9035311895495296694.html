<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/bakan-soylu-rabia-naz-uzerinden-tum-kurumlar-birileri-tarafindan-felc-edilmek-isteniyor"/>
    <meta property="og:site_name" content="euronews"/>
    <meta property="article:published_time" content="2019-11-15T06:11:58+00:00"/>
    <meta property="og:title" content="Soylu: Rabi Naz olayında babanın iddialarını kanıtlayacak bulgu yok"/>
    <meta property="og:description" content="Bakan Soylu: Rabia Naz üzerinden tüm kurumlar birileri tarafından felç edilmek isteniyor"/>
  </head>
  <body>
    <article>
      <h1>Soylu: Rabi Naz olayında babanın iddialarını kanıtlayacak bulgu yok</h1>
      <address><time datetime="2019-11-15T06:11:58+00:00">15 Nov 2019, 06:11</time> by <a rel="author">euronews </a></address>
      <p>İçişleri Bakanı Süleyman Soylu hayatını kaybeden Rabia Naz’ın babası Şaban Vatan ile meclis komisyonu çalışmalarını izleyen 3 gazetecinin mahkemeye sevk edilmesinden sonra "Rabia Naz kızımız üzerinden yargı, emniyet, tüm kurumlar birileri tarafından felç edilmek isteniyor" dedi.</p>
      <p>Meclis Komisyonu'nu takip eden gazeteci Canan Coşkun, belgeselci Kazım Kızıl ve KHK TV muhabiri Tuba Demir'in gözaltına alınmasının ardından Bakan Soylu sosyal medya hesabından konuya ilişkin açıklama yaptı. Bakan Soylu, "TBMM Araştırma Komisyonu’nun ismi kullanılıp kandırılarak olay yerine getirilen müştekinin tehdit, şiddet görerek, zorla alıkonularak ifadesinden vazgeçirilmeye çalışıldığı iddiasına devletin kayıtsız kalamayacağını ve gereğinin yerine getirilmesinin hukuk devletinin görevi olduğunu" kaydederek, kimsenin bu soruna girmek istemediğini, girenlerin de "sosyal medyada ya marjinaller ya da yüreği acıyanların tepkiyle susturduğunu" savundu.</p>
      <p>Bakan soylu açıklamasında şu ifadeleri kullandı:</p>
      <p>"Söyledim tekrar söylüyorum. Bugüne kadar babanın iddialarını kanıtlayacak en ufak bulguya rastlamadık. Bu meseleyi kapatabilecek Türkiye’de bir güç yok. Böyle bir vicdan da yok. Bu konu sosyal medyanın malzemesi değil adaletin işidir. Şaban Vatan şahsıma da defalarca hakaret etmesine rağmen hep acısına, yaşadıklarına yordum. Ancak son olay araştırılması, irdelenmesi gereken başka bir boyuta taşındı. Kimsenin kendisini hakim savcı yerine koyup başkasının kişilik haklarını ihlal etmeye, zorla alıkoymaya, ifadesini değiştirmesi için tehdit etmeye ve işkence yapmaya hakkı yoktur. Hukuk doğrusunu yapmaktadır."</p>
      <figure>
        <iframe data-src="https://twitter.com/euronewses/status/1195061427494703104" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Rabia Naz'a ne oldu?</h3>
      <p>12 Nisan 2018 günü evinin önünde yaralı şekilde bulunan ve hastaneye kaldırılan Rabia Naz, tüm müdahalelere rağmen kurtarılamadı. Rabia Naz’ın şüpheli ölümü kayıtlara intihar olarak geçti.</p>
      <p>Rabia'nın babası Şaban Vatan yaptığı araştırmalar ışığında kızının intihar sonucu değil, bir aracın çarpması sonucu öldüğüne inanıyor. Baba, kızını öldüren kazadan Eynesil Belediye Başkanı Coşkun Somuncuoğlu’nun yeğeninin sorumlu olduğunu iddia ediyor.</p>
      <p>Vatan’ın önemli diğer iddiası da AK Parti Genel Başkan Yardımcısı Nurettin Canikli ile Giresun Milletvekili Cemal Öztürk’ün olayın üstünü örtmeye çalıştığı, polisler ile savcılığın da bu doğrultuda hareket ettiği ve delilleri kararttığı yönünde.</p>
    </article>
  </body>
</html>