<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/razdrh-ni-osrecil-domzal"/>
    <meta property="og:site_name" content="Primorske novice"/>
    <meta property="article:published_time" content="2019-11-15T06:00:00+00:00"/>
    <meta property="og:title" content="Razdrh ni osrečil Domžal"/>
    <meta property="og:description" content="Po prvotnem tekmovalnem koledarju bi nogometni prvoligaši morali odigrati še pet tekem, a jih bodo le tri, čeprav NZS tega uradno še ni sporočila. Edinega primorskega prvoligaša čakajo tri zaporedne domače tekme."/>
  </head>
  <body>
    <article>
      <h1>Razdrh ni osrečil Domžal</h1>
      <address><time datetime="2019-11-15T06:00:00+00:00">15 Nov 2019, 06:00</time> by <a rel="author">Rok Maver</a></address>
      <p>
        <b>Po prvotnem tekmovalnem koledarju bi nogometni prvoligaši morali odigrati še pet tekem, a jih bodo le tri, čeprav NZS tega uradno še ni sporočila. Edinega primorskega prvoligaša čakajo tri zaporedne domače tekme.</b>
      </p>
      <figure>
        <img src="https://static.primorske.si/foto/highres/sport/719848_263-zadrh.jpg"/>
        <figcaption>Septembra sta v Domžale odšla Darko Karapetrović (levo) in Andrej Razdrh (desno), trener vratarjev Vasja Simčič (v sredini) pa je ostal v Sežani.  Foto: Profimedia</figcaption>
      </figure>
      <p><b>SEŽANA</b> &gt; Jasna ločnica med prvo in drugo peterico članov prve SNL je šla precej na roko tudi sežanskemu moštvu, ki je po siloviti drugi polovici julija in avgusta, ko je osvojilo deset točk, v naslednjih dveh mesecih točke osvajalo redkeje. A je Tabor kljub temu šesti z “le” 17 točkami, čeprav je minilo že 17. krogov tekmovalne sezone. Razlog je preprost: velika razlika med obema polovicama lige, kjer spodnji del težko preseneti zgornji. Med Taborom (enako število točk ima tudi sedmi Triglav) in peto Celje je že enajst točk, do vodilne Olimpije pa je že kar 19 točk razlike.</p>
      <p>Dogajanje po 31. avgustu, ko je čez noč v Domžale odšel dotedanji trener <b>Andrej Razdrh</b>, kaže, da njegov odhod ni osrečil ne Tabora ne Domžal. Na klopi rumenih je vrhniški trener osvojil 13 od 30 možnih točk (v to je všteta tudi preložena tekma z Muro), premagal je zgolj “soborce” iz spodnjega dela lige in že izgubil vse možnosti za preboj v evropsko tekmovanje, saj je izpadel iz pokalnega tekmovanja. V prvenstvu je razlika do tretjega ali četrtega mesta enostavno prevelika.</p>
      <blockquote><b>7<br/></b>točk je Tabor osvojil v zadnjih dveh mesecih</blockquote>
      <p>V Sežani se mora njegov naslednik <b>Almir Sulejmanović</b> (od 27 možnih je osvojil le sedem točk) soočati z Razdrhovo kadrovsko dediščino, kar je za vsakega trenerja težava, saj nasledniki praviloma nimajo enakih pogledov na koncept igre in s tem niti na profile igralcev. V navezi s klubskim menedžerjem, ki v klubu formalno nima vloge, neformalno pa precejšnjo, je Razdrh pripeljal devet igralcev, s katerimi mora Sulejmanović sobivati vsaj do zimskega prestopnega roka. Po začetnem zagonu so se septembra nakopičile številne poškodbe, oktobra pa je bila ekipa bolj ali manj popolna. A rezultati in igra kažejo, da je z nekaterimi sobivanje dokaj težavno, z bližanjem zimskega premora in prestopnega roka pa se stopnjuje vtis, da so nekateri igralci z mislimi nekje drugje. <b>Lazar Milošev</b> in <b>Stefan Stevanović </b>sta očitno zapravila kredit, nekateri igralci, kot so prej zelo čvrsti <b>Mario Zebić</b> ali brata <b>Babić</b>, so v padcu forme, v vratih je prednost pred <b>Arianom Renerjem</b> dobil<b> David Adam</b>.</p>
      <p>Nekateri nogometaši gotovo niso v spomladanskih trenerjevih načrtih, pri čemer bodo v Taboru morali razčistiti še eno vprašanje - kdo dejansko odloča pri kadrovanju ekipe. Ali športni direktor in trener ali pa še kateri svetovalec (menedžer) iz ozadja.</p>
      <p>Za razliko od prejšnjega reprezentančnega premora so oziroma bodo Sežanci odigrali tri pripravljalne tekme. V prvi so priložnost dobili mlajši igralci in tisti, ki so že lep čas na preizkušnji. Mladi igralci Udineseja so bili boljši s 5:2, čakajo pa jih še tekmi z italijanskim A ligašem HellasomVerono (jutri v Veroni), nato pa še prihodnji teden z latvijskim prvoligašem Spartaks Jurmala.</p>
    </article>
  </body>
</html>