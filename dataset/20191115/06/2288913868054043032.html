<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04717951"/>
    <meta property="og:site_name" content="De Standaard"/>
    <meta property="article:published_time" content="2019-11-15T06:43:00+00:00"/>
    <meta property="og:title" content="Man overleden en grote stroompanne na hevige sneeuwval in Frankrijk"/>
    <meta property="og:description" content="De eerste zware sneeuwval in Frankrijk heeft een man het leven gekost. 200.000 woningen zitten zonder stroom en het treinverkeer is verstoord."/>
  </head>
  <body>
    <article>
      <h1>Man overleden en grote stroompanne na hevige sneeuwval in Frankrijk</h1>
      <address>
        <time datetime="2019-11-15T06:43:00+00:00">15 Nov 2019, 06:43</time>
      </address>
      <p>
        <b>De eerste zware sneeuwval in Frankrijk heeft een man het leven gekost. 200.000 woningen zitten zonder stroom en het treinverkeer is verstoord.</b>
      </p>
      <p>Een 63-jarige bestuurder kwam donderdagavond rond 19 uur om het leven in de gemeente Roche, in het noorden van het departement Isère, nadat een boom op hem was gevallen. Ook een 27-jarige man kwam onder de boom terecht. Hij raakte lichtgewond en moest in het ziekenhuis verzorgd worden.</p>
      <p>De zestiger zou uit zijn wagen gestapt zijn en met de hulp van enkele anderen geprobeerd hebben om een boom te verplaatsen die door het gewicht van de sneeuw op de weg was gevallen, toen een tweede boom omviel en op hen terechtkwam. Dat bericht de Franse krant Le Dauphiné Libéré.</p>
      <p>
        <b>200.000 woningen zonder stroom</b>
      </p>
      <p>De sneeuwval veroorzaakte ook stroomstoringen, waardoor ongeveer 200.000 woningen zonder elektriciteit zitten in de Drôme, Isère en Ardèche.</p>
      <p>In de Isère is bovendien het treinverkeer op drie lijnen rond Grenoble zeker nog tot vrijdagmiddag verstoord, omdat er bomen op het spoor zijn gevallen.</p>
      <p>Weerdienst Météo France verwacht dat er de komende nacht nog twintig tot dertig centimeter sneeuw zal vallen.</p>
    </article>
  </body>
</html>