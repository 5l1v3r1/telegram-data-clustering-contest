<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/money-newspaper/_vid-zanizhenogo-kursu-vtrativ-chastinu-zarplati/938243"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T06:51:00+00:00"/>
    <meta property="og:title" content="&quot;Від заниженого курсу втратив частину зарплати&quot;"/>
    <meta property="og:description" content="&quot;Отримую зарплатню в доларах, але перераховують її за курсом Нацбанку на день отримання, &amp;mdash; каже тестувальник із Вінниці 22-річний Максим Дзюбенко. &amp;mdash; Маю ставку 450 доларів, то влітку торік це було 12&amp;thinsp;600 гривень, а цьогоріч лише 10&amp;thinsp;800. Від заниженого курсу втратив. ..."/>
  </head>
  <body>
    <article>
      <h1>"Від заниженого курсу втратив частину зарплати"</h1>
      <address><time datetime="2019-11-15T06:51:00+00:00">15 Nov 2019, 06:51</time> by <a rel="author">Валентина МУРАХОВСЬКА</a></address>
      <p>"Отримую зарплатню в доларах, але перераховують її за курсом Нацбанку на день отримання, — каже тестувальник із Вінниці <b>22-річний Максим Дзюбенко</b>. — Маю ставку 450 доларів, то влітку торік це було 12 600 гривень, а цьогоріч лише 10 800. Від заниженого курсу втратив. Ціни зросли, а моя купівельна спроможність упала".</p>
      <p>Програмісти говорять про підняття зарплати у доларах, але роботодавці їх не розуміють.</p>
      <p>— За кордоном долар — стабільна валюта. Те, що в нас ціни ростуть, а зарплата зменшується, роботодавців дивує. Більшість моїх друзів перебрались у Польщу чи Німеччину. Там за ці ж гроші можуть дозволити собі більше, — пояснює Максим.</p>
      <p>Програміст із Києва <b>31-річний Сергій Лебедєв</b> почав їздити обмінювати валюту до Польщі. Для роботодавців завів валютну картку і зарплату отримує в доларах.</p>
      <p>— Домовився із роботодавцем, що скидатиме гроші у валюті, бо багато втрачав на різниці курсу. Маю зарплатню у 2 тисячі доларів. Торік це було 56 тисяч гривень. Цього року менше 49 тисяч. Збираю на квартиру, і різниця для мене суттєва, адже торік нею повністю оплачував зйомне житло. Гроші кладу на депозит, а по продукти їжджу до Польщі. Раз на місяць закупитися там дешевше, ніж у Києві. В жовтні порівнював, що можу купити на 100 доларів. За ці гроші на розпродажі у Кракові взяв толстовку і купив продуктів у супермаркеті. У Києві мені забракло навіть на светр. Подібна кофта, як у Польщі, в нас коштує 2800 гривень. Із сотнею вдома пішов в "Ашан", але там виявив багато прострочених і неякісних продуктів. Узяв кошик ківі, а вони зіпсовані.</p>
      <p>Економіст <b>30-річна Катерина Янівська</b> з Одеси отримує зарплатню в євро. Для неї теж курс став невигідним. Аби компенсувати коливання, тримає збереження у німецькому банку.</p>
      <p>— Якщо долар ще сяк-так цінується на ринку, то депозити в євро низькі. Є ­банки, які дають три відсотки на доларові депозити і лише одну десяту відсотка на валютні в євро. В той же час гривневі депозити можна знайти під вісімнадцять відсотків річних. Але всі розуміють, що гривня нестабільна, — каже ­Катерина. — Попросила роботодавців ­зробити карту німецького банку. Кошти зберігаю на картці. На залишок щомісяця нараховують один відсоток. Це вигідніше, але проблема в тому, що валютною карткою не можу розрахуватися в Україні. Тому, коли їду додому, міняю євро в аеропорту.</p>
    </article>
  </body>
</html>