<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/lechkov-ostavka-ne-sm-podaval-406758.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T06:37:33+00:00"/>
    <meta property="og:title" content="Лечков: Оставка не съм подавал"/>
    <meta property="og:description" content="Играхме равностойно с Парагвай, но разликата беше №23, категоричен е футболния бос"/>
  </head>
  <body>
    <article>
      <h1>Лечков: Оставка не съм подавал</h1>
      <address><time datetime="2019-11-15T06:37:33+00:00">15 Nov 2019, 06:37</time> by <a rel="author">Пламен Вълков</a></address>
      <p>Първият вицепрезидент на БФС Йордан Лечков заяви след мача България - Парагвай 0:1, че не вижда смисъл да се провежда конгрес на централата, а трябва да се спази Уставът на организацията. Там е посочено, че след оставка на президента на централата, неговият първи заместник поема функциите до насрочването на нов конгрес. Но не се казва изрично, че е небоходим извънреден такъв.</p>
      <p>"Имаше право треньорът да тества другите момчета. Мисля, че това не е основният състав за неделя. Резултатът е ясен, не вкарваме голове и така няма как да спечелим. Трябва да бъдем последователни в това, което говорим. Мисля, че се уверихте, че треньорът не е проблема. Изхарчихме още едно има като Балъков", коментира Лечков загубата от Парагвай.</p>
      <p>Според него възможностите са били изравнени, но един футболист направи разликата, направи и впечатление. 23-и номер. "Струва 28 милиона евро. Това е реалността, липсват играчите от големи първенства в нашия отбор", каза Лечков, като визира голмайсторът на гостите Мигел Алмирон.</p>
      <p>България очаква съдбата си за евентуално и все по-реално участие в баражите през турнира Лига на Нациите, където зае 2-а позиция в групата си. "Нека да изчакаме до вторник, за да видим дали сме 100 процента на баражите. Добре, че е тази Купа на нациите. И това наистина е шанс. Трябва да се концентрираме върху този шанс, колкото и да е минимален", коментира Лечков.</p>
      <p>След това той беше попитан дали е била бурна последната седмица заради излязлото решение на съда Михаил Касабов да поеме президентския пост, но Лечков атакува в съда, че не е спазен Устава на БФС.</p>
      <p>"Не бих казал, че седмицата е бурна. Той месецът е бурен. За мен е необяснимо защо. От 14 години съм първи вицепрезидент на БФС и все още съм на този пост. Никога не съм подавал оставка. Има устав и всичко това, което правя, е само и единствено по устав. Затова и изпълнявам своите задължения. Някой да е чул, че съм подал оставка? Футболният съюз е постигнал немалко като ръководство. Има подадена оставка на президента, която трябва да бъде гласувана на Конгреса. Както виждате продължаваме да караме мандата. Бърза работа нямаме.</p>
      <p>Има си устав и всичко това, което правя, е по Устав, който е гласуван на конгреса. Там са ме избрали, а президентът ме е предложил за първи вицепрезидент. Не съм представял аз лично Михаил Касабов, макар и да седях с него на една маса. Не всичко е трябва да стане пред вас.</p>
      <p>Доверете се на това, което ви казвам. Има си докладчик и стенограма и аз там оставка не съм подавал, може да се види. Не отговарям за другите. Ако някой е чул, че Йордан Лечков е подавал оставка, нека да каже. Защо трябва да бъде насрочван конгрес? Ние си караме мандата. Президентът Боби Михайлов е подал оставка и ако някой каже, че съм казал за конгрес, ще се хвърля под някоя кола", каза още Лечков.</p>
    </article>
  </body>
</html>