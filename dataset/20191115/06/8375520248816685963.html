<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/kijiv-prosit-u-kabminu-50-mlrd-grn-na-metro-na-trojeshchinu-640070.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T06:16:35+00:00"/>
    <meta property="og:title" content="Київ просить у Кабміну 50 млрд грн на метро на Троєщину"/>
    <meta property="og:description" content="Київрада просить фінансової підтримки держави, щоб побудувати метро на Троєщину"/>
  </head>
  <body>
    <article>
      <h1>Київ просить у Кабміну 50 млрд грн на метро на Троєщину</h1>
      <address>
        <time datetime="2019-11-15T06:16:35+00:00">15 Nov 2019, 06:16</time>
      </address>
      <h4>Київрада просить фінансової підтримки держави, щоб побудувати метро на Троєщину</h4>
      <p>На пленарному засіданні Київської міської ради у четвер, 14 листопада, депутати звернулися до президента України та Кабінету міністрів щодо виділення коштів на будівництво лінії метро на житловий масив Троєщина.</p>
      <p>Рішення підтримали 78 депутатів Київради, повідомляє пресслужба міськради.</p>
      <p>Житловий масив Вигурівщина-Троєщина, де проживає близько 300 тисяч осіб, є одним із найбільш проблемних по транспортному сполученню у Києві. Шлях до найближчої станції метро «Почайна» проходить через Північний міст, який пов'язує два береги Дніпра. Понад сорок років тому цього було цілком достатньо, але тепер — ні.</p>
      <p>«Вартість будівництва метро на Троєщину оцінюють в межах 40-50 мільярдів гривень, що практично дорівнює річному бюджету Києва. А появу нової гілки метро до масиву прогнозують не раніше, ніж у 2035 році. А за нормативами потрібно щонайменше шість років, аби завершити будівництво Подільсько-Воскресенського мосту. Наразі навіть проекту Подільсько—Вигурівської лінії не існує. Тому місту вкрай необхідна фінансова підтримка держави», - зазначила автор відповідного проекту рішення, депутат Київради Тетяна Меліхова.</p>
      <p>Нагадаємо, раніше  в <a href="https://glavcom.ua/kyiv/publications/vitaliy-klichko-hochu-zasteregti-novogo-prezidenta-vid-krokiv-yaki-robiv-u-stolici-yanukovich-603674.html">інтерв’ю «Главкому»</a> мер Києва Віталій Кличко розповів, що столична влада планує до кінця наступного року відкрити рух авто Подільсько-Воскресенським мостом, а <a href="https://glavcom.ua/kyiv/news/klichko-rozkazav-shcho-treba-abi-zapustiti-metro-na-trojeshchinu-604627.html">щоб запустити метро на Троєщину, знадобиться ще кілька років. </a></p>
      <p>Перший заступник голови Київської міської держадміністрації Микола Поворозник, який віднедавна курує питання транспорту у столиці, вважає, що <a href="https://glavcom.ua/kyiv/news/metro-na-trojeshchinu-zyavitsya-shchonaymenshe-za-5-rokiv-631706.html">метро на Троєщину - це перспектива 5-7-10 років.</a> За його словами, є підтвердження від китайців, які готові надати кредит структурі, яка будувала б метро на Троєщину. За попередніми оцінками йдеться про суму 2 млрд доларів. Однак для цього китайцям потрібні державні гарантії, однак уряд відмовляється їх надавати.</p>
      <p>Нещодавно Кличко заявив, що <a href="https://glavcom.ua/kyiv/news/klichko-ozvuchiv-stroki-budivnictva-metro-na-trojeshchinu-632591.html">лінію метро на Троєщину можна побудувати за 3-5 років</a>, якщо буде фінансування.</p>
      <p>Народний депутат від «Слуги народу» Олександр Ткаченко, який претендує на посаду голови Київської міської держадміністрації, <a href="https://glavcom.ua/kyiv/news/vibori-v-kijevi-pochalis-sluga-narodu-vzhe-namalyuvav-metro-na-trojeshchinu-633446.html">вважає, що метро на Троєщину реально запустити до кінця 2020 року. </a></p>
      <p>А у планах Міністерства інфраструктури України <a href="https://glavcom.ua/kyiv/news/navkolo-kijeva-mozhe-zyavitisya-nazemne-metro-637034.html">будівництво наземного метро навколо Києва, що проходитиме через Троєщину.</a></p>
      <related>
        <a href="https://glavcom.ua/kyiv/news/navkolo-kijeva-mozhe-zyavitisya-nazemne-metro-637034.html"/>
        <a href="https://glavcom.ua/kyiv/news/vibori-v-kijevi-pochalis-sluga-narodu-vzhe-namalyuvav-metro-na-trojeshchinu-633446.html"/>
        <a href="https://glavcom.ua/kyiv/news/klichko-ozvuchiv-stroki-budivnictva-metro-na-trojeshchinu-632591.html"/>
      </related>
    </article>
  </body>
</html>