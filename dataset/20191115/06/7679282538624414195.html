<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-fifa-world-cup-qualifiers-2022-india-aur-afghanistan-ne-draw-khela-2850149.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T06:28:25+00:00"/>
    <meta property="og:title" content="विश्व कप क्वॉलिफायर: भारत और अफगानिस्तान का मैच 1-1 से ड्रॉ"/>
    <meta property="og:description" content="भारत ने दूसरे हाफ के इंजुरी टाइम में गोल करके अफगानिस्तान के खिलाफ फीफा विश्व कप क्वॉलिफायर मैच में गुरुवार को यहां 1-1 से ड्रॉ खेला। इस परिणाम का मतलब है कि विश्व रैंकिंग में 106वें नंबर पर काबिज..."/>
  </head>
  <body>
    <article>
      <h1>विश्व कप क्वॉलिफायर: भारत और अफगानिस्तान का मैच 1-1 से ड्रॉ</h1>
      <address><time datetime="2019-11-15T06:28:25+00:00">15 Nov 2019, 06:28</time> by <a rel="author">एजेंसी,दुशान्बे (ताजिकिस्तान)</a></address>
      <p>भारत ने दूसरे हाफ के इंजुरी टाइम में गोल करके अफगानिस्तान के खिलाफ फीफा विश्व कप क्वॉलिफायर मैच में गुरुवार को यहां 1-1 से ड्रॉ खेला। इस परिणाम का मतलब है कि विश्व रैंकिंग में 106वें नंबर पर काबिज भारत को क्वॉलिफाइंग में अब भी अपनी पहली जीत की दरकार है। भारतीय टीम जब अपनी दूसरी हार की तरफ बढ़ रही थी तब स्थानापन्न सीमिनलेन डोंगेल (90+3) ने गोल किया। अफगानिस्तान ने जेल्फागर नाजरी (45+1) के गोल की मदद से बढ़त बनाकर भारत को परेशानी में डाल दिया था। </p>
      <p>भारत ग्रुप ई में अब भी चौथे स्थान पर बना हुआ है। उसके चार मैचों में तीन अंक हें जबकि अफगानिस्तान चार अंक लेकर तीसरे स्थान पर है। सेंट्रल रिपलब्लिकन स्टेडियम में बेहद ठंडे मौसम में खेला गया। शाम को तापमान नौ डिग्री तक चला गया था। भारत ने पहले हाफ के इंजुरी टाइम में गोल खाया। तब दाविद नजम ने शानदार मूव बनाकर उसे नाजरी तक भेजा जिन्होंने भारतीय रक्षकों को छकाकर गोल किया। </p>
      <p>अफगानिस्तान ने पिछले मैचों के अच्छे प्रदर्शन से मिला आत्मविश्वास दिखाया। यह उसका घरेलू मैच था। पहले हाफ में अफगानिस्तान की टीम ने बेहतर खेल दिखाया और उसने भारतीय रक्षापंक्ति को दबाव में रखा जिसमें मंदर राव देसाई, आदिल खान, राहुल भेके और प्रीतम कोटल शामिल थे। अफगानिस्तान के स्ट्राइकर अहमद ओमरान और मिडफील्डर फैसल शायस्ता ने उन्हें व्यस्त रखा। </p>
      <h3>
        <a href="https://www.livehindustan.com/sports/story-novak-djokovic-ko-harakar-atp-finals-ke-antim-4-me-pahunche-roger-federer-2850119.html">एटीपी फाइनल्स: जोकोविक को हरा के अंतिम-4 में पहुंचे रोजर फेडरर</a>
      </h3>
      <h3>
        <a href="https://www.livehindustan.com/sports/story-dutee-chand-in-time-100-next-list-chief-minister-naveen-patnaik-congratulates-2848422.html">दुती चंद 'टाइम 100 नेक्स्ट' लिस्ट शामिल, मुख्यमंत्री नवीन पटनायक ने दी बधाई</a>
      </h3>
      <p>भारत ने भी एक दो बार प्रयास किए, लेकिन उसने कोई स्पष्ट मौका नहीं बनाया। भारत ने मध्यांतर के बाद मंदर राव की जगह फारुख चौधरी को उतारा। भारतीयों ने बराबरी का गोल करने के लिये जी जान लगा दी। </p>
      <p>भारत के पास 58वें मिनट में मौका था लेकिन कप्तान सुनील छेत्री का प्रीतम कोटाल के क्रास पर लगाया गया हेडर अजीजी ने बचा दिया। भारतीयों पर जब निराशा हावी हो रही थी तब इगोर स्टीमाक का कोटल की जगह डोंगेल को उतारने का फैसला सही साबित हुआ।</p>
    </article>
  </body>
</html>