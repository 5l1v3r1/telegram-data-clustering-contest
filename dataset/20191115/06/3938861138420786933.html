<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_elektrik-stuknuv-po-transformatornij-budci-i-svitlo-zyavilosya/938211"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T06:25:00+00:00"/>
    <meta property="og:title" content="&quot;Електрик стукнув по трансформаторній будці, і світло з'явилося&quot;"/>
    <meta property="og:description" content="&quot;Оці фото &amp;mdash; не з війни. Це &amp;mdash; центр Києва. Там горів мій будинок на вулиці Пирогова, 2. Обійшлося без жертв, але будинок став непридатний для життя. Опалення немає, комунікації в аварійному &amp;shy;стані. Й це може призвести до ще однієї пожежі. Окрім того, будинку загрожує повне ..."/>
  </head>
  <body>
    <article>
      <h1>"Електрик стукнув по трансформаторній будці, і світло з'явилося"</h1>
      <address><time datetime="2019-11-15T06:25:00+00:00">15 Nov 2019, 06:25</time> by <a rel="author">Вікторія МАЙСТРЕНКО</a></address>
      <figure>
        <img src="https://static2.gazeta.ua/img2/cache/gallery/938/938211_1_w_1200.jpg?v=0"/>
        <figcaption>Пожежа в будинку на вулиці Пирогова, 2, в центрі столиці, спалахнула у ніч на 1 листо­пада. Дах згорів повністю. На його ремонт потрібно чотири мільйони 200 тисяч гривень. Кошти обіцяють виділити впродовж трьох місяців<cite>Автор: LIGA.NET</cite></figcaption>
      </figure>
      <p>"Оці фото — не з війни. Це — центр Києва. Там горів мій будинок на вулиці Пирогова, 2. Обійшлося без жертв, але будинок став непридатний для життя. Опалення немає, комунікації в аварійному ­стані. Й це може призвести до ще однієї пожежі. Окрім того, будинку загрожує повне руйнування: дерев'яні перекриття можуть у будь-який момент обвалитися", — пише киянка Іванна Іванюта у "Фейсбуку". У ніч на 1 листопада згоріла її квартира в центрі столиці.</p>
      <p>Вогонь спалахнув на даху будинку. Квартири на останньому, шостому, поверсі вигоріли вщент. Решта помешкань постраждали від води. Покинути квартири довелося мешканцям трьох під'їздів, у кожному з яких по 12 квартир. Серед потерпілих — удова режисера Сергія Параджанова <b>81-річна Світлана Щербатюк</b>.</p>
      <p>— Здесь был кошмар, воды было по щиколотки, — розповідає вона наступного дня після пожежі. — Ми вивезли листи Сергія Параджанова, його фотографії та малюнки. Разом із сином з'їхали з квартири. Жити в таких умовах неможливо.</p>
      <p>Запах гару відчутно ще біля підземного переходу неподалік станції метро Університет. Два під'їзди будинку огороджені біло-­червоною стрічкою. Двері №5 і №6, які постраждали найбільше, відчинені. Біля входу до одного складені обгорілі дерев'яні балки та залишки залізного даху. Всередині темно і вогко — стіни й стеля в патьоках. Ліфт не працює. На останньому поверсі двері ­однієї з квартир підперті палицею, щоб не впали. На сусідній вони залізні, без замків. У шпарину видно залишки будівельних матеріалів — тут робили ремонт.</p>
      <p>— Нас тільки сьогодні прислали сюди розбирати завали, — каже один із чоловіків, які з горища виносять обгорілі балки.</p>
      <p>Біля шостого під'їзду стоять кілька людей — їхні офіси були в цьому будинку.</p>
      <p>— Это был ад, — говорить струнка білявка. — Вночі нам подзвонили і повідомили про пожежу. Будинок старий, перекриття дерев'яні. Проводка теж така, її не міняли з часу зведення будинку. Дах згорів, а всі поверхи залило водою. Люди залишилися без житла. Власники двох квартир перед пожежею саме зробили ремонт.</p>
      <p>— Того дня зникало світло, а потім мигало і тріщало, — додає чорнявий чоловік. — О 20:30 подзвонив наш керівник. Сказав приїхати, бо в будинку пожежа. Коли був тут, дах уже палав. Пожежники гасили вогонь, а ми рятували від води речі в офісі. Допомагали виводити мешканців на вулицю. До будинку підігнали автобус, щоб люди могли погрітися.</p>
      <p>Із четвертого під'їзду виходить літня жінка з хлопчиком.</p>
      <p>— Ми тут не живемо, — каже вона. — У напівпідвальному приміщенні цього будинку розташована дитяча музична школа. Вона працює, водила онука на заняття.</p>
      <p>Будинок звели 1937 року. Найімовірнішою причиною пожежі жителі називають несправну електропроводку. Електрокабелі розміщені на даху, де і спалахнув вогонь.</p>
      <p>— Причин може бути багато. Але 90 відсот­ків людей упевнені, що винна проводка, — говорить мешканка Олена. — Неодноразово скаржилися, що скаче напруга. Жителі верхнього поверху розповідали, що в день пожежі чули запах ­горілого. Коли звернулися в жек, їм відповіли, що будинок проблемний.</p>
      <p>— Пожежники не могли оперативно почати боротьбу з вогнем, оскільки будинок був підключений до всіх комунікацій, — продовжує жінка. — Коли вогонь став "провалюватися" з даху на поверхи, почалася активна фаза гасіння. Усі квартири затопило, бо прорвало труби з опаленням — під час гасіння пожежі жек його не вимкнув.</p>
      <p>Киянка Вероніка Костянтинівна жила на шостому поверсі. Вона нещодавно перенесла інсульт, говорить погано.</p>
      <p>— Перед пожежею світла не було. Хотіла викликати "швидку", а мені відповіли: "Не приїдемо, у вас темно в під'їзді", — розповідає. — У жек дзвонила і я, і подруги. Але там сказали, що електрик прийде зранку. Він стукнув по трансформаторній будці, і світло з'явилося. Під вечір почало миготіти у ванній кімнаті. Потім почула, що ніби хтось ходить на горищі, а після цього — чотири хлопки. Побачила заграву. Раптом телефонний дзвінок: "Одягайтеся швидко, пожежа між п'ятим і четвертим під'їздом. Вибігайте на вулицю, тільки хоча б паспорт візьміть". Була в халаті. Зверху накинула пальто. Кішка сама заплигнула мені на руки.</p>
      <p>Щоб відремонтувати дах будинку, потрібно 4,2 млн грн. Шевченківська райдержадміністрація обіцяє виділити кошти упродовж трьох місяців.</p>
    </article>
  </body>
</html>