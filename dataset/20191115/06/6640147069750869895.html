<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/apple-contro-i-chromebook-a-scuola-non-permettono-ai-bambini-di-avere-successo/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T06:28:00+00:00"/>
    <meta property="og:title" content="Apple contro i Chromebook a scuola: non permettono ai bambini di avere successo | Tom's Hardware"/>
    <meta property="og:description" content="Secondo il capo del marketing di Apple Phil Schiller, i dispositivi di fascia bassa come i Chromebook non permettono agli studenti di esprimere tutte le loro potenzialità."/>
  </head>
  <body>
    <article>
      <h1>Apple contro i Chromebook a scuola: non permettono ai bambini di avere successo | Tom's Hardware</h1>
      <address>
        <time datetime="2019-11-15T06:28:00+00:00">15 Nov 2019, 06:28</time>
      </address>
      <p>Secondo il boss del marketing di Apple, <b>Phil Schiller</b>, i dispositivi di fascia bassa come i <b>Chromebook</b> influenzerebbero negativamente le potenzialità di apprendimento degli studenti più giovani a causa delle capacità limitate rispetto ai prodotti più all’avanguardia. Schiller, durante un’intervista con <a href="https://www.cnet.com/news/apples-phil-schiller-on-reinventing-the-new-macbook-pro-keyboard/">Cnet</a>, ha sostenuto che<b> gli studenti che usano un Chromebook “non avranno successo a scuola”.</b></p>
      <p>“Abbiamo fatto uno studio molti anni fa nel campo dell’istruzione, sull’importanza e il ruolo della tecnologia in classe e come può aiutare con il processo educativo. Il risultato di questa ricerca che abbiamo fatto è stato che <b>gli studenti che hanno avuto successo sono quelli più coinvolti, il che è davvero semplice da capire</b>“.</p>
      <figure>
        <img src="https://www.tomshw.it/images/images/2019/04/acer-chromebook-28480.768x432.jpg"/>
      </figure>
      <p>“I bambini che amano davvero imparare e vogliono farlo avranno un successo maggiore. <b>Non è difficile capire perché gli studenti non si sentano coinvolti in aula senza l’uso di tecnologie che li ispirino</b>. È necessario disporre di questi strumenti di apprendimento all’avanguardia per aiutare i bambini a raggiungere i risultati migliori”.</p>
      <p>“<b>I Chromebook ancora non lo fanno</b>. I Chromebook sono arrivati ​​in classe perché, in tutta franchezza, sono <b>strumenti economici per i test richiesti.</b> Se tutto ciò che volete fare è testare i bambini, bene, forse un notebook economico lo farà. Ma non riusciranno a fare di più”.</p>
      <p>In breve, il dirigente sostiene che le limitazioni dei dispositivi di fascia più bassa rispetto ai MacBook e agli iPad rappresentino un disvalore piuttosto che uno strumento per migliorare l’insegnamento, e servano solo a svolgere i test richiesti dal percorso formativo, senza ispirare gli studenti a fare di più.</p>
      <p>La discussione nasce dal fatto che ormai l’uso di un portatile o di un tablet sta diventando uno standard per le scuole statunitensi, anche grazie al fatto che ci sono programmi mirati per fornire questi dispositivi in grosse quantità a un prezzo agevolato.</p>
      <p><b>Il problema per Apple è che ci sono limiti di budget.</b> Un iPad costa a un istituto scolastico 299 dollari, contro i circa 150 dollari di un Chromebook. Stando a una ricerca sul 2018, la preferenza degli insegnanti va fortemente verso i Chromebook, con un netto 60% degli acquisti diretti ai portatili con sistema ChromeOS, mentre Apple è riuscita a raccogliere solo il 18%, laddove un tempo la faceva da padrone.</p>
      <figure>
        <img src="https://www.tomshw.it/images/images/2019/05/apple-macbook-pro-33701.768x432.jpg"/>
      </figure>
      <p>È evidente quindi che in molti casi la scelta non è tra un dispositivo Apple o un laptop di fascia bassa, ma tra un laptop di fascia bassa o il nulla, di conseguenza più che una scelta si tratta di una vera e propria costrizione dovuta al limite di spesa che non permette, pur volendo, l’acquisto dei dispositivi all’avanguardia di cui parla Schiller.</p>
      <p>A molti le parole di Schiller però non sono piaciute, in quanto <b>sembra che se non puoi permetterti un prodotto costoso allora sei destinato a fallire</b>. Così Schiller ha <b>provato a chiarire</b> le sue affermazioni tramite un <a href="https://twitter.com/pschiller/status/1194718614869250048?ref_src=twsrc%5Etfw%7Ctwcamp%5Etweetembed%7Ctwterm%5E1194718614869250048&amp;ref_url=https%3A%2F%2Fwww.engadget.com%2F2019%2F11%2F13%2Fapple-phil-schiller-on-chromebooks-in-schools%2F"><b>tweet</b></a>: “tutti i bambini hanno le capacità per avere successo – aiutarli a fargli raggiungere questo obbiettivo è sempre stata la nostra missione. Nella conversazione completa con Cnet abbiamo discusso su come fornire a bambini ed insegnanti contenuti e strumenti di cui hanno bisogno per imparare, esplorare e crescere. Non solo per fare un test”.</p>
      <blockquote>Uno dei Chromebook più quotati su Amazon è <a href="https://toms.it/teGQN">questo modello di Acer</a>, non proprio economico ma a quanto pare apprezzato.</blockquote>
    </article>
  </body>
</html>