<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/apner-opp-om-tida-etter-prins-henriks-dod/71821538"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T06:26:25+00:00"/>
    <meta property="og:title" content="Åpner opp om tida etter prins Henriks død"/>
    <meta property="og:description" content="Den danske dronning skulle ønske ektemannen fikk like mye sympati da han levde, som da han døde."/>
  </head>
  <body>
    <article>
      <h1>Åpner opp om tida etter prins Henriks død</h1>
      <h2>Den danske dronning skulle ønske ektemannen fikk like mye sympati da han levde, som da han døde.</h2>
      <address><time datetime="2019-11-15T06:26:25+00:00">15 Nov 2019, 06:26</time> by <a rel="author">Anniken Aronsen</a></address>
      <p>13. februar i fjor gikk <a href="https://www.dagbladet.no/kjendis/prins-henrik-av-danmark-er-dod/69463550">prins Henrik av Danmark bort</a>. Han hadde siden januar samme år hatt dårlig helse, som mot slutten stadig forverret seg. Prinsen ble 83 år gammel.</p>
      <p>Han og dronning Margrethe (79) hadde vært gift i over 50 år.</p>
      <p>
        <b>Den franskfødte prinsen var imidlertid ikke alltid særlig populær hos det danske folket.</b>
      </p>
      <p>Fram til det siste skapte han kontroverser, blant annet da han proklamerte at han<a href="http://www.dagbladet.no/kjendis/ingen-forstar-hvorfor-margrethe-fortsatt-star-ved-prins-henriks-side-her-er-historien-bak-den-intense-konflikten---det-er-dronningen-han-ikke-vil-ha/68599397"> ikke ville gravlegges sammen med landets dronning</a>. Han har også gjentatte ganger vært åpen om at han synes dårlig om at han ikke fikk kongetittel.</p>
      <p>Året før han døde hadde <a href="https://www.dagbladet.no/kjendis/prins-henrik-lider-av-demens/68668429">han fått diagnosen demens</a>.</p>
      <h3>Så sin manns pussige sider</h3>
      <p>På en annen side ble han elsket for sin <a href="https://www.dagbladet.no/kjendis/utskjelt-for-demens-diagnosen-na-letter-en-god-kamerat-pa-sloret/68902997">fargerike og sære personlighet</a>, og han var ansett som en folkelig figur i kongefamilien.</p>
      <p>Dronningen selv har lagt merke til folkets ulike oppfatninger av ektemannen hennes, noe hun forteller om i ei ny bok.</p>
      <p>
        <b>- Folk hadde jo en tendens til å se på de pussige sidene mannen min, som var der - jeg så dem også, sier hun i boka «Dronning Margrethe».</b>
      </p>
      <p>- Men det var fantastisk å se på hvordan folk sto sammen om oss på den måten.</p>
      <p>Prins Henrik kom for første gang til Danmark i 1966, på den tiden han het greve Henri de Monpezat. Det var ikke bare det danske folk som lot seg sjarmere av den elegante franskmannen.</p>
      <p>- Vi var veldig, veldig glad i hverandre, det var virkelig en stormende forelskelse fra begge sider, sier dronningen i boka.</p>
      <h3>Overveldet av støtten</h3>
      <p>Hun er også tydelig på hvor mye hun setter pris på støtten det danske folket viste i tiden etter dødsfallet.</p>
      <p>
        <b>- Da mannen min døde var det veldig overveldende hvor mye folk brydde seg. Jeg hadde unt mannen min å oppleve litt av den sympatien, sier hun.</b>
      </p>
      <p>Boka er skrevet i anledning dronningens 80-årsdag neste år.</p>
      <p>Dronning Margrethe har tidligere vært<a href="https://www.dagbladet.no/kjendis/det-siste-halvannet-aret-var-vi-ikke-sa-mye-sammen/70116813"> åpen om den siste tida med ektemannen.</a></p>
      <p>- Det siste halvannet året var vi ikke så mye sammen, fordi han ikke var særlig frisk. Men det var som det var. Jeg er glad for at den siste tida ble så verdig som den ble. En vakker avslutning på hans tilværelse, sa hun under en pressekonferanse i august i fjor.</p>
      <h3>Sørget en måned</h3>
      <p>Etter at prinsen døde ble det innført en månedslag hoffsorg ved det danske kongehuset, hvor verken kongehuset eller dronningen deltok i selskapelige eller underholdende arrangementer.</p>
      <p>Dronningen har imidlertid ikke vist sin sorg over ektemannens død offentlig, ikke engang under bisettelsen.</p>
      <p>
        <b>Flere reagerte på<a href="https://www.dagbladet.no/kjendis/dronningens-smil-forvirrer-danskene---hun-er-av-den-gamle-sorten/69518202"> dronningens store smil </a>bare dagen etter dødsfallet.</b>
      </p>
      <p>Kongehuseksperter har imidlertid påpekt at hun er av den gamle sorten som ikke viser følelser offentlig.</p>
      <p>Dronning Margrethe giftet seg med prins Henrik i 1967, og de fikk sammen sønnene kronprins Frederik og prins Joachim.</p>
    </article>
  </body>
</html>