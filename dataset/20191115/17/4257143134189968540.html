<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/15/oriasi-rendori-keszultseg-a-puskas-arena-korul-bent-meg-a-feszultseg"/>
    <meta property="og:site_name" content="infostart"/>
    <meta property="article:published_time" content="2019-11-15T17:10:00+00:00"/>
    <meta property="og:title" content="Fürjes Balázs adta át az új Puskás Arénát"/>
    <meta property="og:description" content="Nincs látványos ünneplés, a beruházás irányító államtitkár adta át a létesítményt két építőmunkás, egy alpinista és egy ács társaságában."/>
  </head>
  <body>
    <article>
      <h1>Fürjes Balázs adta át az új Puskás Arénát</h1>
      <address><time datetime="2019-11-15T17:10:00+00:00">15 Nov 2019, 17:10</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/16/kalmarnak-eltort-a-bokaja-a-magyarorszag-uruguay-merkozesen"/>
        <a href="https://infostart.hu/sport/2019/11/15/marco-rossi-wales-nem-fer-bele-ilyen-kezdes"/>
        <a href="https://infostart.hu/belfold/2019/11/15/rendori-intezkedesek-a-puskas-arenanal-fotok"/>
        <a href="https://infostart.hu/sport/2019/11/16/szalai-adam-nem-csak-a-golrol-meselne-az-unokainak"/>
      </related>
      <h3>Nincs látványos ünneplés, a beruházás irányító államtitkár adta át a létesítményt két építőmunkás, egy alpinista és egy ács társaságában.</h3>
      <p>A rendőrség, ha nem is hermetikusan, de módszeres alapossággal lezárta a Puskás Aréna környékét, az utakat rendőrautókkal és -buszokkal torlaszolták el, és csak többszörös ellenőrzés után lehetett bejutni a stadion területére. Amíg a külső részeken tájékozottan irányították a szurkolókat és a vendégeket, az aréna belső része, folyosói egy tájékozódási futóversenyre hasonlítottak: a többség csak kereste a helyét az új létesítményben. Az útba igazítás az egyébként segítőkész önkénteseknek is nehezen ment, de legalább meg lehetett ismerni az épület eldugott zugait is.</p>
      <p>Talán e kényszerű nézelődés volt az oka annak is, hogy a Magyarország–Uruguay nyitómérkőzés kezdete előtt másfél órával, amikor a hivatalos megnyitó elkezdődött, igencsak foghíjasak voltak a pirosban pompázó lelátók. Az új aréna csak külsejében hajaz némiképp az elődre, az egykori Nép-, majd Puskás Ferenc Stadionra, a belső valóban impozáns, és az épületen nyomait sem lehetett látni annak, hogy ne állna minden tekintetben készen a nyitásra.</p>
      <p>A gyep viszont gyorsan megtelt, mert kiszólították a magyar futballtörténet jó néhány még élő nagyságát.</p>
      <blockquote>Így tapsolhattak a legidősebb élő válogatott futballistának, Raduly Józsefnek, de ott volt a pályán az ünneplők között Dárdai Pál, Király Gábor, Halmai Gábor, Lipcsei Péter, Pisont István, Kovács Kálmán, Bognár György, Csapó Károly vagy Martos Győző.</blockquote>
      <p>A legnagyobb éljenzés azonban már ezt megelőzően hangzott fel a lelátóról, ugyanis, csaknem két órával a kezdés előtt kisétált a magyar válogatott a pályára, és már akkor sejteni lehetett: a hangulattal nem lesz gond.</p>
      <p>A melegítés miatt megakasztott megnyitó közben az is kiderült, hogy a magyar válogatott a Dibusz – Bese, Baráth, Lang, Korhut – Vida – Dzsudzsák, Kalmár, Szoboszlai, Varga – Szalai Ádám, az uruguayi Muslera – G. González, Coates, Godín, Vina – Valverde, Bentancur, Lozano – B. Rodríguez, Cavani, L. Suárez összeállításban kezd. Az egyre gyülekező szurkolók egyesével éltették/pfujolták az elhangzó neveket, majd nem sokkal későbben már élőben is köszönthették a futballistákat.</p>
      <p>Kevesebb, mint egy órával a kezdés előtt a három magyar kapus, Dibusz, Gulácsi és Kovácsik futott ki először a pályára, majd Bon Jovi It's my life című számára a teljes magyar keret megérkezett a gyepre, és előbb köszöntötte a magyar szurkolótábor kemény magját, majd átvonult a másik térfélre melegíteni.</p>
      <p>Érdekesség, hogy az uruguayi válogatott csaknem negyedórával később bukkant fel, és szórványos füttyszó fogadta.</p>
      <figure>
        <img src="https://infostart.hu/images/site/articles/inline/2019/11/1573838619-NlQELKtyk_md.jpg"/>
        <figcaption>A magyar labdarúgás történelmének meghatározó személyiségei a Puskás Aréna nyitóünnepségén. MTI/Illyés Tibor</figcaption>
      </figure>
      <p>Huszonöt perccel a kezdés előtt csaknem megteltek a széksorok, amikor először zúgott fel a Hajrá, magyarok! Így kezdődött a nyitóünnepség, és azzal folytatódott, hogy a Soho Party húsz év után ismét összeállt azért, hogy elénekelje Az éjjel soha nem érhet véget című számot, amely már a magyar szurkolók indulója lett mostanra. És bármilyen jó az új aréna hangosítása, a közönség – hangerőben – leénekelte a zenekart.</p>
      <p>Véget ért a bemelegítés, közben felidézték az új aréna építését, kiderült az is, hogy az új stadion kezdőköre milliméterre ugyanott van, mint az egykori Népstadioné volt. A pálya közepén az építkezést vezető államtitkár,</p>
      <blockquote>Fürjes Balázs és két építőmunkás minden különösebb attrakció nélkül átadta az új Puskás Arénát.</blockquote>
      <p>Felvidéki fiatalok elénekelték még a másik futballindulót, a Nélküled című számot több tízezer fős alkalmi kórus kíséretében. És jöhettek is a főszereplők, a játékosok. Köztük Gera Zoltán, aki már nem lépett pályára, de a válogatottságtól most búcsúztatta Csányi Sándor, az MLSZ elnöke és Kubatov Gábor, az FTC elnöke, valamint 65 ezer néző, aki még egyszer utoljára, de biztosan a leghangosabban skandálta: "Gera Zoli!"</p>
      <p>
        <i>Nyitókép: Szurkolók Puskás Arénánál a stadion avatása előtt 2019. november 15-én. MTI/Koszticsák Szilárd</i>
      </p>
    </article>
  </body>
</html>