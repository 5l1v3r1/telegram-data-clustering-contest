<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/plus-beius-cere-demisia-sau-demiterea-de-urgenta-a-viceprimarului-municipiului-ovidiu-daescu-trimis-in-judecata-de-dna-oradea-152832.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T17:10:00+00:00"/>
    <meta property="og:title" content="PLUS Beiuş cere demisia sau demiterea viceprimarului trimis în judecată de DNA Oradea. Vezi ce răspunde Ovidiu Dăescu!"/>
    <meta property="og:description" content="PLUS Beiuş solicită demisia, de urgenţă, a viceprimarului Ovidiu Dăescu, reprezentant al ALDE, trimis în judecată de DNA Oradea pentru falsuri comise în perioada când era şeful Agenţiei pentru Protecţia Mediului Bihor. Concomitent, adresându-se Consiliului Local Beiuş, membrii PLUS cer aleşilor locali „să dispună”, tot de urgenţă, demiterea lui Dăescu în cazul în care acesta nu va renunţa la mandat."/>
  </head>
  <body>
    <article>
      <h1>PLUS Beiuş cere demisia sau demiterea viceprimarului trimis în judecată de DNA Oradea. Vezi ce răspunde Ovidiu Dăescu!</h1>
      <address><time datetime="2019-11-15T17:10:00+00:00">15 Nov 2019, 17:10</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Daescu_15112019.JPG"/>
      </figure>
      <p>La o zi după ce DNA Oradea <a href="https://www.ebihoreanul.ro/stiri/ultima-or-31-1/viceprimarul-beiusului-ovidiu-daescu-trimis-in-judecata-de-dna-pentru-falsuri-din-vremea-cand-conducea-agentia-de-mediu-bihor-152799.html"><b>a anunţat</b></a> trimiterea în judecată a fostului director executiv al Agenţiei pentru Protecţia Mediului Bihor, Ovidiu Dăescu, pentru falsuri comise într-un proiect cu fonduri europene derulat în perioada 2010-2013, în prezent viceprimar al municipiului Beiuş, PLUS cere demisia „de urgenţă” a acestuia, dar şi demiterea de către Consiliul Local în cazul în care refuză să renunţe la mandat.</p>
      <p>
        <b>Ori, ori</b>
      </p>
      <p>Demersul PLUS Beiuş a fost făcut sub forma unei scrisori deschise adresate primarului, viceprimarului şi Consiliului Local, publicată pe pagina de Facebook a organizaţiei, în al cărei preambul se arată că „susținem cu tărie prezumția de nevinovăție până la dovedirea în instanță a faptelor de care este acuzat cineva, dar totodată credem că este datoria morală a oricărui reprezentant ales să își prezinte demisia de onoare din funcție când este cercetat pentru fapte de corupție”.</p>
      <p>În consecinţă, „solicităm dlui Dăescu demisia de onoare până la clarificarea în instantă a situației”, iar „dacă dl. Dăescu nu își va prezenta demisia, vă rugăm pe dumneavoastră, domnule primar şi domnilor consilieri ca, în conformitate cu articolul 152, al. 5 din OUG 57/2019 din Codul Administrativ, să dispuneți demiterea din funcție a viceprimarului și alegerea unuia care să treacă de criterii minime de integritate”.</p>
      <p>
        <b>Cer integritate</b>
      </p>
      <p>PLUS afirmă că alesul din Consiliul Local care va fi nominalizat viceprimar în locul lui Dăescu trebuie să fie o persoană fără „nicio condamnare penală definitivă nereabilitată” și fără „niciun proces penal în curs”.</p>
      <p>„Pentru a nu păta încă o dată onoarea Beiuşului <i>(oraş cu numroşi edili condamnaţi pentru corupţie - n.r.)</i>, vă rugăm să luați măsurile ce se impun cât de repede posibil”, se încheie scrisoarea deschisă a PLUS Beiuş, care subliniază că este „prima formaţiune politică din Bihor,ce ia atitudine publică faţă de problemele penale ale viceprimarului”, deoarece „are reguli riguroase de integritate”, inclusiv pentru candidații la alegerile locale.</p>
      <p>
        <b>Nu are „voinţă”</b>
      </p>
      <p>Contactat de <b>BIHOREANUL</b>, viceprimarul Beiuşului a declarat, fără reţineri, că nu vrea să-şi prezinte demisia de onoare din funcţie.</p>
      <p>„Codul Administrativ prevede încetarea mandatului numai în cazul condamnării, nu şi al trimiterii în judecată”, a spus Ovidiu Dăescu. La insistenţele reporterului, el a afirmat că „demisia este un act unilateral de voinţă, iar eu nu doresc să îmi dau demisia”.</p>
      <p>În aceste condiţii, pentru înlocuirea sa din funcţie, Consiliul Local Beiuş va trebui să adopte o hotărâre în acest sens, care se adoptă cu două treimi din numărul total al aleşilor locali.</p>
    </article>
  </body>
</html>