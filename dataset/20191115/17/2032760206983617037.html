<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89748"/>
    <meta property="og:site_name" content="Denník politika"/>
    <meta property="article:published_time" content="2019-11-15T17:35:01+00:00"/>
    <meta property="og:title" content="Manželia z Texasu zostali šokovaní po žiadosti správcu, aby si odstránili z domu vianočnú výzdobu"/>
    <meta property="og:description" content="15.11.2019 (Webnoviny.sk) – Manželia z texaského mesta San Antonio dostali list, v ktorom ich správca rezidenčnej oblasti žiada, aby z domu odstránili vianočnú výzdobu a vytiahli ju až pred sviatkami."/>
  </head>
  <body>
    <article>
      <h1>Manželia z Texasu zostali šokovaní po žiadosti správcu, aby si odstránili z domu vianočnú výzdobu</h1>
      <address><time datetime="2019-11-15T17:35:01+00:00">15 Nov 2019, 17:35</time> by <a rel="author">Webnoviny</a></address>
      <p>15.11.2019 (Webnoviny.sk) – Manželia z texaského mesta San Antonio dostali list, v ktorom ich správca rezidenčnej oblasti žiada, aby z domu odstránili vianočnú výzdobu a vytiahli ju až pred sviatkami.</p>
      <p>Claudia a Nick Simonisovci si vyzdobili dom už 1. novembra. O tri dni neskôr dostali od spoločnosti Diamond Association Management &amp; Consulting (DAMC) list, ktorý ich podľa vlastných slov „<i>šokoval</i>„.</p>
      <h3>Nepáči sa im snehuliak</h3>
      <p><i>„Nahnevalo ma to, bol som v šoku,“</i> povedal pre CNN Nick Simonis s tým, že nepozná žiadne nariadenia, ktoré by obyvateľom hovorili, kedy môžu zdobiť svoje domy.</p>
      <p>Spoločnosti DAMC sa nepáči najmä veľký snehuliak, ktorého si podľa jej vyjadrenia majú manželia ešte schovať a dať pred dom až <i>„tesne pred Vianocami“</i>. Konkrétny dátum však správca neuviedol.</p>
      <p><i>„Tak ako všetci ostatní, aj my už máme predvianočnú náladu. Milujeme sviatky a moja manželka je v tomto veľmi aktívna,“</i> objasnil Simonis a dodal, že jeho manželka rozmiestnila výzdobu už v novembri, keďže je v ôsmom mesiaci tehotenstva a 25. decembra by mala rodiť.</p>
      <h3>Plánuje pokračovať</h3>
      <p><i>„</i><i>Chceme mať už všetko pripravené,“</i> vyjadril sa manžel, ktorý počas víkendu plánuje pokračovať v zdobení domu. Dvojica už má dve deti vo veku sedem a dva roky.</p>
      <p>Manželia nevedia, kto mohol správcovi povedať, že už majú vianočnú výzdobu, keďže ich susedia v rozhodnutí podporili. Jeden zo susedov, Charles Minton, si už takisto začal vyzdobovať dom.</p>
      <p><i>„Nemyslím si, že by to mal byť nejaký problém. Toto je o sviatkoch a takto sa na ne pripravujeme. Záleží nám na našich susedoch, a tak by to malo aj byť,“</i> dodal.</p>
      <p>Viac k témam: <a href="https://www.webnoviny.sk/tag/list/"><u>list</u></a>, <a href="https://www.webnoviny.sk/tag/vianocna-vyzdoba/"><u>vianočná výzdoba</u></a>, <a href="https://www.webnoviny.sk/tag/ziadost/"><u>žiadosť</u></a><br/>Zdroj: Webnoviny.sk – <a href="https://www.webnoviny.sk/manzelia-z-texasu-zostali-sokovani-po-ziadosti-spravcu-aby-si-odstranili-z-domu-vianocnu-vyzdobu/"><u>Manželia z Texasu zostali šokovaní po žiadosti správcu, aby si odstránili z domu vianočnú výzdobu</u></a> © SITA Všetky práva vyhradené.</p>
    </article>
  </body>
</html>