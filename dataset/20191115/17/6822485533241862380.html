<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824087.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T17:11:00+00:00"/>
    <meta property="og:title" content="هوای خوزستان در شرایط بسیار ناسالم قرار گرفت"/>
    <meta property="og:description" content="اداره کل حفاظت محیط‌ زیست خوزستان امروز در اطلاعیه‌ای اعلام کرده: شاخص هوای اهواز در ۲۴ ساعت گذشته منتهی به ساعت ۱۱ روز جمعه ۲۰۷ و در وضعیت «بسیار ناسالم» قرار گرفته است. همچنین شاخص کیفی هوای اندیمشک ۱۱، هندیجان ۱۵۷، حمیدیه ۱۵۸، ماهشهر ۱۶۳، شوشتر ۱۶۹ و شادگان ۱۷۸ در وضعیت ناسالم قرار گرفتند. کیفیت هوای گتوند با شاخص ۱۱۰، دزفول ۱۳۳، شوش ۱۴۷ و آبادان ۱۴۷ در وضعیت ناسالم‌ برای گروه‌های حساس قرار دارند."/>
  </head>
  <body>
    <article>
      <h1>هوای خوزستان در شرایط بسیار ناسالم قرار گرفت</h1>
      <address>
        <time datetime="2019-11-15T17:11:00+00:00">15 Nov 2019, 17:11</time>
      </address>
      <p>مدیرکل محیط زیست خوزستان با اشاره به اینکه هوای اهواز به دلیل سوزاندن مزارع نیشکر در شرایط ناسالم قرار گرفته است، گفت: کمیته اضطرار آلودگی هوا در این روزها تشکیل نشده است.</p>
      <p>اداره کل حفاظت محیط‌ زیست خوزستان امروز در اطلاعیه‌ای اعلام کرده: شاخص هوای اهواز در ۲۴ ساعت گذشته منتهی به ساعت ۱۱ روز جمعه ۲۰۷ و در وضعیت «بسیار ناسالم» قرار گرفته است. همچنین شاخص کیفی هوای اندیمشک ۱۱، هندیجان ۱۵۷، حمیدیه ۱۵۸، ماهشهر ۱۶۳، شوشتر ۱۶۹ و شادگان ۱۷۸ در وضعیت ناسالم قرار گرفتند. کیفیت هوای گتوند با شاخص ۱۱۰، دزفول ۱۳۳، شوش ۱۴۷ و آبادان ۱۴۷ در وضعیت ناسالم‌ برای گروه‌های حساس قرار دارند.</p>
      <p>پدیده اینورژن یا وارونگی هوا از اوایل هفته بر شهرهای صنعتی خوزستان به ویژه اهواز حاکم شده و ارتفاع این پدیده روز چهارشنبه در اهواز ۳۰۰ تا ۴۰۰ متر گزارش شده است. در همین مدت هوای ۶ تا ۱۱ شهر خوزستان آلوده اعلام شده که امروز بیشترین آلودگی گزار شده است.</p>
      <p>
        <b>*آتش زدن مزارع نیشکر، هوای خوزستان را خاکستری‌تر کرد</b>
      </p>
      <p>محمدجواد اشرفی مدیرکل محیط زیست استان خوزستان در گفت‌وگو با خبرنگار فارس با تایید خبر گذر آلودگی هوای شهر اهواز از مرز ناسالم و آلودگی هوای دیگر شهرهای این استان گفت: مهترین دلیل تشدید آلودگی هوای تعدادی از شهرهای خوزستان به ویژه اهواز را در یک هفته اخیر، آتش زدن مزارع نیشکر و کاه و کلش کشتزارهای شلتوک بیان کرد که با وقوع پدیده وارونگی دما (اینورژن) همزمان شده است.</p>
      <p>وی با تاکید بر اینکه آلودگی‌های نفتی هم در این وضعیت موثر بوده‌اند، ابراز داشت: آلودگی ناشی از خودروها و تاسیسات نفتی از جمله منابه آلودگی همیشگی این استان بوده اما آنچه در روزهای اخیر به صورت مقطعی باعث تشدید آلودگی هوا شده است مربوط به سوزاندن مزارع کشاورزی است که باعث افزایش غبار با اندازه ۲.۵ میکرون شده که برای دستگاه تنفسی بسیار مضر است.</p>
      <p>اشرفی با اشاره به اینکه شرکت‌های نیشکر در جنوب اهواز در روزهای اخیر برای برداشت محصول خود اقدام به سوزاندن گسترده مزارع نیشکر کرده‌اند گفت: با توجه به شرایط بحرانی آلودگی هوا به آنها اعلام شده تا زمانی که شرایط هوا مساعد شود، آتش زدن مزارع ممنوع است.</p>
      <p>وی افزود: به استناد تبصره ماده ۳ قانون هوای پاک در شرایط اضطرار آلودگی هوا، محیط زیست باید به صنایع آلاینده تذکر دهد.</p>
      <p>
        <b>* پرونده شرکت توسعه نیشکر سال‌هاست خاک می‌خورد</b>
      </p>
      <p>اشرفی افزود: پرونده شرکت توسعه نیشکر و صنایع جانبی به دلیل سوزاندن مزارع و آلوده کردن هوا، سال هاست که به مراجع قضایی ارجاع شده است.</p>
      <p>وی با بیان اینکه کنترل آتش سوزی کاه و کلش مزارع توسط کشاورزان بسیار دشوار است، خاطر نشان کرد: طبق ماده ۳۸۸ قانون مجازات اسلامی، سوزاندن کاه و کلش مزارع، اقدام علیه بهداشت عمومی است و جریمه نقدی و حبس تا یک سال برای آن در نظر گرفته شده است که به استناد همین قانون به کشاورزان اخطار داده و اطلاعیه‌ای صادر کردیم که از سوزاندن مزارع خودداری کنند.</p>
      <p>اشرفی گفت: جهاد کشاورزی باید پاسخ دهد در سه سال گذشته چه اقدامی برای آموزش کشاورزان در این زمینه انجام داده است؟</p>
      <p>وی ادامه داد: وزارت جهاد باید برای شناسایی کشاورزانی که زمین‌های خود را آتش می‌زنند وارد عمل شود و اقدامات پیشگیرانه از جمله اختصاص ندادن نهاده‌ها به آنها انجام دهد.</p>
      <p>
        <b>*تعلل هواشناسی در پیش‌بینی وضعیت هوا</b>
      </p>
      <p>مدیرکل حفاظت محیط زیست خوزستان با بیان اینکه در روزهای اخیر کمیته اضطرار برای آلودگی هوای خوزستان تشکیل نشده است، گفت: روال قانونی تشکیل کمیته اضطرار آلودگی هوا به این صورت است که هواشناسی باید ۹۶ ساعت پیش شرایط پایداری هوا و اینورژن را به دانشگاه علوم پزشکی اعلام کند و این دانشگاه نیز بر اساس پیش بینی‌ هواشناسی و آمار آلودگی هوا که اداره کل حفاظت محیط زیست اعلام می‌کند، تشکیل این کمیته را درخواست کند، ولی این روال صورت نگرفته است.</p>
      <p>وی ادامه داد: اداره کل حفاظت محیط زیست مسئول اعلام تعطیلی در روزهای آلوده نیست.<br/>اشرفی با بیان اینکه درخواست برگزاری جلسه در هفته آینده به استانداری خوزستان اعلام شده است گفت: بر اساس پیش بینی‌ها احتمال تکرار وارونگی دما در ماه‌های دی و بهمن نیز زیاد است، به همین دلیل باید برای این مساله چاره‌ای اندیشید.</p>
    </article>
  </body>
</html>