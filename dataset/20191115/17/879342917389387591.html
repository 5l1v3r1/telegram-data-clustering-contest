<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/novyna/bezpeka/sbu-zatrymala-odnoho-lideriv-terorystiv-idil"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T17:23:42+00:00"/>
    <meta property="og:title" content="СБУ затримала одного з лідерів терористів ІДІЛ"/>
    <meta property="og:description" content="СБУ, МВС України та ЦРУ США провели спільну спецоперацію на Київщині, за результатами якої було затримано одного з ключових керівників терористичної організації Ісламська держава."/>
  </head>
  <body>
    <article>
      <h1>СБУ затримала одного з лідерів терористів ІДІЛ</h1>
      <address>
        <time datetime="2019-11-15T17:23:42+00:00">15 Nov 2019, 17:23</time>
      </address>
      <p>
        <b>СБУ, МВС України та ЦРУ США провели спільну спецоперацію на Київщині, за результатами якої було затримано одного з ключових керівників терористичної організації «Ісламська держава».</b>
      </p>
      <p>Про це повідомляє пресцентр СБУ.</p>
      <p>За отриманими даними, з 2012 року громадянин Грузії на прізвисько «Аль Бара Шишані» обіймав посаду аміра джамаату «Ахадун Ахат» у провінції Латакія Сирійської Арабської Республіки. У 2013 році він обіймав одну із вищих посад у ІДІЛ – заступника військового аміра, відомого як «Абу Умар аш-Шишані». У 2016 році, після ліквідації останнього, «Аль Бара Шишані» виїхав до Туреччини, де продовжив координувати діяльність терористичної організації.</p>
      <p>Улітку 2018 року терорист незаконно прибув до України, використавши підроблений паспорт. На підставі фальшивих документів йому вдалося легалізуватися на території нашої країни.</p>
      <p>За наявною інформацією, перебуваючи в Україні, терорист продовжував координувати діяльність спеціальних осередків ІДІЛ, так званих «Амніятів».</p>
      <p>Правоохоронці затримали злочинця у столичному регіоні поблизу приватного будинку, де він проживав.</p>
      <p>Проведена портретна експертиза довела, що затриманий іноземець, дійсно, є розшукуваним лідером «Ісламської держави».</p>
      <p>Наразі терорист перебуває під екстрадиційним арештом, а СБУ перевіряє інформацію щодо його причетності до вчинення злочинів на території України.</p>
      <p>27 жовтня президент США <a href="https://www.slovoidilo.ua/2019/10/27/novyna/svit/tramp-rozpoviv-detali-zahybeli-lideru-idil">Дональд Трамп повідомив про ліквідацію лідера ІД аль-Багдаді в сирійському Ідлібі.</a></p>
      <p>За даними ЗМІ, аль-Багдаді <a href="https://www.slovoidilo.ua/2019/10/31/novyna/svit/islamska-derzhava-pidtverdyla-smert-al-bahdadi">під час американського штурму ввів у дію пояс смертника.</a></p>
      <p>Терористичне угрупування «Ісламська держава» <a href="https://www.slovoidilo.ua/2019/10/31/novyna/svit/islamska-derzhava-pidtverdyla-smert-al-bahdadi">підтвердило ліквідацію свого лідера Абу Бакра аль-Багдаді.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/31/novyna/svit/islamska-derzhava-pidtverdyla-smert-al-bahdadi"/>
        <a href="https://www.slovoidilo.ua/2019/10/27/novyna/svit/tramp-rozpoviv-detali-zahybeli-lideru-idil"/>
        <a href="https://www.slovoidilo.ua/2019/10/15/novyna/polityka/francziyi-poboyuyutsya-vidrodzhennya-idil-cherez-operacziyu-syriyi"/>
        <a href="https://www.slovoidilo.ua/2019/10/28/novyna/svit/zmi-vzhe-znajshly-nastupnykiv-holovy-islamskoyi-derzhavy"/>
      </related>
    </article>
  </body>
</html>