<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ipl-2020-delhi-capitals-squad-hanuma-vihari-chris-morris-release-2851295.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T17:59:46+00:00"/>
    <meta property="og:title" content="IPL 2020: दिल्ली कैपिटल्स ने विहारी, मौरिस को किया रिलीज; शिखर धवन और ऋषभ पंत बरकरार"/>
    <meta property="og:description" content="इंडियन प्रीमियर लीग (आईपीएल) के बीते सीजन में दमदार प्रदर्शन कर अपनी किताब सुधारने वाली दिल्ली कैपिटल्स ने लीग के आगामी सीजन के लिए अपने रीटेन और रिलीज किए गए खिलाड़ियों की सूची जारी कर दी है। भारत..."/>
  </head>
  <body>
    <article>
      <h1>IPL 2020: दिल्ली कैपिटल्स ने विहारी, मौरिस को किया रिलीज; शिखर धवन और ऋषभ पंत बरकरार</h1>
      <address><time datetime="2019-11-15T17:59:46+00:00">15 Nov 2019, 17:59</time> by <a rel="author">लाइव हिंदुस्तान टीम,नई दिल्ली</a></address>
      <p>इंडियन प्रीमियर लीग (आईपीएल) के बीते सीजन में दमदार प्रदर्शन कर अपनी किताब सुधारने वाली दिल्ली कैपिटल्स ने लीग के आगामी सीजन के लिए अपने रीटेन और रिलीज किए गए खिलाड़ियों की सूची जारी कर दी है।</p>
      <p>भारत की टेस्ट टीम का हिस्सा हनुमा विहारी और दक्षिण अफ्रीकी टीम का हरफनमौला खिलाड़ी क्रिस मौरिस को दिल्ली ने रिलीज कर दिया है। टीम ने विंडीज के कीमो पॉल और नेपाल के संदीप लामिछाने पर भरोसा जताया है।</p>
      <p>दिल्ली ने जो भारतीय खिलाड़ी रिटेन किए हैं उनमें सलामी बल्लेबाज शिखर धवन, पृथ्वी शॉ, श्रेयस अय्यर, ऋषभ पंत, अक्षर पटेल, अमित मिश्रा, ईशांत शर्मा, हर्षल पटेल, आवेश खान के नाम शामिल हैं। इन सभी के साथ दिल्ली ने किंग्स इलेवन पंजाब से रविचंद्रन अश्विन और राजस्थान रॉयल्स से अजिंक्य रहाणे को अपनी टीम में ट्रेड किया है।</p>
      <p>
        <a href="https://www.livehindustan.com/cricket/story-ipl-2020-mumbai-indians-retain-core-team-release-12-players-2851267.html">
          <b>IPL 2020: मुंबई इंडियन्स ने 12 खिलाड़ियों को रिलीज किया, जबकि 18 टीम में बरकरार</b>
        </a>
      </p>
      <p>मौजूदा विजेता मुंबई इंडियंस ने लेग स्पिनर मयंक मारकंडे को दिल्ली को ट्रेड किया था लेकिन दिल्ली ने इस स्पिनर को राजस्थान को दे दिया है। फ्रेंचाइजी द्वारा रिटेन किए गए विदेशी खिलाड़ियों में पॉल और संदीप के साथ बीते सीजन में दमदार गेंदबाजी करने वाले दक्षिण अफ्रीका के कागिसो रबादा का नाम भी शामिल है।</p>
      <p>वहीं रिलीज किए गए विदेशी खिलाड़ियों में मौरिस के साथ उनके हमवतन कोलिन इनग्राम और न्यूजीलैंड के कोलिन मुनरो के नाम हैं। रिलीज किए गए भारतीय खिलाड़ियों में विहारी के अलावा हरनफनमौला खिलाड़ी जलज सक्सेना, मनजोत कालरा, अंकुश बैंस, नाथू सिंह, बंडारू अयप्पा के नाम हैं।</p>
      <p>वेस्टइंडीज के शेरफाने रदरफोर्ड को फ्रेंचाइजी पहले ही मुंबई को दे चुकी है। अश्विन की जगह दिल्ली ने पंजाब को जगदीश सुचिथ को सौंपा है। राबादा की बेहतरीन फॉर्म के कारण बीते सीजन अधिकतर समय बेंच पर बैठने वाले न्यूजीलैंड के बाएं हाथ के तेज गेंदबाज ट्रेंट बाउल्ट मुंबई पहुंच गए हैं। मयंक के साथ एक और लेग स्पिनर राहुल तेवतिया को भी दिल्ली ने राजस्थान को दे दिया है।</p>
      <p>
        <a href="https://www.livehindustan.com/cricket/story-ipl-2020-kxip-release-david-miller-sam-curran-chris-gayle-stays-2851276.html">
          <b>IPL 2020: किंग्स इलेवन पंजाब ने मिलर और कुरेन को रिलीज किया, गेल साथ रहेंगे</b>
        </a>
      </p>
      <p>दिल्ली के मुख्य कार्यकारी अधिकारी (सीईओ) धीरज मल्होत्रा ने एक बयान में कहा, “मैं उन सभी खिलाड़ियों का शुक्रिया अदा करना चाहता हूं जिन्हें हमने आज रिलीज किया है। साथ ही मैं उन सभी को उनके भविष्य के लिए शुभकामनाएं देना चाहता हूं।”</p>
    </article>
  </body>
</html>