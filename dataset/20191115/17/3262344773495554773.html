<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33098/xbox-one-aggiornamento-novembre-google-assistant-gamertag"/>
    <meta property="og:site_name" content="DDay.it"/>
    <meta property="article:published_time" content="2019-11-15T17:50:00+00:00"/>
    <meta property="og:title" content="Xbox One ora supporta Google Assistant. Arrivano le nuove Gamertag"/>
    <meta property="og:description" content="L’aggiornamento di novembre per Xbox One introduce Google Assistant: dopo Amazon Alexa, continua il processo per sostituire Cortana. Cambiamenti anche per le Gamertag"/>
  </head>
  <body>
    <article>
      <h1>Xbox One ora supporta Google Assistant. Arrivano le nuove Gamertag</h1>
      <h2>L’aggiornamento di novembre per Xbox One introduce Google Assistant: dopo Amazon Alexa, continua il processo per sostituire Cortana. Cambiamenti anche per le Gamertag</h2>
      <address><time datetime="2019-11-15T17:50:00+00:00">15 Nov 2019, 17:50</time> by <a rel="author">Pasquale Agizza</a></address>
      <p>Integrazione completa di Google Assistant, il rinnovamento delle Gamertag e un menu impostazioni tutto nuovo. Sono queste le novità più importanti introdotte dall’aggiornamento di novembre per Xbox.</p>
      <p>I lavori sull’integrazione di Google Assistant in Xbox erano iniziati nello scorso luglio, con una prima versione beta di test rilasciata agli utenti a settembre. <b>L’assistente di Google raggiunge così Alexa di Amazon</b>, come parte della strategia che Microsoft sta portando avanti per sostituire Cortana sulle console.</p>
      <figure>
        <img src="https://cdn.dday.it/system/uploads/picture/image/58779/content_small_XboxUpdate_2.jpg"/>
      </figure>
      <p>Da segnalare, però, che seppur Google Assistant arriverà in tutte le nazioni supportate, <b>per il momento funzionerà solamente in inglese</b>. L’arrivo delle altre lingue è previsto nei prossimi mesi con un ulteriore aggiornamento.</p>
      <h3> </h3>
      <h3> </h3>
      <h3>Le Gamertag ora supportano 13 alfabeti e oltre 200 lingue</h3>
      <p>Un’altra grande novità è la profonda revisione in tema di Gamertag. Il sistema per creare il nostro pseudonimo<i> </i>online adesso supporta 13 diversi alfabeti e più di 200 lingue. <b>Per la prima volta, inoltre, due utenti potranno avere la stessa Gamertag</b>, col sistema che aggiungerà in automatico 4 cifre finali al nome per distinguere gli utenti.</p>
      <figure>
        <img src="https://cdn.dday.it/system/uploads/picture/image/58777/content_small_XboxUpdate_1.jpg"/>
      </figure>
      <p>Rinnovamento grafico anche per il menu delle impostazioni. L’aggiornamento snellirà molto l’interfaccia, riducendo e riorganizzando con un criterio migliore le opzioni a schermo. Sarà più facile, in questo modo, raggiungere le opzioni più comuni.</p>
      <p>Le altre novità prevedono un miglioramento della trascrizione da voce a testo, che adesso funzionerà in molti più linguaggi compreso l’italiano, una nuova gestione dei filtri in chat per evitare messaggi indesiderati e un processo di configurazione molto più veloce per la prima accensione di Xbox.</p>
    </article>
  </body>
</html>