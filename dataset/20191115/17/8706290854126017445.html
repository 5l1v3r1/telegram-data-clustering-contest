<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684544/afta-einai-sovara-provlimata-telos-ta-likes-sto-instagram-se-kata"/>
    <meta property="og:site_name" content="enikos.gr"/>
    <meta property="article:published_time" content="2019-11-15T17:41:00+00:00"/>
    <meta property="og:title" content="Αυτά είναι... σοβαρά προβλήματα: Τέλος τα likes στο Instagram - Σε κατάθλιψη οι influencers"/>
    <meta property="og:description" content="Είστε φανατικοί οπαδοί του Instagram και «κρέμεστε» από τα likes που κάνουν οι διαδικτυακοί..."/>
  </head>
  <body>
    <article>
      <h1>Αυτά είναι... σοβαρά προβλήματα: Τέλος τα likes στο Instagram - Σε κατάθλιψη οι influencers</h1>
      <address>
        <time datetime="2019-11-15T17:41:00+00:00">15 Nov 2019, 17:41</time>
      </address>
      <p>Είστε φανατικοί οπαδοί του <a href="http://www.enikos.gr/lifestyle/683827/proin-paiktria-tou-gntm-vazei-fotia-sto-instagram-pozarei-me-ta-e">Instagram</a> και «κρέμεστε» από τα likes που κάνουν οι διαδικτυακοί σας φίλοι; Αν ναι, τότε θα πρέπει να προσαρμοστείτε στα νέα δεδομένα που ισχύουν από σήμερα και στη χώρα μας στη διαδικτυακή πλατφόρμα καθώς ο χρήστης δεν έχει τη δυνατότητα να βλέπει τα ορατά likes στις φωτογραφίες των άλλων. Αν αν είστε ένας απλός χρήστης που δεν έχει κάνει το Instagram πηγή εσόδων τότε κανένα πρόβλημα, αν όμως δηλώνετε «influencer» τότε υπάρχει πρόβλημα. Και αυτό γιατί τα likes παίζουν μεγάλο ρόλο για το αν κάποια υπηρεσία ή προϊόν θελήσει να διαφημιστεί μέσα από έναν influencer που έχει εκατομμύρια ακολούθους και αυτόματα εκατομμύρια likes.</p>
      <p>Οι πιο διάσημοι και πάμπλουτοι influencers του πλανήτη όπως Κιάρα Φεράνι, Κάιλι Τζένερ, Σελένα Γκόμεζ, Αριάνα Γκράντε, Κιμ Καρντάσιαν, Κριστιάνο Ρονάλντο αλλά και πολλοί άλλοι έχουν κάθε λόγο να ανησυχούν από αυτή την τεράστια αλλαγή στο Instagram.</p>
      <p>Το μεγαλύτερο πλήγμα από αυτή την αλλαγή θα το υποστούν κυρίως αυτοί που δεν είναι τόσο διάσημοι καθώς μέχρι τώρα το Instagram τους έδινε τη δυνατότητα να βγάζουν χρήματα δημοσιεύοντας εντυπωσιακές φωτογραφίες μαζεύοντας followers, σχόλια και τα πολυπόθητα likes.</p>
      <p>
        <b>H οικονομική διάσταση στο θέμα</b>
      </p>
      <p>Πέραν της ψυχολογικής υπάρχει και μια σημαντική οικονομική διάσταση στο θέμα, καθώς η επέκταση της σημαντική αλλαγής σε όλους τους χρήστες, εγείρει ανησυχίες ότι θα υπάρξει τεράστιο πλήγμα για τους λεγόμενους influencers, μετά από έρευνα που διενήργησε το HypeAuditor . Πολλοί εξ αυτών, όπως διαπιστώθηκε, έχασαν ήδη το 3% με 15% των likes τους σε χώρες που ξεκίνησαν να εφαρμόζουν την απόκρυψη.</p>
      <p>Στον πίνακα που ακολουθεί φαίνεται πώς η απόκρυψη των Likes επηρεάζει τον αριθμό τους μεταξύ των influencers.</p>
      <figure>
        <img src="https://i1.wp.com/techit.gr/wp-content/uploads/2019/11/techit-image-pinakas_instagram.png?w=1110&amp;ssl=1"/>
      </figure>
      <p>Ο αριθμός των Likes είναι πολύ σημαντικός για πολλούς δημιουργούς περιεχομένου και αποτελούν τον δείκτη για το κατά πόσον ένας Influencer επικοινωνεί την αξία τους στους συνεργάτες του (δηλ. στους διαφημιζόμενους που τον πληρώνουν). Από τη στιγμή που τα likes είναι κρυφά οι διαφημίσεις θα πρέπει να αναρτώνται απευθείας στο instagram και όχι να πληρώνονται Influencers γι’ αυτό.</p>
      <p>Τα διαφημιστικά γραφεία δεν θα μπορούν να εξακριβώνουν αν ένα post έχει αρκετή ανταπόκριση ώστε να εγγυάται την πληρωμή και το Instagram ίσως χρειαστεί να προσφέρει ένα είδος ιδιωτικού URL, ώστε οι συνεργάτες και οι δημιουργοί API να μπορούν να κάνουν share με τα πρακτορεία και να αποκαλύπτεται ο αριθμός των Likes.</p>
      <p>Όπως ανέφερε ο Άνταμ Μοσέρι στο Wired25 «θα λάβουμε αποφάσεις που θα βλάψουν την επιχείρηση αλλά θα βοηθήσουν την ευημερία και την υγεία των χρηστών». Κι αυτό γιατί τα κρυφά likes μπορεί να μειώσουν τη συνολική διαφημιστική δαπάνη στο Instagram, εάν οι διαφημιζόμενες επιχειρήσεις θεωρήσουν ότι είναι λιγότερο σημαντικό να φαίνονται δημοφιλείς. Ωστόσο, οι δαπάνες για το μάρκετινγκ θα μπορούσαν να μετατοπιστούν από τις τσέπες των δημιουργών περιεχομένου στις επίσημες διαφημίσεις του Instagram, με την εταιρεία να κερδίζει τελικά περισσότερα χρήματα.</p>
      <p>
        <b>Τι θα «βλέπουν» οι χρήστες στο νέο Instagram</b>
      </p>
      <p>Κάτω από κάθε ανάρτηση που εμφανίζεται στο feed των χρηστών ο αριθμός των likes έχει αντικατασταθεί από τη λέξη «περισσότερα» («more»). Αν ο χρήστης πατήσει πάνω στη λέξη αυτή βλέπει σε σειρά τους λογαριασμούς που έχουν κάνει like στην ανάρτηση, χωρίς όμως να γνωρίζει τον ακριβή αριθμό τους.</p>
      <p>Από την άλλη πλευρά, στις προσωπικές αναρτήσεις τους οι χρήστες επίσης δεν βλέπουν τον αριθμό των likes που συγκεντρώνουν. Μόνο αν πατήσουν πάνω στη λέξη «more» θα δουν στο παράθυρο που ανοίγει το συνολικό αριθμό τους στο άνω μέρος της οθόνης.</p>
      <p>Οι ιθύνοντες υποστηρίζουν ότι η αλλαγή αυτή θα κάνει τους χρήστες να νοιώθουν πιο άνετα στο να μοιράζονται φωτογραφίες τους χωρίς τον φόβο να λάβουν μικρό αριθμό likes που στη σημερινή εποχή – καλώς ή κακώς – αποτελεί… όνειδος για τους χρήστες.</p>
      <p>Μέχρι στιγμής, η ανταπόκριση που λαμβάνει το Instagram για την αλλαγή είναι θετική, ωστόσο εξακολουθεί να δουλεύει δοκιμαστικά γιατί πρόκειται για μια ουσιώδη αλλαγή της εφαρμογής και θέλει προσοχή.</p>
      <figure>
        <img src="http://media.enikos.gr/data/photos/684544_a08bb624b0-933e2fce818c210f.jpg"/>
      </figure>
      <p>
        <b>Πότε και από πού ξεκίνησε το τέλος των likes</b>
      </p>
      <p>Η αρχή έγινε από τον περασμένο Απρίλιο στον Καναδά και ακολούθησαν τον Ιούλιο η Ιταλία, η Ιαπωνία, η Βραζιλία, η Αυστραλία και η Νέα Ζηλανδία. Από σήμερα, στον… χορό της απόκρυψης του αριθμού των likes που συγκεντρώνουν οι αναρτήσεις του Instagram, μπαίνει και η Ελλάδα.</p>
      <p>Όπως είχε γίνει γνωστό εδώ και μερικές ημέρες η πλατφόρμα θα προχωρούσε αυτήν την εβδομάδα στην εφαρμογή της νέας πρακτικής στις ΗΠΑ, όμως όπως φαίνεται ο προγραμματισμός αφορούσε και τη χώρα μας, με αποτέλεσμα και οι Έλληνες χρήστες της εφαρμογής να πρέπει να προσαρμοστούν στις αλλαγές.</p>
      <p>Όπως δήλωσε ο επικεφαλής του Ιnstagram, Άνταμ Μοσέρι, η κίνηση αυτή αφορά την αλλαγή του τρόπου που νοιώθουν οι χρήστες – κυρίως οι νεότεροι- απέναντι στη δημοφιλή πλατφόρμα κοινωνικής δικτύωσης.</p>
      <p>Όπως έγραψε στο twitter, «από σήμερα ένας μικρός αριθμός ατόμων παγκοσμίως δεν θα μπορεί να βλέπει τον αριθμό των likes που παίρνουν οι άλλοι για τις φωτογραφίες τους». Θα μπορούν ωστόσο να βλέπουν τα likes στις δικές του φωτογραφίες.</p>
      <p>Πηγή: techit.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/682444/to-sygkinitiko-minyma-tou-lefteri-petrounia-gia-ti-gennisi-tis-ko%0A%20%20%20%20%0A"/>
        <a href="http://www.enikos.gr/society/684502/sok-stin-kriti-mathitis-dimotikou-kleidothike-stin-aithousa-kai-p%0A%20%20%20%20%0A"/>
        <a href="http://www.enikos.gr/society/684431/ptychio-me-arista-gia-ton-tyflo-foititi-pou-eiche-aporrifthei-apo%0A%20%20%20%20%0A"/>
        <a href="http://www.enikos.gr/society/684482/se-sovari-katastasi-15chronos-mathitis-stin-kriti-ypesti-egkefali%0A%20%20%20%20%0A"/>
        <a href="http://www.enikos.gr/society/684493/voutia-thanatou-gia-odigo-sto-limani-tis-mytilinis%0A%20%20%20%20%0A"/>
        <a href="http://www.enikos.gr/society/684492/nees-plirofories-gia-to-trochaio-ti-syngrou-i-michani-paresyre-gi%0A%20%20%20%20%0A"/>
        <a href="http://www.enikos.gr/society/684491/fotia-se-diamerisma-stin-kypseli-tora%0A%20%20%20%20%0A"/>
        <a href="http://www.enikos.gr/society/684478/photo-apo-to-sovaro-trochaio-sti-syngrou%0A%20%20%20%20%0A"/>
        <a href="http://www.enikos.gr/society/684477/sovaro-trochaio-sti-syngrou-michani-paresyre-dyo-pezous-tora%0A%20%20%20%20%0A"/>
      </related>
    </article>
  </body>
</html>