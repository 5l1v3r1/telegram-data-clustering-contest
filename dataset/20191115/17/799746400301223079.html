<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/rus/articles/2019/11/15/7103107/"/>
    <meta property="og:site_name" content="Европейская правда"/>
    <meta property="article:published_time" content="2019-11-15T17:30:13+00:00"/>
    <meta property="og:title" content="Белый дом врал о Зеленском с самого начала: что раскрыл текст новой беседы с Трампом"/>
    <meta property="og:description" content="Выяснилось, что официальные сообщения Белого дома бывают полной выдумкой. Так, о его разговоре с Зеленским пресс-служба президента США “официально” соврала..."/>
  </head>
  <body>
    <article>
      <h1>Белый дом врал о Зеленском с самого начала: что раскрыл текст новой беседы с Трампом</h1>
      <address><time datetime="2019-11-15T17:30:13+00:00">15 Nov 2019, 17:30</time> by <a rel="author" href="https://www.eurointegration.com.ua/rus/authors/sydorenko/" target="_blank">Сергей Сидоренко</a></address>
      <p>На завершення тижня президент США Дональд Трамп, як і обіцяв, опублікував дослівну розшифровку ще однієї своєї розмови із президентом Володимиром Зеленським.</p>
      <p>Йдеться про їхню коротку телефонну бесіду ще 21 квітня – у ту ніч, коли майбутній (на той момент) глава української держави святкував свою перемогу у другому турі президентських виборів.</p>
      <p>Коли Трамп вирішив зробити цей крок, то точно не уявляв його наслідків. Адже ця публікація довела системну брехню Білого дому у питаннях зовнішньої політики. Або, принаймні, у питаннях, які стосуються України.</p>
      <p>Як відомо, у вересні, після початку так званого "Українагейту" – розслідування звинувачень на адресу Трампа у тому, що він шантажував Україну – президент США пішов на небачений у дипломатичній практиці крок. Він наказав Білому дому зняти гриф секретності зі своєї липневої телефонної розмови із президентом Зеленським та <b><a href="https://www.eurointegration.com.ua/news/2019/09/25/7101202/">оприлюднив її повну стенограму</a></b>.  При чому зробив це, не питаючи дозволу в української сторони.</p>
      <p>Для Києва це було не дуже приємним досвідом – адже з’ясувалося, що Зеленський говорив речі (на кшталт критики американських дипломатів та європейських лідерів), які точно не мали би стати публічними.</p>
      <aside>Однак самому Трампу це допомогло.</aside>
      <p>З’ясувалося, що <b>конкретно у цій розмові</b> від нього не лунало ані погроз, ані реального шантажу – словом, нічого, що могло би бути реальною причиною для імпічменту.</p>
      <p>Певно, натхненний цим результатом, президент США вирішив оприлюднити стенограму ще й перших своїх переговорів із Зеленським, які відбулися у квітні – хоча ніхто й не підозрював Трампа у некоректності під час цього дзвінка-вітання переможцеві виборів в Україні.</p>
      <p>Розмова Зеленського і Трампа цікава сама по собі, тому нижче ми наводимо її повний переклад, який відтворює стиль та лексику обох лідерів.  Примітно, наприклад, те, що Зеленський у короткій розмові <b>11 разів подякував</b> американському лідеру (той у відповідь також подякував, 1 раз). А ще - <b>6 разів запросив Трампа</b> приїхати на свою інавгурацію (в тому числі один раз – жартома, побажавши гарного перельоту).</p>
      <p>Але головна новина не в цьому.</p>
      <p>Тоді, 21 квітня, пресслужба Дональда Трампа поширила по американських медіа повідомлення із <b>нібито </b>коротким переказом змісту розмови президента США із майбутнім президентом України.</p>
      <p>Це повідомлення ще тоді <a href="https://en.hromadske.ua/posts/world-leaders-congratulate-ukraines-zelenskiy-with-election-victory">цитували ЗМІ</a>, його повний текст досі доступний у автоматичних <a href="https://publicpool.kinja.com/subject-in-town-pool-report-4-1834208078">агрегаторах</a> повідомлень пресслужби.</p>
      <p>Але тепер з’ясувалося, що повідомлення Білого дому було повною вигадкою.</p>
      <aside>Пресслужба президента США "офіційно збрехала"</aside>
      <p>Офіційне повідомлення каже про серйозні питання, які Трамп нібито обговорював із Зеленським, як-то боротьбу з корупцією та підтримку цілісності України. А насправді жодного із цих питань не прозвучало, а натомість найсерйознішим питанням, яке підняв сам Трамп, стали його спогади про українок, що брали участь у конкурсі "Міс Всесвіт" (звісно, якщо довіряти розсекреченій стенограмі, яку, знову ж таки, оприлюднив Білий дім).</p>
      <p>Отже, далі – переклад офіційного повідомлення Білого дому та зміст реальної розмови президентів.</p>
      <p>Висновки робіть самі.</p>
      <h3>Короткий зміст розмови Трампа та Зеленського, повідомлення Білого дому від 21.04.2019</h3>
      <p>Президент Дональд Трамп сьогодні поговорив із новообраним президентом Володимиром Зеленським, щоб привітати його з перемогою на виборах в Україні 21 квітня.</p>
      <p>Президент побажав йому успіху і назвав вибори важливим моментом в історії України, зазначивши мирний і демократичний спосіб виборчого процесу. Президент Трамп підкреслив непохитну підтримку Сполучених Штатів суверенітету та територіальної цілісності України у межах її міжнародно визнаних кордонів – та висловив свою прихильність працювати разом із обраним президентом Зеленським та українським народом для проведення реформ, які зміцнюють демократію, збільшують процвітання та задля викорінення корупції.</p>
      <h3>Дослівна стенограма розмови Трампа та Зеленського, оприлюднена Білим домом 15.11.2019</h3>
      <p><b>Трамп:</b> Хочу вас привітати з тим, як класно ви це зробили, і вітаю з фантастичними виборами.</p>
      <p><b>Зеленський:</b> Приємно від вас це почути. Дуже дякую! Це дуже приємно – почути таке від вас, я ціную ваше привітання, вдячний за привітання.</p>
      <p><b>Трамп: </b>Це були неймовірні вибори.</p>
      <p><b>Зеленський:</b> Ще раз дуже дякую. Ви бачите, ми дуже старалися, ми зробили все, що могли. І у нас був величний приклад – це ви.</p>
      <p><b>Трамп: </b>Я думаю, ви чудово працюватиме (як президент). У мене багато друзів в Україні, які вас знають і яким ви подобаєтеся. У мене також багато друзів з України, і вони, чесно, очікували, що ви переможете. Те, що ви зробили – це вражаюче!</p>
      <p>У якомусь сенсі я ж зробив щось схоже. Ми в США маємо величезний успіх, у нас економіка у приголомшливому стані, найкраща за всю історію.</p>
      <p>Та я хотів вас просто привітати. Не сумніваюся, що ви будете фантастичним президентом.</p>
      <p><b>Зеленський:</b> Перш за все, дуже дякую вам за привітання. Ми в Україні є незалежною країною, і ми плануємо робити все для людей. Ви, як я вже сказав, є чудовим прикладом для нас.</p>
      <p>Ми сподіваємося досягти в нашій роботі того, що змогли ви. І ви завжди будете для багатьох великим прикладом. Ви – чудовий приклад для наших нових управлінців.</p>
      <p>Я також хотів би запросити вас, якщо можливо, на  інавгурацію. Я знаю, наскільки ви зайняті, але якщо ви знайдете можливість приїхати на церемонію інавгурації, бути з нами в цей день, це було би чудовим, величним кроком з вашого боку.</p>
      <p><b>Трамп: </b>Ну, добре. Я подумаю над цим. Що ж – дайте дату цієї події і як мінімум ми надішлемо вагомого представника. Можливо, навіть більше, ніж одна людина зі Сполучених Штатів буде з вами в цей великий день. Так що від нас хтось точно буде. Як мінімум, хтось на дуже, дуже високому рівні буде з вами. Справді, це ж буде неймовірний день для неймовірних досягнень.</p>
      <p><b>Зеленський:</b> Ще раз дякую, і ми дуже чекаємо вашого візиту або візиту високої делегації. Бо ж у нас така чудова країна, що не описати словами – наскільки милі, теплі і дружні наші люди, наскільки смачна і вишукана наша кухня, і наскільки прекрасною є Україна. Словами не описати нашу країну, тому найкраще було б, щоб ви самі її побачили. Тому, якщо ви можете приїхати, то це буде чудово. Так що я вас ще раз запрошую.</p>
      <p><b>Трамп: </b>Що ж, я згоден з вами щодо вашої країни, і з нетерпінням чекаю на це.</p>
      <p>Коли я володів конкурсом "Міс Всесвіт", там завжди були чудові люди, а Україна завжди була дуже добре представлена. Так що коли ви вже припрацюєтеся (як президент – ЄП) і будете готові, то я хотів би запросити вас до Білого дому. У нас буде багато про що поговорити, і ви весь час матимете нашу підтримку.</p>
      <p><b>Зеленський:</b> Так, дякую за запрошення. Ми приймаємо це запрошення і дуже чекаємо візиту. Знову дякую. Вся команда і я з нетерпінням чекаємо цього візиту. Ще раз дякую за привітання.</p>
      <p>Але я все одно думаю, що було б чудово, якби ви могли приїхати і побути з нами в цей дуже важливий день нашої інавгурації.</p>
      <p>Результати ж неймовірні – і дуже вражаючі для нас <i>(очевидно, йдеться про результати другого туру виборів - ЄП)</i>. Так що це буде абсолютно фантастично, якщо б ви змогли приїхати і бути цього дня з нами.</p>
      <p><b>Трамп: </b>Дуже добре, ми повідомимо дуже скоро, і ми побачимося скоро у будь-якому разі. Тому вітаю, і передайте, будь ласка, привіт українському народу і вашій родині. Дайте їм знати, що я надіслав найкращі побажання від моєї країни.</p>
      <p><b>Зеленський:</b> Так, дякую ще раз. Отже, гарного вам польоту (в Україну), і побачимося".</p>
      <p><b>Трамп: </b>Бережіть себе і скажіть сьогодні величну промову. Бережіть себе, скоро ми побачимося.</p>
      <p><b>Зеленський (очевидно, перейшов на англійську):</b> Дуже дякую. Мені ще складно, але я буду тренуватися  говорити англійською, і ми зустрінемося (розмовляючи) англійською. Дуже вам дякую.</p>
      <p><b>Трамп: </b>(Сміється) Це пречудово почути! Це справді добре. Я б не зміг так само вашою мовою. Я дуже вражений. Вам дуже дякую.</p>
      <p><b>Зеленський:</b> Дуже дякую, побачимося дуже скоро.</p>
      <p><b>Трамп: </b>Чудового дня. Успіхів.</p>
      <p><b>Зеленський:</b> До побачення.</p>
      <p>---- Кінець розмови ----</p>
      <p>PS: Спливає у пам’яті історія річної давнини, коли Трамп телефонував Путіну. Тоді його радники навмисне поклали перед президентом папір, де <b><a href="https://www.eurointegration.com.ua/news/2018/03/21/7079109/">великими буквами було написано: "НЕ ВІТАТИ"</a></b>, але всупереч їхнім порадам лідер США привітав Володимира Путіна з його переобранням на посаді президента РФ. Витік цієї історії тоді став <b><a href="https://www.eurointegration.com.ua/news/2018/03/21/7079124/">підставою для розслідування</a></b> в офісі глави держави.</p>
      <p>Тож можна припустити схожий варіант, що всі ці тези Трампу підготували і він мав би висловити їх під час розмови – але не став цього робити. А Білий дім вирішив, що можна спрямувати сигнали до Києва принаймні у письмовому вигляді.</p>
      <p>Та якими б не були мотиви тоді, у квітні, нині публікація стенограми завдала удару по Трампові. Бо вона засвідчила, що навіть офіційні заяви Білого дому можуть бути повністю вигаданими.</p>
      <p>
        <i>
          <b>Автор: Сергій Сидоренко,</b>
        </i>
      </p>
      <p>
        <i>
          <b>редактор "Європейської правди"</b>
        </i>
      </p>
    </article>
  </body>
</html>