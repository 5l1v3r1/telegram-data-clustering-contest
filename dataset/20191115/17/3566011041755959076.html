<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547496.html/%D8%B3%D8%AA%D8%A7%D8%AF-%D8%AA%D9%86%D8%B8%DB%8C%D9%85-%D8%A8%D8%A7%D8%B2%D8%A7%D8%B1-%D8%AC%D9%84%D8%B3%D9%87--%D9%81%D9%88%D9%82-%D8%A7%D9%84%D8%B9%D8%A7%D8%AF%D9%87-%D8%AA%D8%B4%DA%A9%DB%8C%D9%84-%D8%AF%D8%A7%D8%AF--%D9%82%D8%A7%D8%A6%D9%85-%D9%85%D9%82%D8%A7%D9%85-%D9%88%D8%B2%DB%8C%D8%B1-%D8%B5%D9%85%D8%AA--%D8%AF%D8%B1-%D8%B5%D9%88%D8%B1%D8%AA-%D9%86%DB%8C%D8%A7%D8%B2-%D8%B0%D8%AE%D8%A7%DB%8C%D8%B1-%D8%A7%D8%B3%D8%AA%D8%B1%D8%A7%D8%AA%DA%98%DB%8C%DA%A9-%D8%B1%D8%A7-%D9%88%D8%A7%D8%B1%D8%AF-%D8%A8%D8%A7%D8%B2%D8%A7%D8%B1-%D9%85%DB%8C-%DA%A9%D9%86%DB%8C%D9%85--%D9%82%DB%8C%D9%85%D8%AA-%D8%AD%D9%85%D9%84-%D9%88-%D9%86%D9%82%D9%84-%DA%A9%D8%A7%D9%84%D8%A7%D9%87%D8%A7-%D8%A7%D9%81%D8%B2%D8%A7%DB%8C%D8%B4-%D9%86%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T17:58:00+00:00"/>
    <meta property="og:title" content="ستاد تنظیم بازار جلسه‌ فوق‌العاده تشکیل داد/ قائم مقام وزیر صمت: در صورت نیاز ذخایر استراتژیک را وارد بازار می‌کنیم/ قیمت حمل و نقل کالاها افزایش نمی‌یابد"/>
    <meta property="og:description" content="به دنبال افزایش قیمت بنزین از بامداد امروز (جمعه)، ستاد تنظیم بازار با برگزاری جلسه‌ای فوق‌العاده، مصوبات مهمی در رابطه با مدیریت بازار و جلوگیری از سوءاستفاده برخی سودجویان از افزایش قیمت بنزین برای تخلفاتی همچون افزایش قیمت کالاها داشت."/>
  </head>
  <body>
    <article>
      <h1>ستاد تنظیم بازار جلسه‌ فوق‌العاده تشکیل داد/ قائم مقام وزیر صمت: در صورت نیاز ذخایر استراتژیک را وارد بازار می‌کنیم/ قیمت حمل و نقل کالاها افزایش نمی‌یابد</h1>
      <h2>به دنبال افزایش قیمت بنزین؛</h2>
      <address>
        <time datetime="2019-11-15T17:58:00+00:00">15 Nov 2019, 17:58</time>
      </address>
      <p>به دنبال افزایش قیمت بنزین از بامداد امروز (جمعه)، ستاد تنظیم بازار با برگزاری جلسه‌ای فوق‌العاده، مصوبات مهمی در رابطه با مدیریت بازار و جلوگیری از سوءاستفاده برخی سودجویان از افزایش قیمت بنزین برای تخلفاتی همچون افزایش قیمت کالاها داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین مدرس خیابانی- قائم مقام وزیر صنعت، معدن و تجارت (صمت) در امور بازرگانی- در گفت‌وگو با ایسنا،  در رابطه با جزئیات اظهارات وزیر صنعت مبنی بر "ممنوعیت  افزایش قیمت هرگونه کالا به بهانه افزایش قیمت بنزین و باطل شدن مجوزهای افزایش قیمت پیشین" اظهار کرد: امروز (جمعه) جلسه فوق‌العاده ستاد تنظیم بازار از ساعت ۱۴ تا ۱۶ به دستور شخص وزیر صنعت، معدن و تجارت و با حضور همه اعضای ستاد تنظیم بازار برگزار شد. آنچه که در دستور کار ستاد تنظیم بازار  قرار گرفت، مراقبت از تاثیر نگذاشتن افزایش نرخ بنزین بر قیمت کالاها بود.</p>
      <p>
        <b>دلیلی برای گرانی وجود ندارد</b>
      </p>
      <p>وی افزود: با توجه به اینکه نرخ کالا عمدتا تاثیرپذیر از حمل‌ونقل بوده و حمل‌ونقل نیز با گازوئیل بوده و در این بحث افزایش قیمت‌ها، به هیچ وجه افزایش قیمت گازوئیل مطرح نیست؛ بنابراین افزایش قیمت کالاها نباید رخ دهد. اما لازم است که مراقبت‌هایی صورت گیرد تا افزایش قیمت و سوءاستفاده‌هایی در مبادی تولید، مبادی عرضه و حتی فروشگاه‌ها، از دو جنبه مهم افزایش قیمت‌ها و احتکار صورت نگیرد.</p>
      <p>
        <b>در صورت نیاز ذخایر استراتژیک را وارد بازار می‌کنیم</b>
      </p>
      <p>این مقام مسئول ضمن تاکید بر اینکه در این شرایط برخی احساس می‌کنند می‌توانند کالاها را نگه داشته و پس از مدتی با قیمت بیشتر بفروشند گفت: نقطه قوت این طرح زمان اجراست. خوشبختانه زمانی این طرح اجرا شده است که ما به لحاظ تامین کالاهای اساسی و استراتژیک در بالاترین نقطه هستیم. علاوه براین مصرف عادی کشور و سطح ذخایر نیز ازسطح قابل قبولی برخوردار است و هر زمان که احساس کنیم نیاز به ذخایر داریم، آن‌ها را وارد بازار می‌کنیم.</p>
      <p>
        <b>مردم هرگونه گران‌فروشی را به شماره ۱۲۴ اعلام کنند</b>
      </p>
      <p>قائم مقام وزیر صمت خاطرنشان کرد: در این طرح نیز قرار شده است که ستادهای تنظیم بازار استان‌ها به‌طور روزانه تشکیل شده و کالاها به‌ویژه ۱۰۰ قلم کالای اساسی را رصد کنند. البته قیمت این ۱۰۰ قلم کالا  روزانه در سامانه آپ مرتبا رصد شده و همچنین امکان شکایت نیز همان‌جا وجود دارد و مردم می‌توانند هرگونه افزایش قیمت رابه سامانه ۱۲۴ اعلام کنند.</p>
      <p>
        <b>قیمت حمل و نقل کالاها افزایش نمی‌یابد</b>
      </p>
      <p>مدرس خیابانی ادامه داد: تقسیم نقشی نیز بین همه سازمان‌ها و دستگاه‌ها صورت گرفته است. با توجه به اینکه فرماندهی این موضوع نیز با وزارت کشور است، قرار شده است که وزارت راه‌و شهرسازی نیز حتما ورود کرده و اعلام کند که افزایش کرایه هم  وجود ندارد و حمل‌ونقل کالاها نیز مشمول افزایش قیمت نخواهد شد. در رابطه با کرایه‌های حمل‌و نقل مسافری نیز طبق آمارهای ارائه شده توسط وزارت کشور و وزارت راه‌وشهرسازی، در همه حوزه‌ها همچون سرویس مدارس، آژانس‌ها، وانت‌بارها و حتی تاکسی‌های اینترنتی تدابیر لازم اندیشده شده است. همچنین قرار شد که وزارت کشاورزی اطلاعیه‌ای در رابطه با تامین و تولید کالاهای اساسی منتشر کند.</p>
      <p>
        <b>قیمت کالاها افزایش نمی‌یابد</b>
      </p>
      <p>قائم مقام وزیر صنعت، معدن و تجارت در امور بازرگانی با تاکید بر نقش اصناف در این رابطه گفت: امروز اعضای اتاق اصناف ایران و تهران در جلسه حضور داشتند و حتی با نمایندگان فروشگاه‌های زنجیره‌ای هم صحبت شد تا فروشگاه‌های زنجیره‌ای از بابت فراوانی کالاها به مردم اطمیان خاطر بدهند؛ ضمن اینکه تغییر قیمتی هم در کالاها رخ نخواهد داد. سازمان حمایت مصرف‌کنندگان و تولیدکنندگانی نیز اطلاعیه‌ای صادر کرده که افزایش قیمت هرگونه کالا و خدمات ممنوع بوده و به شدت نیز با گران‌فروشان خواهد شد.</p>
      <p>
        <b>ناوگان حمل و نقل عمومی فرسوده مشمول بنزین یارانه‌ای می‌شود</b>
      </p>
      <p>وی در پایان تصریح کرد:  قرار شده است مهلت تمدیدی برای ناوگان فرسوده نیز صادر شود. در واقع به دلیل اینکه به خودروهای فرسوده کارت سوخت تعلق نمی‌گرفت، قرار است مهلتی برای تعویض و نوسازی خودروهای فرسوده در نظر گرفته شود و تا آن زمان مشمول سوخت سهمینه‌بندی شوند.</p>
      <p>انتهای پیام/</p>
      <p> </p>
    </article>
  </body>
</html>