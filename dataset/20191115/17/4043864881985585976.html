<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232122/"/>
    <meta property="og:site_name" content="Українська правда"/>
    <meta property="article:published_time" content="2019-11-15T17:33:02+00:00"/>
    <meta property="og:title" content="ДБР взялося розслідувати вибухи у Балаклії"/>
    <meta property="og:description" content="Слідчі територіального управління Державного бюро розслідувань у Полтаві розпочали досудове розслідування обставин, за яких сталися вибухи на території військового складу Міністерства оборони на Харківщині."/>
  </head>
  <body>
    <article>
      <h1>ДБР взялося розслідувати вибухи у Балаклії</h1>
      <address>
        <time datetime="2019-11-15T17:33:02+00:00">15 Nov 2019, 17:33</time>
      </address>
      <p>Слідчі територіального управління Державного бюро розслідувань у Полтаві розпочали досудове розслідування обставин, за яких сталися вибухи на території військового складу Міністерства оборони на Харківщині.</p>
      <p><b>Джерело:</b> <a href="https://dbr.gov.ua/news/vibukhi-na-viyskovikh-skladakh-u-balaklii-dbr-rozpochalo-dosudove-rozsliduvannya">ДБР</a></p>
      <p><b>Деталі:</b> Подію кваліфікували за ч.3 ст.425 Кримінального кодексу (недбале ставлення військового до служби, що спричинило істотну шкоду в умовах особливого періоду).</p>
      <p>Процесуальне керівництво у кримінальному провадженні здійснює військова прокуратура Харківського гарнізону.</p>
      <p><b>Що передувало:</b> За даними військових, 15 листопада на території центральної артилерійської бази біля Балаклії Харківської області утилізували залишки боєприпасів та елементів, що не підлягають транспортуванню. </p>
      <p>Військові здійснювали планове знищення у спеціально обладнаному котловані. Пролунало близько 20 вибухів.</p>
      <p>У Міноборони запевнили, що ситуація <a href="https://www.pravda.com.ua/news/2019/11/15/7232084/">контрольована та безпечна</a>. </p>
      <p>Невдовзі Генеральний штаб ЗСУ повідомив, що внаслідок вибухів <a href="https://www.pravda.com.ua/news/2019/11/15/7232086/">загинули двоє саперів</a>, та отримали поранення четверо військових.</p>
      <p>Водночас, у повідомленні ДБР йдеться про <b>вибух під час розмінування та завантаження боєприпасів на техніку.</b></p>
      <p><b>Дослівно ДБР:</b> "Проводилася планова робота з розмінування технічної території та завантаження боєприпасів на техніку. Під час чого відбулося детонування, загорання та три вибухи".</p>
      <p>
        <b>Читайте також: </b>
        <i>
          <b>
            <a href="https://www.pravda.com.ua/articles/2017/09/27/7156527/">На пороховій бочці. Коли й чому в Україні вибухали армійські склади</a>
          </b>
        </i>
      </p>
      <p>
        <i>
          <b>
            <a href="https://www.pravda.com.ua/articles/2017/10/10/7157847/">Місто гріхів. Як "пиляють" бюджет у підірваній Балаклії</a>
          </b>
        </i>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232119/"/>
        <a href="https://www.pravda.com.ua/news/2019/11/15/7232045/"/>
        <a href="https://www.pravda.com.ua/news/2019/11/15/7232012/"/>
      </related>
    </article>
  </body>
</html>