<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/risorse/2019/11/15/venezia-perche-scientificamente-sbagliato-dare-colpa-clima_ueq9w13B1XJ7V1IPZn2vBN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T17:55:00+00:00"/>
    <meta property="og:title" content="Venezia, perché è &quot;scientificamente sbagliato&quot; dare la colpa al clima"/>
    <meta property="og:description" content="di Stefania Marignetti"/>
  </head>
  <body>
    <article>
      <h1>Venezia, perché è "scientificamente sbagliato" dare la colpa al clima</h1>
      <address>
        <time datetime="2019-11-15T17:55:00+00:00">15 Nov 2019, 17:55</time>
      </address>
      <p>di Stefania Marignetti</p>
      <p>"Se è vero che c'è un cambiamento climatico che sta portando all'innalzamento del Mediterraneo, è anche vero che i fenomeni dell'acqua alta ci sono sempre stati. In questo caso, si sono concatenati più fattori, dai venti alla marea, ma <b>legare questo specifico avvenimento ai cambiamenti climatici è scientificamente sbagliato</b>". Lo dice all'Adnkronos il climatologo e geologo Massimiliano Fazzini che ricorda l'alluvione di <a href="https://www.adnkronos.com/Search/Link/keyword/Venezia">Venezia </a>del 1966: "se l'acqua alta del '66 si fosse verificata oggi, saremmo arrivati addirittura a 206 cm", perché nel frattempo, in questi oltre 50 anni, "abbiamo perso 12 cm di suolo per il fenomeno della subsidenza", cioè il lento e progressivo sprofondamento del fondo, ad esempio,di un bacino marino.</p>
      <p>Secondo Fazzini, il cambiamento climatico (in atto, e su questo non ha dubbi) influisce invece "sulle più frequenti maree di moderata intensità, quelle insomma che non fanno scattare l'allarme rosso".</p>
      <p>La soluzione, comunque, non è il Mose, "un progetto molto ben indirizzato e tecnicamente futuristico quando fu partorito, ormai 40 anni fa, ma ritardato al punto che oggi non solo non è più futuristico ma poco serve alla mitigazione del rischio inondazione per l'alta marea a Venezia". Perché? Perché pensato per arginare fino ai 130 cm, ma dall'epoca della progettazione del Mose a oggi, ricorda Fazzini, "si sono persi centimetri a causa del fenomeno della subsidenza, si sono persi cm a causa dell'innalzamento del livello del mare, si sono persi centimetri per le escavazioni effettuate sul fondale per la sua realizzazione, e quindi oggi l'opera risulta troppo bassa e quindi meno efficace". Insomma, "allo stato attuale, il Mose può ridurre il rischio ma non lo abbatte".</p>
      <p>Soluzioni alternative? "Io non ne vedo, dal punto di vista prettamente tecnico e su questo mi sono confrontato anche con ingegneri idraulici e dell'Ispra - risponde Fazzini - E siccome non basta più il Mose a garantire la sicurezza della popolazione, è evidente e impellente per il Comune dotare Venezia, entro un anno, di un piano di adattamento ai cambiamenti climatici. Assurdo che una città così fragile e a rischio non ne abbia ancora uno".</p>
    </article>
  </body>
</html>