<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/15/kolko-litra-voda-sa-nujni-za-edna-bira-pivo-s-vkus-na-riba.429767"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T17:37:00+00:00"/>
    <meta property="og:title" content="Колко литра вода са нужни за една бира? Пиво с вкус на риба?"/>
    <meta property="og:description" content="Отговорите бяха дадени на есенния салон на Съюза на пивоварите | Dnes.bg"/>
  </head>
  <body>
    <article>
      <h1>Колко литра вода са нужни за една бира? Пиво с вкус на риба?</h1>
      <h2>Отговорите бяха дадени на есенния салон на Съюза на пивоварите</h2>
      <address><time datetime="2019-11-15T17:37:00+00:00">15 Nov 2019, 17:37</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252029-middle.jpg"/>
        </figure>
        <p>Снимка: Националната бирена академия</p>
        <p>1<a href="https://www.dnes.bg/obshtestvo/2019/11/15/kolko-litra-voda-sa-nujni-za-edna-bira-pivo-s-vkus-na-riba.429767,image2#photo">2</a><a href="https://www.dnes.bg/obshtestvo/2019/11/15/kolko-litra-voda-sa-nujni-za-edna-bira-pivo-s-vkus-na-riba.429767,image3#photo">3</a><a href="https://www.dnes.bg/obshtestvo/2019/11/15/kolko-litra-voda-sa-nujni-za-edna-bira-pivo-s-vkus-na-riba.429767,image4#photo">4</a><a href="https://www.dnes.bg/obshtestvo/2019/11/15/kolko-litra-voda-sa-nujni-za-edna-bira-pivo-s-vkus-na-riba.429767,image5#photo">5</a><a href="https://www.dnes.bg/obshtestvo/2019/11/15/kolko-litra-voda-sa-nujni-za-edna-bira-pivo-s-vkus-na-riba.429767,image6#photo">6</a><a href="https://www.dnes.bg/obshtestvo/2019/11/15/kolko-litra-voda-sa-nujni-za-edna-bira-pivo-s-vkus-na-riba.429767,image7#photo">7<br/></a>"От класика към иновации" бе основният акцент на есенната сесия на Националната бирена академия - инициатива на Съюза на пивоварите в България. Темата бе представената под формата на увлекателен разказ за света на пивото и бе подкрепена от редица факти и визуални материали.</p>
        <p>Още с откриването на събитието председателят на Съюза на пивоварите – Владимир Иванов, наблегна на това, че предстои вечер, наситена с много информация: ,,Пивоварната промишленост е единственият бранш в страната, който от самото си създаване през 1882 г. до ден днешен има пълна информация и статистика за развитието си, събрана в два тома история. Съюзът на пивоварите съхранява подробен архив с данни и актуална информация за всяко едно пивоварно предприятие - пак от далечната 1882 година досега. За нас е важно, че съвременната бирена индустрия в България е в крак с най-актуалните световни тенденции - от „класиката в жанра“, през експертните решения, до иновациите  и устойчивото развитие.“</p>
        <p>В тази насока бяха дадени много данни за оптимизацията на ресурсите, които са пряко свързани и с икономическите резултати в пивоварния бранш. Така например, днес за производството на 1 бутилка бира се разходват близо 2 литра вода, докато преди 15 години, това количество е било около 8 литра.  Не по-малки са и усилията за пестене на енергия. За производството на 1 литър бира, модерните пивоварни в страната потребяват от 0,24 до 0,36 MJ, докато преди 15 години използваната ел. енергия е била от 2 до 3 пъти повече.</p>
        <p>Ключова роля като презентатор на събитието имаше Методи Стоянов - инженер технолог, майстор-пивовар и производствен директор на една от най-големите в страната пивоварни компании. Експертът успя да завладее аудиторията с интересни факти за традиционната пивоварна технология. Именно на тази база и с класическите технологични процеси са развити основните принципи, на които се основават съвременните усъвършенствани методи на производството и подобряване качествената характеристика на произвежданото пиво. Това се дължи също и на инвестициите в модерните технологии и иновативна база, в които компаниите у нас инвестират ежегодно.</p>
        <p> „Често казвам, че процесът по създаване на пиво е магия. В него има енергия, има живот и трансформация. И точно в това е тайната – в постоянната промяна. От времето на шумерите до 21-ви век - бирата не спира да се развива, да комбинира нови вкусове, като рибения например, и да се усъвършенства, благодарение на технологиите и иновациите в сектора. Развитието на бирената индустрия е неразривно свързано с иновациите, тъй като ние следим отблизо потребителските нагласи и се стараем да сме модерни, актуални, интересни и да отговорим по най-добрия начин на предпочитанията на нашите потребители.“, коментира Методи Стоянов.</p>
        <p>Именно потребителските нагласи определят тенденциите и новите предложения, които пивоварните предлагат на пазара. Интересно е и развитието на нови специални бири, които са по-екзотични и нестандартни като вкус, а също така могат да имат специални добавки като шоколад, кокос, ванилия или билки – иновативни продукти, създадени в резултат на търсенето на съвременните потребители. Непастьоризираното, нефилтрираното и безалкохолното пиво също са едни от интересните предложения на пазара през последните години. Инж. Стоянов представи техните специфики и подчерта, че този тип бири се харесват на консуматорите от различни възрастови групи, особено на любителите на пиво със свеж вкус.</p>
        <p>Важен акцент на събитието бяха и данните за опазването на околната среда. Общо инвестициите в зелени проекти и инициативи в сектора за последните 3 години надхвърлят 20 милиона лева. През миналата година, благодарение на иновациите, бирените компании в страната са спестили близо 200 тона хартия.  В този смисъл пивоварите са предотвратили изсичането на 2600 дървета, а с доброволчески си труд и целево финансиране от пивоварния бранш са засадени нови 2 200  дръвчета.</p>
        <p>Според изчисленията на еко-експерти, рециклираните ежегодно бирени пластмасови бутилки спестяват електро енергия, ползвана от 1 700 български домакинства за 2 години. Още повече, че днес двулитровите пластмасови бутилки са поне 25% по-леки отколкото, когато са пуснати за пръв път през 1970 г. Рециклираното пък на 20 бирени кенчета, спестява енергия, равна на тази от 1 литър бензин. Ежегодно у нас се оползотворяват  около 3 400 тона бирени стъклени бутилки и по този начин се спестяват емисии от 1100 тона въглероден двуокис.</p>
        <p>Голяма изненада предизвика демонстрацията на един от най-новите начини за оползотворяване на бирените трици. Пред очите на присъстващите за първи път в България беше създадена триизмерна бирена чаша, „отпечатана“ на специален 3D принтер. Материалът за чашата е под формата на 3D нишка - BUZZED, изработена изцяло от отпадъчния органичен материал от пивопроизводството. Тъй като обикновено за тази цел се използва пластмаса, новият метод е изключително екологосъобразен. Още повече, че този тип нишка служи за печат и производство на най-различни триизмерни предмети.</p>
        <p>Гостите на събитието посрещнаха с любопитство най-новия филм на СПБ „Съвременният път на пивото“ и фото експозицията, представяща  производствената среда във всяка пивоварна.</p>
        <p>Национална бирена академия продължава и следващата година с нови предизвикателства, събития, теми и емоции, посветени на пивото.</p>
        <related>
          <h4>Още по темата</h4>
          <a href="https://www.dnes.bg/obshtestvo/2019/10/11/kak-hranitelnata-industriia-prevryshta-bokluka-v-zlato.425806"/>
          <a href="https://www.dnes.bg/world/2015/03/27/etiketite-na-birite-veche-shte-pokazvat-i-kaloriite.258664"/>
        </related>
      </anchor>
    </article>
  </body>
</html>