<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Nadal-tenis-Medvedev_0_2344565683.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T17:08:43+00:00"/>
    <meta property="og:title" content="Rafa Nadal queda eliminat a les ATP finals i seguirà sense guanyar aquest torneig"/>
    <meta property="og:description" content="El jugador de Manacor ha rebut el trofeu que l'acredita com a número 1 de la temporada"/>
  </head>
  <body>
    <article>
      <h1>Rafa Nadal queda eliminat a les ATP finals i seguirà sense guanyar aquest torneig</h1>
      <h2>El jugador de Manacor ha rebut el trofeu que l'acredita com a número 1 de la temporada</h2>
      <address>
        <time datetime="2019-11-15T17:08:43+00:00">15 Nov 2019, 17:08</time>
      </address>
      <p>Rafa Nadal ha derrotat el grec Stefanos Tsitsipas en tres sets, però no podrà guanyar per primer cop les ATP Finals. El jugador de Manacor, que s'ha assegurat ser el número 1 de l'ATP a finals de temporada, rebent el corresponent trofeu avui, ha caigut eliminat per culpa del triomg de l'alemany Alexander Zverev contra el rus Daniil Medvedev (6-4 i 7-6).</p>
      <p>Nadal, que arribava al torneig després de recuperar-se d'unes molèsties, va perdre el primer partit del seu grup contra Zverev, però va poder derrotar en tres sets el rus en el segon partit. Al final, Zverev, Nadal i Tsitsipas han acabat empatats al seu grup amb dues victòries i una derrota, però Nadal queda fora doncs ha perdut més sets.</p>
      <p>Zvérev es creuarà dissabte a les semifinals amb l'austríac Dominic Thiem i el jove Stefanos Tsitsipas toparà amb el veterà Roger Federer, a les 15.00 hores.</p>
      <h3>Triomf contra Tsitsipas </h3>
      <p>Nadal ha recuperat el seu bon joc a l'O2 de Londres, on arribava lesionat. i ho ah demostrat amb un triomf que no li ha obert la porta de semifinals. Primer, el grec s'ha mostrat implacable amb el seu servei durant el primer set, amb un alt grau d'encert en el primer servei. Controlant el joc des del fons de la pista amb la seva esquerra i una dreta demolidora, el grec no cedia, però Nadal s'ha defensat i només ha caigut al <i>tie-break.</i></p>
      <p>Al segon set, Nadal ha començat a trobar la manera de fer mal al servei del grec i, després de desaprofitar dues pilotes de trencament, ha aconseguit el <i>break</i> amb 4-4 al marcador. A la primera oportunitat de tancar el segon set, Nadal no ha fallat: 6-4.</p>
      <p>El tercer set ha estat de nou igualat, però Nadal ha anat fent mal i amb Tsitsipas fallant cada cop més quan li tocava servir. El partit s'ha decidit al final, i quan arriba el moment de mantenir la calma, Nadal no sol fallar. Amb un <i>break</i> amb 5-5, el manacorí ha decidit el partit imposant-se per 7-5.</p>
    </article>
  </body>
</html>