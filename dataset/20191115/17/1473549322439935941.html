<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/dmitrij-miedwiediew-w-kraju-altajskim-mieszkanka-skarzy-sie-premierowi-rosji-na-problemy-z-goraca-woda,985633.html"/>
    <meta property="og:site_name" content="TVN24"/>
    <meta property="article:published_time" content="2019-11-15T17:31:58+00:00"/>
    <meta property="og:title" content="Miała uklęknąć przed premierem i błagać o gorącą wodę. &quot;Ochroniarz podstawił mi nogę&quot;"/>
    <meta property="og:description" content="Tatiana Kadukina padła na kolana przed rosyjskim premierem Dmitrijem Miedwiediewem, błagając go o rozwiązanie problemu z brakiem gorącej wody? Tak twierdzą media. Mieszkanka Kraju Ałtajskiego podaj..."/>
  </head>
  <body>
    <article>
      <h1>Miała uklęknąć przed premierem i błagać o gorącą wodę. "Ochroniarz podstawił mi nogę"</h1>
      <address><time datetime="2019-11-15T17:31:58+00:00">15 Nov 2019, 17:31</time> by <a rel="author">tas//rzw</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/dd91591c-05cb-4b41-b4c2-db7e0d00ac26.png?type=1&amp;srcmode=0&amp;srcx=1/2&amp;srcy=1/1&amp;srcw=99/100&amp;srch=99/100&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/eebf20c3-023b-463a-b886-50aa3e07de06-480p.mp4"/>
          <figcaption>Premier Miedwiediew z wizytą w Kraju Ałtajskim</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/705bd43a-20ee-493c-a509-8f6ca15fc07f-480p.mp4"/>
          <figcaption>Dmitrij Miedwiediew z wizytą w Belgradzie</figcaption>
        </figure>
        <figcaption>Tatiana Kadukina prosi premiera Miedwiediewa o rozwiązanie problemu z dostawami gorącej wody<cite>Foto: Правительство России | Video: Правительство России</cite></figcaption>
      </slideshow>
      <h3>Tatiana Kadukina padła na kolana przed rosyjskim premierem Dmitrijem Miedwiediewem, błagając go o rozwiązanie problemu z brakiem gorącej wody? Tak twierdzą media. Mieszkanka Kraju Ałtajskiego podaje jednak inną wersję tego, co zdarzyło się podczas wizyty szefa rządu na Syberii. Przekonuje, że nie było żadnego klękania - potknęła się, bo któryś z ochroniarzy polityka "podstawił jej nogę".</h3>
      <p>Dmitrij Miedwiediew złożył wizytę w Kraju Ałtajskim 13 listopada. Po drodze z Nowosybirska do Barnauła rosyjski premier odwiedził między innymi trzytysięczną wieś Sannikowo. Na spotkanie z szefem rządu przyszła spora grupa ludzi, wśród nich Tatiana Kadukina.</p>
      <related>
        <a href="https://www.tvn24.pl/wiadomosci-ze-swiata,2/wrzatku-nie-dostana-ale-czesc-postulatow-wiezniow-kolonii-karnej-spelniona,857736.html"/>
      </related>
      <h3>Uklękła czy upadła u stóp Miedwiediewa?</h3>
      <p>W relacji rosyjskich mediów z dnia zdarzenia, sytuacja wyglądała tak: Kadukina przedarła się przez kordon ochroniarzy, padła na kolana przed Miedwiediewem i skarżyła się, że nie ma w domu gorącej wody.</p>
      <p>Ona sama, w rozmowie z gazetą "Moskowskij Komsomolec" przedstawiła przebieg zdarzeń nieco inaczej. Mówiła, że nie klękała, ale potknęła się, bo któryś z ochroniarzy podstawił jej nogę.</p>
      <p>- Była tam ochrona. Oczywiście, siły bezpieczeństwa mnie nie dopuszczały. Kiedy zaczęły blokować mi drogę, krzyknęłam (do Miedwiediewa - red.): "Dmitriju Anatolijewiczu, proszę mnie usłyszeć! Jestem inwalidką drugiej grupy". Odwrócił się do mnie i podszedł - opowiadała mieszkanka Sannikowa.</p>
      <p>- Czy naprawdę pani przed nim uklękła? - dopytywali dziennikarze.</p>
      <p>- Któryś z ochroniarzy podstawił mi nogę, potknęłam się i padłam u jego stóp - stwierdziła Kadukina.</p>
      <p>Kobieta przyznała jednak: - Uczciwie mówiąc, gdyby nie było tego upadku, uklękłabym przed nim. To był krzyk rozpaczy.</p>
      <h3>Bez gorącej wody od trzech lat</h3>
      <p>Kadukina twierdzi, że gorącej wody nie ma od trzech lat łącznie 140 mieszkańców trzech pięciopiętrowych bloków. W jej łazience temperatura nie przekracza 10 stopni. Chciała poskarżyć się premierowi, gdyż - jak utrzymuje - "urzędnicy nie dopuszczają ją do gubernatora Kraju Ałtajskiego".</p>
      <p>Swój cel być może osiągnie, bo Miedwiediew obiecał, że problem gorącej wody w Sannikowie zostanie rozwiązany. Jak podał portal newsru.com, po incydencie na spotkanie z Kadukiną znalazł także czas gubernator Kraju Ałtajskiego Wiktor Tomienko. Kwestią zaopatrzenia wsi w gorącą wodę zajął się ponadto regionalny oddział Komitetu Śledczego.</p>
      <p>Wcześniej urzędnicy, cytowani przez agencję TASS, przekonywali, że w budżecie nie ma pieniędzy na remont kotłowni, która zaopatruje w gorącą wodę mieszkańców wsi.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/a261c715-98b3-4484-8f14-21aae10f2fa5.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wieś Sannikowo jest położona w Kraju Ałtajskim na Syberii. Zamieszkuje ją blisko 3 tysięcy osób<cite>Źródło: Google Maps</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/szok-dla-studentow-i-absolwentow-uczelnia-reaguje-na-zbrodnie-popelniona-przez-profesora,985565.html"/>
        <a href="https://www.tvn24.pl/wiadomosci-ze-swiata,2/litwa-i-norwegia-wymienily-szpiegow-z-rosja,985614.html"/>
        <a href="https://www.tvn24.pl/wiadomosci-ze-swiata,2/putin-chce-spotkania-z-trumpem-i-grozi-przerwaniem-tranzytu-gazu-przez-ukraine,985560.html"/>
        <a href="https://www.tvn24.pl/wiadomosci-ze-swiata,2/powstaje-pierwsza-baza-rosyjskich-smiglowcow-w-polnocnej-syrii,985356.html"/>
        <a href="https://www.tvn24.pl/wiadomosci-ze-swiata,2/rosja-popiera-tymczasowa-prezydent-boliwii-ale-stawia-warunek,985382.html"/>
      </related>
    </article>
  </body>
</html>