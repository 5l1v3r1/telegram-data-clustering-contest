<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/snakker-ut-om-metoo---spesielt/71822677"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T17:13:13+00:00"/>
    <meta property="og:title" content="Snakker ut om metoo: - Spesielt"/>
    <meta property="og:description" content="Den tidligere Unge Høyre-lederen gir sin versjon av metoo-saken på TV 2. Unge Høyre reagerer på at de ikke er kontaktet før programmet."/>
  </head>
  <body>
    <article>
      <h1>Snakker ut om metoo: - Spesielt</h1>
      <h2>Den tidligere Unge Høyre-lederen gir sin versjon av metoo-saken på TV 2. Unge Høyre reagerer på at de ikke er kontaktet før programmet.</h2>
      <address><time datetime="2019-11-15T17:13:13+00:00">15 Nov 2019, 17:13</time> by <a rel="author">Caroline Drefvelin</a></address>
      <p>For første gang etter metoo-saken som førte til at han gikk av som Unge Høyre-leder, snakker Kristian Tonning Riise ut i «Vårt lille land» på TV 2 søndag.</p>
      <p>Programleder Gerhard Helskog forteller at programmet hovedsakelig er et intervju med Tonning Riise (31).</p>
      <p>- Det er snart to år siden han gikk av etter metoo-skandalen. Han ga et intervju til lokalavisa da han gikk av, ellers har du ikke sett så mye til ham. Nå har vi satt oss ned og snakket sammen om hva som skjedde, sier Helskog.</p>
      <h3>«Gir sin versjon»</h3>
      <p>I omtalen av programmet skriver kanalen: «Metoo-oppgjøret tvang Kristian Tonning Riise til å gå av som leder for Unge Høyre. I dette første TV-intervjuet tar han ansvar og erkjenner sine feil, samtidig som han gir sin versjon av hva som skjedde».</p>
      <p>
        <b>- Det overordnede er at han erkjenner alvoret i det han har gjort, sier Helskog.</b>
      </p>
      <p>Det var i januar i fjor at Aftenposten avdekket at det var <a href="https://www.dagbladet.no/nyheter/hoyre-til-dagbladet---varslene-gjelder-flere-personer/69335249">kommet flere varsler</a> mot Tonning Riise, og at Unge Høyre hadde fått varsel om atferden hans allerede i 2013.</p>
      <p>Det mest alvorlige gjaldt en hendelse i 2014, der den da 25 år gamle Tonning Riise hadde sex med ei da 16 år gammel og sterkt beruset jente på et fylkesårsmøte i Unge Høyre. Han satt da i sentralstyret i Unge Høyre. Etter dette ble Riise både valgt og gjenvalgt som leder av Unge Høyre, nominert og valgt til Stortinget.</p>
      <h3>- Brøt etiske retningslinjer</h3>
      <p>Etter at varslersakene var blitt behandlet av Høyre, skrev partiet i en pressemelding:</p>
      <p>- Det foreligger gjentatte brudd på partiets etiske retningslinjer om seksuell trakassering, alkoholbruk, og opptreden overfor medlemmer.</p>
      <p>- Vår konklusjon etter samtaler med både Tonning Riise og varslerne er at han har brutt Høyres etiske retningslinjer, og vi anser tillitsforholdet mellom partiet og Tonning Riise som vesentlig svekket, uttalte Høyres generalsekretær John-Ragnar Aarset.</p>
      <p>Tonning Riise gikk av som Unge Høyre-leder i januar i fjor, og <a href="https://www.dagbladet.no/nyheter/kristian-tonning-riise-tilbake-pa-jobb-i-dag---jeg-er-lei-meg/69612875">beklaget </a>saken. I mars ble det klart at han <a href="https://www.dagbladet.no/nyheter/hjalp-tonning-riise-si-nei/70867158">ikke tar gjenvalg</a> på Stortinget i 2021.</p>
      <p>
        <i>- Endrer Tonning Riise noe i sin beklagelse?</i>
      </p>
      <p>- Nei. Det er noen punkter der det har blitt rettet påstander mot ham i avisene, som han ikke har fått tilsvar på. Det er noe vi snakker om. Det er også sider ved framstillingen som han er uenig i. Men det rokker ikke ved hovedpoenget, som er at han beklager veldig det han har gjort, sier Helskog.</p>
      <h3>Kontaktet ikke Høyre</h3>
      <p>Helskog sier at det først og fremst er historien med den da 16 år gamle jenta som er tema i programmet. Han forteller at TV 2 har kontaktet kvinnen gjennom hennes advokat i arbeidet med programmet.</p>
      <p>- Ja. Men hun sier hun har lagt det bak seg og ønsker ikke å delta i noe program. Hun ønsker ikke omtale.</p>
      <p>
        <i>- Har dere kontaktet Høyre eller Unge Høyre i forbindelse med programmet?</i>
      </p>
      <p>- Nei. Det er ikke noe som handler om Unge Høyre i programmet som utløser tilsvar.</p>
      <p>
        <i>- Har redaksjonen vurdert å kontakte Høyre slik at de kunne forberede de andre varslerne på at programmet kommer?</i>
      </p>
      <p>- Nei, det blir godt annonsert at det kommer, sier Helskog.</p>
      <h3>- Spesielt</h3>
      <p>Men Unge Høyre reagerer på at de ikke er blitt kontaktet før programmet sendes.</p>
      <p>- Vi fikk ved en tilfeldighet informasjon om at TV 2 skal sende et program hvor Kristian forteller sin side av historien, sier Daniel Skjevik-Aasberg, fungerende leder i Unge Høyre til Dagbladet.</p>
      <p>
        <b>- Jeg synes det er spesielt at de ikke valgte å informere oss slik at vi kan ivareta varslerne på en god måte, sier han.</b>
      </p>
      <p>Til dette svarer Helskog:</p>
      <p>
        <b>- Det er bare et varsel vi tar opp, og der er varsleren orientert og har fått tilbud om å kommentere, sier programlederen.</b>
      </p>
      <p>Også John-Ragnar Aarset, generalsekretær i Høyre, mener at Høyre burde vært informert.</p>
      <p>- Av hensyn til varslerne, burde vi vært kjent med dette, slik at de kunne være forberedt på den belastningen det vil være for dem, sier Aarset.</p>
      <p>Han sier at Høyre nå har kontaktet varslere og andre involverte om programmet.</p>
      <p>- Ja, selvsagt, med tanke på den belastningen dette vil være for dem.</p>
      <h3>Vil ikke kommentere</h3>
      <p>Gerhard Helskog forteller at redaksjonen har snakket med Tonning Riise «ganske lenge» og gjennomførte intervjuet over en dag i høst.</p>
      <p>
        <i>- Her får Tonning Riise fortelle sin historie uten at varslerne kommer til orde. Kan programmet være en belastning for varslerne?</i>
      </p>
      <p>- Det er klart det kan være det for noen, mens andre vil sette pris på at vi snakker om det som er ubehagelig, sier Helskog.</p>
      <p>
        <b>- Hovedpoenget vårt er at vi prøver å finne ut hvorfor det skjedde, og hva som gjør at en sånn suksessrik, utrolig begavet fyr kan oppføre seg sånn, sier Helskog.</b>
      </p>
      <p>Han understreker at det er viktig å høre på begge sider i metoo-sakene.</p>
      <p>- Jeg tror det er viktig å høre på dem som har gjort feil hvis vi skal komme oss videre, vi må ikke være i skyttergraver, men høre på dem som har gjort feil ting og se hva vi kan lære av det.</p>
      <p>
        <i>- Og hva lærer vi av Tonning Riises historie?</i>
      </p>
      <p>- Det må hver enkelt seer avgjøre. Jeg tror det vil være ulike oppfatninger av intervjuet.</p>
      <p>Dagbladet har vært i kontakt med Kristian Tonning Riise, som opplyser at han ikke ønsker ikke å gi noen kommentar.</p>
      <p>Programmet vises på TV 2 søndag klokka 22.15.</p>
    </article>
  </body>
</html>