<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sud-zaareshtuvav-ekszastupnicyu-ministra-kulturi-zastava-ponad-570-tisyach-640269.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T17:09:29+00:00"/>
    <meta property="og:title" content="Суд заарештував ексзаступницю міністра культури. Застава - понад 570 тисяч"/>
    <meta property="og:description" content="ВАКС визначив підозрюваній Лісничій заставу в розмірі 576 тис. 300 грн"/>
  </head>
  <body>
    <article>
      <h1>Суд заарештував ексзаступницю міністра культури. Застава - понад 570 тисяч</h1>
      <address>
        <time datetime="2019-11-15T17:09:29+00:00">15 Nov 2019, 17:09</time>
      </address>
      <h4>ВАКС визначив підозрюваній Лісничій заставу в розмірі 576 тис. 300 грн</h4>
      <p>Вищий антикорупційний суд обрав запобіжний захід у вигляді тримання під вартою строком на 60 діб для колишньої заступниці міністра культури Вікторії Лісничої, яка затримана у справі отримання хабаря за призначення на керівну посаду у НАК «Нафтогаз».</p>
      <p>Відповідне рішення у п’ятницю оголосила слідча суддя Катерина Широка.</p>
      <p>«Застосувати до підозрюваної Лісничої Вікторії Миколаївни, 15 травня 1978 року народження, запобіжний захід у вигляді тримання під вартою строком на 60 діб до 13.01.2020 року включно, взяти Лісничу Вікторію Миколаївну, 1978 року народження, під варту в залі суду», - сказала слідча суддя Широка.</p>
      <p>Також суд визначив підозрюваній Лісничій заставу в розмірі 576 тис. 300 грн.</p>
      <p>Прокурор САП просив арештувати колишню заступницю міністра культури Вікторію Лісничу з можливістю внесення застави у розмірі 7 млн 634 тис. грн.</p>
      <p>За його словами, підозрювана має змогу сплатити вказаний розмір застави, оскільки вона володіє автомобілем BMWX6 2016 року, може дозволити собі орендувати квартиру вартістю 2,5 тис. дол. на місяць, має квартиру у Києві площею 101 кв м і вартістю у 150 тис. дол., а також будинок у столиці по вул. М. Драгомирова вартістю 4 млн 425 тис. грн, на вул. Ірпінській - площею 97 кв м і вартістю 4,5 млн грн, а також нерухомість на Кловському Узвозі вартістю 900 тис. грн.</p>
      <p>Прокурор також розповів, що під час обшуків у автомобілі Лісничої було виявлено і вилучено боргові розписки на 342 тис. дол. 12 листопада детективи НАБУ затримали керівника одного з головних департаментів Офісу президента та її спільницю - ексзаступницю міністра культури України (2011 р.), за вимагання 300 тисяч доларів за сприяння у призначенні на керівну посаду до НАК «Нафтогаз України».</p>
      <p>Затримання відбулося після одержання першого траншу неправомірної вигоди у сумі 150 тис. доларів.</p>
      <p>До слова, Ліснича, яка разом із <a href="https://glavcom.ua/news/u-zelenskogo-pidtverdili-zatrimannya-na-habari-chinovnici-ofisu-prezidenta-639504.html">головою департамента Офісу президента Світланою Кондзелею</a> <a href="https://glavcom.ua/news/aresht-v-ofisi-prezidenta-stali-vidomi-imena-usih-figurantiv-spravi-pro-prodazh-posad-spisok-639750.html">фігурує </a>у корупційному скандалі - вимаганням $300 тыс. за сприяння у призначенні на посаду у НАК «Нафтогазі України», <a href="https://glavcom.ua/news/figurantka-guchnogo-korupciynogo-skandalu-kardinalno-zminila-zovnishnist-foto-639967.html">змінила зовнішність</a>.</p>
      <p>Раніше  в ЗМІ з'явилася інформація про затримання Світлани Кондзелі. За даними журналістів, глава департаменту забезпечення доступу до публічної інформації Офісу президента <a href="https://glavcom.ua/news/zmi-povidomili-pro-zatrimannya-na-krupnomu-habari-predstavnici-ofisu-zelenskogo--639494.html">отримала 150 тисяч доларів хабаря.</a> Вона просила ці гроші за призначення на посаду заступника голови правління НАК «Нафтогаз України» і заявляла, що вирішує будь-яку проблему через зв'язки на Банковій. Згодом <a href="https://glavcom.ua/news/aresht-v-ofisi-prezidenta-stali-vidomi-imena-usih-figurantiv-spravi-pro-prodazh-posad-spisok-639750.html">стало відомо</a>, що вона діяла разом зі спільниками.</p>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/news/golovi-pravlinnya-rayfayzen-banku-sud-priznachiv-zastavu-5-u-mln-grn-640120.html"/>
        <a href="https://glavcom.ua/news/u-grudni-onishchenka-ekstraduyut-iz-ispaniji-do-ukrajini-sitnik-639882.html"/>
        <a href="https://glavcom.ua/country/society/vishchiy-antikorsud-vidmovivsya-rozglyadati-vidhileni-ranishe-obvinuvalni-akti-pro-rozkradannya-mayna-pivdenno-ukrajinskoji-aes-639848.html"/>
      </related>
    </article>
  </body>
</html>