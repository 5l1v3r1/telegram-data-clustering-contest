<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653772/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T17:03:00+00:00"/>
    <meta property="og:title" content="Суд арештував майно заводу &quot;Маяк&quot; та заблокував продаж"/>
    <meta property="og:description" content="Голосіївський райсуд Києва за клопотанням прокуатури міста Києва наклав арешт на державний майновий комплекс заводу “Маяк”."/>
  </head>
  <body>
    <article>
      <h1>Суд арештував майно заводу "Маяк" та заблокував продаж</h1>
      <address>
        <time datetime="2019-11-15T17:03:00+00:00">15 Nov 2019, 17:03</time>
      </address>
      <p>Голосіївський райсуд Києва за клопотанням прокуатури міста Києва наклав арешт на державний майновий комплекс заводу "Маяк".</p>
      <p>Про це <a href="https://kyiv.gp.gov.ua/ua/news.html?_m=publications&amp;_c=view&amp;_t=rec&amp;id=261204">повідомляє</a> пресслужба прокуратури.</p>
      <p>Зазначається, що арешт на майновий комплекс загальною площею близько 20 тисяч квадратних метрів  наклали для недопушення його продажу на торгах ДП СЕТАМ за заниженою початковою вартістю.</p>
      <p>"У ході розслідування провадження за фактом організації шахрайської схеми з продажу майна ПАТ "Завод Маяк" установлено, що колишній посадовець підприємства за винагороду обіцяв представнику комерційної структури сприяння у придбанні вказаного комплексу через електронну систему торгів ДП "СЕТАМ" за близько 60 млн гривень, що за його словами, є в двічі меншою, ніж реальна вартість об’єкту.</p>
      <p> Шахрайську схему було викрито, а його організатора затримано", - йдеться у повідомленні.</p>
      <p>Разом з тим, під час досудового розслідування з’ясувалось, що Державна виконавча служба виставила майновий комплекс на торги з початковою вартістю 62 млн грн.</p>
      <p>"З метою перевірки законності такого відчуження, а також перевірки даних про можливе штучне заниження вартості цього об’єкту, прокуратура міста Києва звернулась до суду з клопотанням про арешт майнового комплексу, яке судом задоволено", - зазначили у прокуратурі.</p>
      <p>
        <b>Нагадаємо:</b>
      </p>
      <p>Керівництво заводу "Маяк" <a href="https://www.epravda.com.ua/news/2019/09/25/651978/">умисно не виплачувало працівникам заробітну плату</a> впродовж десяти місяців. </p>
      <p>Загальна заборгованість становить понад 11 мільйонів гривень. Працівники заводу не отримували зарплати з грудня 2017 року по вересень 2018 року. </p>
      <p>За версією слідства, керівництво робило це умисно, адже на той час на рахунках заводу кошти були від держзамовлення з виготовлення зброї та здачі в оренду приміщень.</p>
      <p>Завод "Маяк" входить у державний концерн "Укроборонпром". На ньому модернізують бронетехніку, виробляють пристрої спецпризначення для авіації, снайперську та стрілецьку зброю. </p>
      <p>Зокрема, на замовлення Міноборони завод виготовляє для армії міномети "Молот". У 2016 році міністерство купило 280 таких мінометів по 480 тисяч гривень кожен.</p>
      <p>Економічна правда</p>
    </article>
  </body>
</html>