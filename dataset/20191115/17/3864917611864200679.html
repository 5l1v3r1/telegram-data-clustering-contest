<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819351-skalecka-obicae-osobisto-prokontroluvati-dobudovu-dvoh-blokiv-ohmatditu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T17:12:00+00:00"/>
    <meta property="og:title" content="Скалецька обіцяє особисто проконтролювати добудову двох блоків &quot;Охматдиту&quot;"/>
    <meta property="og:description" content="Міністр охорони здоров'я Зоряна Скалецька пообіцяла взяти на особистий контроль питання добудови двох блоків лікарні &quot;Охматдит&quot;, у яких у третьому кварталі 2020 року мають відкрити чотири онкогематологічних відділення і центр трансплантації кісткового мозку."/>
  </head>
  <body>
    <article>
      <h1>Скалецька обіцяє особисто проконтролювати добудову двох блоків "Охматдиту"</h1>
      <h2>Міністр охорони здоров'я Зоряна Скалецька пообіцяла взяти на особистий контроль питання добудови двох блоків лікарні "Охматдит", у яких у третьому кварталі 2020 року мають відкрити чотири онкогематологічних відділення і центр трансплантації кісткового мозку.</h2>
      <address>
        <time datetime="2019-11-15T17:12:00+00:00">15 Nov 2019, 17:12</time>
      </address>
      <p>Про це Скалецька заявила під час години запитань до уряду в парламенті, повідомляє кореспондент Укрінформу.</p>
      <p>"Сьогодні о пів на шосту до мене вже вдруге за цей тиждень прийдуть представники будівельної організації з усіма документами, які стосуються "Охматдиту", щоб ми розуміли більш деталізований план всіх етапів будівництва, на якому етапі кожного місяця скільки грошей нам потрібно, і як, де і коли ми знайдемо додаткове фінансування... Я беру на особистий контроль і кожного тижня в нас з ними точно будуть звітні зустрічі по тому, як рухається будівництво", - сказала Скалецька.</p>
      <p>Вона висловила сподівання, що спорудження цих двох блоків буде завершено раніше третього кварталу 2020 року.</p>
      <p>"Можливо, найближчим часом ми покажемо новий графік, як ми це будемо дофінансовувати і де ми знайдемо додаткові кошти", - зазначила очільниця <a href="https://www.ukrinform.ua/tag-moz">МОЗ</a>.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818928-skalecka-skazala-koli-zakonoproekt-sodo-medstrahuvanna-bude-v-radi.html">Скалецька сказала, коли законопроєкт щодо медстрахування буде в Раді</a>
      </blockquote>
      <p>Перед цим народний депутат від "Євросолідарності" Марія Іонова у виступі повідомила, що у вересні під час відвідання "Охматдиту" разом з Прем'єр-міністром О. Гончаруком пересвідчилася, що з семи блоків лікарні три вже введено в експлуатацію, два блоки завершено на 95%, а на два блоки, де планується до кінця третього кварталу наступного року відкрити чотири онкогематологічних відділення і центр трансплантації кісткового мозку потрібно 660 млн грн, проте в бюджеті було закладено лише 500 млн грн. У цьому контексті вона закликала очільницю МОЗ знайти необхідні для відкриття цих підрозділів "Охматдиту" 160 млн грн.</p>
    </article>
  </body>
</html>