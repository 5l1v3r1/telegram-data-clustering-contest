<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621673/%D9%BE%D8%B1%D8%AF%D9%87%E2%80%8C%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%DB%8C%DA%A9-%D9%85%D8%B9%D9%85%D8%A7%DB%8C-%D9%85%D8%B1%DB%8C%D8%AE%DB%8C-%D8%AF%DB%8C%DA%AF%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T17:30:00+00:00"/>
    <meta property="og:title" content="پرده‌برداری از یک معمای مریخی دیگر"/>
    <meta property="og:description" content="تغییرات فصلی در میزان سطح اکسیژن مریخ معمای جدیدی در ذهن دانشمندان ناسا ایجاد کرده است."/>
  </head>
  <body>
    <article>
      <h1>پرده‌برداری از یک معمای مریخی دیگر</h1>
      <address>
        <time datetime="2019-11-15T17:30:00+00:00">15 Nov 2019, 17:30</time>
      </address>
      <p>
        <i>تغییرات فصلی در میزان سطح اکسیژن مریخ معمای جدیدی در ذهن دانشمندان ناسا ایجاد کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فضاپیمای "کنجکاوی"(Curiosity) ناسا هم‌اکنون روی سطح مریخ مانند یک آزمایشگاه متحرک عمل می‌کند و طی هفت سال حضور در این سیاره در معرض اسرار این سیاره بوده است.</p>
      <p>به عنوان مثال چند ماه پیش این کاوشگر وجود گاز متان در سطح مریخ را تایید کرد.</p>
      <figure>
        <img src="https://aftabnews.ir/files/fa/news/1398/8/24/359600_385.jpg"/>
      </figure>
      <p>در ابتدا مقدار متان موجود در مریخ ۶ بخش در میلیارد "ppb" اعلام شد، اما چندی بعد دانشمندان با بررسی داده‌های مریخ‌نورد کنجکاوی، دریافتند این مقدار تا چند ماه پیش، ۲۱ بخش در میلیارد "ppb" است.</p>
      <p>از آنجا که متان یک محصول جانبی زندگی زیست‌محیطی بر روی زمین است، تشخیص حضور این گاز در سیارات دیگر برای دانشمندان بسیار عجیب و شگفت‌انگیز است؛ چرا که دو نمونه از منابع متان در سیاره ما، گاوها و آتشفشان‌ها هستند.</p>
      <p>رمز و راز وجود گاز متان در مریخ تا حدی حل شد؛ اما اکنون این کاوشگر از یک معمای مریخی دیگر پرده‌برداری کرده است.</p>
      <p>این معما این است که اکسیژن در مریخ رفتار عجیبی دارد و دانشمندان علت آن را نمی‌دانند.</p>
      <p>این مطالعه که در مجله "Geophysical Research" منتشر شده است، جزئیاتی از هوای "دهانه گیل" منتشر کرده که "کنجکاوی" بیشتر اوقات در آنجا حضور داشته است.</p>
      <p>محققان با استفاده از داده‌های به دست آمده از ابزار "SAM" که یک آزمایشگاه قابل حمل است، متان را کشف کردند و حال با استفاده از این ابزار دریافته‌اند که در میزان اکسیژن مریخ تغییرات قابل توجه فصلی و سال به سال وجود دارد.</p>
      <p>ابزار "SAM" قادر به تجزیه و تحلیل مولکول‌های جو مریخ است که هوای این سیاره را تشکیل داده‌اند.</p>
      <p>بیشتر اتمسفر سیاره سرخ از "کربن دی‌اکسید"(CO۲) تشکیل شده است، اما طی زمستان کربن دی‌اکسید در بالای قطب‌های مریخ یخ می‌زند و باعث کاهش فشار هوا در سراسر سیاره می‌شود.</p>
      <p>در طول ذوب شدن این کربن‌دی‌اکسید در فصل بهار و تابستان، کربن‌دی‌اکسید فشار هوا را افزایش می‌دهد.</p>
      <p>محققان همچنین دریافته‌اند که غلظت مولکول‌هایی مانند نیتروژن و آرگون، بنا بر فصل تغییر می‌کند.</p>
      <p>اما اکسیژن عملکرد متفاوتی داشت. اکسیژن بخش کوچکی از اتمسفر مریخ را تشکیل می‌دهد (حدود ۰.۱۶ درصد) و میزان افزایش و یا کاهش آن به مقداری نیست که انتظار می‌رود.</p>
      <p>طی بهار و تابستان، غلظت اکسیژن فراتر از حد انتظار بود. در پاییز به میزان پیش‌بینی شده کاهش پیدا کرد و سپس در زمستان به کمتر از حد انتظار رسید.</p>
      <p>محققان مرکز پرواز فضایی "گودارد" اظهار کردند: این واقعیت که رفتار اکسیژن در هر فصل تکرار نمی‌شود، ما را به این فکر می‌اندازد که این امر مسئله‌ای نیست که مربوط به پویایی جوی باشد.</p>
      <p>باید یک منبع شیمیایی برای این موضوع وجود داشته باشد که ما هنوز قادر به محاسبه آن نیستیم.</p>
      <p>احتمالا زمانی‌که کاوشگر "مارس ۲۰۲۰" به فضا پرتاب شود، بسیاری از معماها راجع به مریخ را حل خواهد کرد.</p>
    </article>
  </body>
</html>