<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/15/elo-a-puskas-arenabol-magyarorszag-uruguay"/>
    <meta property="og:site_name" content="infostart"/>
    <meta property="article:published_time" content="2019-11-15T17:41:00+00:00"/>
    <meta property="og:title" content="Uruguayi győzelem a stadionavatón"/>
    <meta property="og:description" content="A FIFA világranglista ötödik helyén álló uruguayi válogatott 2-1-re legyőzte Marco Rossi csapatát a Puskás Aréna nyitómérkőzésén."/>
  </head>
  <body>
    <article>
      <h1>Uruguayi győzelem a stadionavatón</h1>
      <address><time datetime="2019-11-15T17:41:00+00:00">15 Nov 2019, 17:41</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/16/szalai-adam-nem-csak-a-golrol-meselne-az-unokainak"/>
      </related>
      <h3>A FIFA világranglista ötödik helyén álló uruguayi válogatott 2-1-re legyőzte Marco Rossi csapatát a Puskás Aréna nyitómérkőzésén.</h3>
      <p>A magyar válogatott kezdőcsapata: Dibusz - Bese, Baráth, Lang, Korhut - Vida M. - Dzsudzsák, Kalmár, Szoboszlai, Varga R. - Szalai.</p>
      <p>A himnuszok előtt Csányi Sándor az MLSZ és Kubatov Gábor, a Ferencváros elnöke a búcsúzó Gera Zoltán köszöntötte - hatvanezer szurkoló tombolása közepette.</p>
      <blockquote>A kezdőrúgást az orosz Nyikita Szimonjan, a Szpartak Moszkva egykori játékosa, az 1953-as Népstadion-megnyitó egyik gólszerzője és Gera Zoltán végezte el.</blockquote>
      <p>Az első szöglet a magyar csapaté. Dzsudzsák balról érkező labdáját Szalai fejelte a kapu mellé.</p>
      <p>Helyzet a másik oldalon, Suárez közeli lövése Dibusz lábáról pattant szögletre.</p>
      <p>A mérkőzés 15. percében, Edinson Cavani lőtte az új Puskás Aréna első gólját. Vina a bal szélen megkerülte Besét, balról ballal remekül adta a labdát a hosszúsarok elé, Cavani Langot megelőzve érkezett és a hálóba lőtte Uruguay vezetőgólját. 0-1.</p>
      <p>A 21. percben Brian Rodriguez a bal oldalon, a tizenhatoson belül, nagyon becsapta Besét, majd tisztán, ziccerből csavarta a labdát a kapu bal oldalába. 0-2.</p>
      <p>Kár a két gólért, mert igaz ugyan, hogy az uruk nagyobb tudású, jobb csapatot alkotnak, de a magyar válogatott bátran, helyenként szemre is tetszetősen játszott, bátran támadott az első húsz percben.</p>
      <blockquote>A 24. percben szépítettünk, a válogatott elsőszámú gólfelelőse, Szalai Ádám 13 méterről, középről, a bal sarokba lőtte az új Aréna első "magyar gólját"! 1-2.</blockquote>
      <p>Az utóbbi tíz percben kapuk nem forogtak veszélyben, de a mezőnyben lüktető a játék, a hangulat pedig a pályán - helyenként paprikás. A szlovén játékvezető a Kalmár Zsoltnak adott sárga lapot szánta "nyugtatónak".</p>
      <p>Szalai Ádám iramodott meg a jobb szélen, jól centerezett, de középen Szoboszlait a kiváló minőségű fűbe gyalulták a védők. A 22 méteres szabadrúgást Dzsudzsák a kapu fölé tekerte.</p>
      <p>Az első félidő zárásaként Szoboszlai lehetősége maradt csak lehetőség. Kalmár Zsolt remek passzát a csapat Benjáminja nem merte ellőni az ötös jobb sarka elől, keresztbe emelt, Szalai felé - rossz megoldást választott.</p>
      <p>Hármas sípszó, szünet - jó a meccs, remek a hangulat, fantasztikus a stadion!</p>
      <p>Egyetlen csere volt a szünetben, Luis Suárez helyett Maxi Gómez játszik az uruknál.</p>
      <p>Rossi cserél, Dzsudzsák helyett Kovács István a pályán, most már Szalai a kapitány.</p>
      <p>De, nem sokáig, a 60. percben "Szalát" Feczesin váltja, most pedig Dibuszon a karszalag. Az újpestiek pályára lépő támadója napra pontosan nyolc évvel ezelőtt játszott legutóbb a válogatottban.</p>
      <p>Uruguayi helyzet, de Baráth a helyén, belelép Maxi Gómez lövésébe. Még 25 perc van hátra a meccsből!</p>
      <p>Cserék: Valverde helyett Lucas Torreira, Vina helyett Laxalt a pályán, nálunk Szoboszlai Dominik helyett Nagy Ádám játszik.</p>
      <p>Újoncot avatunk, a 71. percben, Baráth Botond helyett Szalai Attila folytatja a meccset. Szalai a válogatott 1002. játékosa, aki emellett azzal is büszkélkedhet, hogy a meggypiros mez "családi tradíció". Azonos nevű édesapja is volt válogatott.</p>
      <p>Lassan főként a cserék jelentik az eseményeket. Még egy újoncot avatunk, a 76. percben Nagy Zsolt váltja Korhutot.</p>
      <blockquote>Kalmár Zsolt lába sajnos letapadt, megsérült, hordágyon kellett az öltözőbe vinni - Holman Dávid állt a helyére.</blockquote>
      <p>89. perc, uruguayi szabadrúgás után a második félidő legnagyobb helyzete, az ide-oda pattogó labdát 12 méterről Stuani lő, de Dibusz jó helyen áll, óriási reflexszel véd.</p>
      <p>Nekünk is maradt helyzetünk a végére, Varga Roland beadását Vida Máté kitekeredve, akrobatikus mozdulattal fejelte a bal alsó mellé. Egyenlítógólt érdemelt volna!</p>
      <p>Itt a vége, a félidei eredmény lett a végeredmény is - bár az első negyvenöt perc jó játékát a fordulás után nem ismételték meg a játékosok, aligha távozik bárki is csalódottan, vagy rossz szájízzel az új stadionunkból.</p>
      <p>
        <i>Nyitókép: Szalai Ádám (k) és Sebastian Coates (j) a Puskás Aréna avatóján játszott Magyarország - Uruguay barátságos labdarúgó-mérkőzésen 2019. november 15-én. MTI/Koszticsák Szilárd</i>
      </p>
    </article>
  </body>
</html>