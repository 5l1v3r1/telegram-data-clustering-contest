<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T17:32:34+00:00"/>
    <meta property="og:title" content="Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά"/>
    <meta property="og:description" content="Το τοπίο αναμένεται να ξεκαθαρίσει το πρώτο τρίμηνο του 2020"/>
  </head>
  <body>
    <article>
      <h1>Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</h1>
      <h2>Το τοπίο αναμένεται να ξεκαθαρίσει το πρώτο τρίμηνο του 2020</h2>
      <address><time datetime="2019-11-15T17:32:34+00:00">15 Nov 2019, 17:32</time> by <a rel="author">ΤοΒΗΜΑ Team</a></address>
      <p>Μια νέα γενιά αναδρομικών που αναμένεται να καταβληθούν ή να κριθούν τους επόμενους μήνες δημιουργείται μετά τις αποφάσεις του Συμβουλίου της Επικρατείας αλλά και νέες διεκδικήσεις από την πλευρά των συνταξιούχων που αφορούν αυθαίρετες περικοπές από την προηγούμενη κυβέρνηση.</p>
      <p>Μεταξύ άλλων στις κατηγορίες αυτές περιλαμβάνονται 1,5 εκατομ. συνταξιούχοι που αναμένεται να λάβουν στις αρχές του 2020 αναδρομικά από τις 4 Οκτωβρίου 2019 και μετά (ημερομηνία δημοσίευσης της απόφασης του ΣτΕ), οι παλαιοί συνταξιούχοι που διεκδικούν αναδρομικά από τον Ιούνιο του 2015 που κρίθηκαν αντισυνταγματικές οι περικοπές του δεύτερου Μνημονίου αλλά και 300.000 δικαιούχοι επικουρικών συντάξεων που ζητούν να επιστραφούν για διάστημα 40 μηνών οι αυθαίρετες περικοπές στις συντάξεις από την προηγούμενη κυβέρνηση.</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Επισημαίνεται ότι η πολιτική ηγεσία του υπουργείου Εργασίας έχει δεσμευτεί ότι θα συμμορφωθεί με τις τελικές αποφάσεις της Δικαιοσύνης όσον αφορά τα διεκδικούμενα αναδρομικά των παλιών συνταξιούχων.</p>
      <h3>Τα αναδρομικά</h3>
      <p>Το τοπίο αναμένεται να ξεκαθαρίσει το πρώτο τρίμηνο του νέου έτους.</p>
      <p>Ειδικότερα οι 6 κατηγορίες των συνταξιούχων που διεκδικούν ή θα λάβουν αναδρομικά είναι οι παρακάτω:</p>
      <p>1. Αναδρομικά στις κύριες συντάξεις με αφετηρία την 4η Οκτωβριου 2019. Τα αναδρομικά των εν λόγω συντάξεων που θα εκδοθούν στο προσεχές μέλλον πρέπει να υπολογιστούν με διπλό τρόπο:</p>
      <p>Για την περίοδο από την υποβολή της αίτησης συνταξιοδότησης και μέχρι την 4η Οκτωβρίου 2019, τα αναδρομικά της σύνταξης πρέπει να υπολογιστούν με τα παλαιά ποσοστά αναπλήρωσης του νόμου Κατρούγκαλου του 2016.</p>
      <p>Για την περίοδο από την 4η Οκτωβρίου και μέχρι την έκδοση της οριστικής συνταξιοδοτικής απόφασης, τα αναδρομικά της σύνταξης πρέπει να υπολογιστούν με τα νέα ποσοστά αναπλήρωσης, τα οποία αναμένεται να θεσμοθετηθούν τον ερχόμενο Ιανουάριο.</p>
      <p>2. Επικουρικές συντάξεις με έναρξη των αναδρομικών την 4η Οκτωβρίου 2019. Αναδρομικές αυξήσεις έως 30 έρχονται το νέο έτος για περισσότερους από 450.000 συνταξιούχους που εισπράττουν επικουρικές συντάξεις. Οι αυξήσεις αφορούν μόνο τις επικουρικές συντάξεις που είχαν υποστεί μείωση – λόγω του ορίου των 1.300 ευρώ ως άθροισμα κύριας και επικουρικής. Στο πλαίσιο του νέου ασφαλιστικού και μετά τις αποφάσεις του ΣτΕ που «γκρέμισαν» τις μειώσεις του 2016, η λύση που επιλέγεται από το υπουργείο Εργασίας οδηγεί σε μεσοσταθμική αύξηση ύψους 52,5 ευρώ τον μήνα για 465.112 συνταξιούχους επικουρικών συντάξεων. Αύξηση που ετησίως φτάνει στα 630 ευρώ κατά μέσο όρο.</p>
      <p>3. Συνταξιούχοι όλων των Ταμείων με άθροισμα συντάξεων άνω των 1.000 ευρώ που δικαιούνται αναδρομικά μετά τον Ιούνιο του 2015 για 10 ή περισσότερους μήνες από την επιστροφή των περικοπών των νόμων 4093 και 4051 στην κύρια σύνταξη.</p>
      <p>4. Συνταξιούχοι όλων των επικουρικών ταμείων που δικαιούνται αναδρομικά μετά τον Ιούνιο του 2015 για 10 ή 12 μήνες από τις περικοπές των νόμων 4051 και 4093.</p>
      <p>5. Συνταξιούχοι Δημοσίου που δικαιούνται επιστροφή εισφοράς αλληλεγγύης από το 2017 που κρίθηκε αντισυνταγματική με απόφαση του Ελεγκτικού Συνεδρίου.</p>
      <p>6. Αναδρομικά 40 μηνών (από τον Ιούνιο του 2016 και έπειτα) σε 300.000 επικουρικές συντάξεις διεκδικεί το Ενιαίο Δίκτυο Συνταξιούχων (ΕΝΔΙΣΥ), καθώς υποστηρίζει πως επανυπολογίστηκαν με εντελώς αυθαίρετο τρόπο και προκύπτουν διαφορές από 80 ευρώ έως και 299,06 ευρώ τον μήνα. Από την επεξεργασία των στοιχείων που έκανε το ΕΝΔΙΣΥ, προκύπτει ότι ο «τύπος» που χρησιμοποιήθηκε ήταν αυθαίρετος. Δηλαδή, αυτό σημαίνει ότι δεν εφαρμόστηκε σωστά ο ν. 4387/2016 (νόμος Κατρουγκαλου) σε ό,τι αφορά των επανυπολογισμό των επικουρικών συντάξεων.</p>
      <p>Το ΕΝΔΙΣΥ έχοντας μελετήσει συγκεκριμένες περιπτώσεις, προκύπτουν διαφορές από 80 ευρώ έως και 299,06 ευρώ τον μήνα μέχρι και σήμερα. Αν γίνει ο υπολογισμός των διαφορών αυτών επί 40 μήνες, επί περίπου 300.000 συνταξιούχους, προκύπτει ένα ποσό που ξεπερνά το ένα δισ. ευρώ! Οπως τονίζει το ΕΝΔΙΣΥ (Ενιαίο Δίκτυο Συνταξιούχων), οι αποφάσεις που δημοσιεύθηκαν από το ΣτΕ στις 4 του Οκτωβρίου 2019 (σε ό,τι αφορούν τους συνταξιούχους) δεν ασχολούνται με τις περικοπές του 2012 για τους νόμους 4051/12 και 4093/12, αλλά καθαρά με τους επανυπολογισμούς των κύριων και επικουρικών συντάξεων, καθώς και τον νέο τρόπο υπολογισμού των συντάξεων κ.λπ.</p>
      <figure>
        <img src="https://www.in.gr/wp-content/uploads/2019/11/sintaxiouxoi-1440x564_c-1-768x301-1-600x235.jpg"/>
      </figure>
      <p>To ΕΝΔΙΣΥ καλεί την κυβέρνηση να δώσει άμεσα πολιτική λύση για την επιστροφή των αναδρομικών και επισημαίνει ότι μορφή χιονοστιβάδας παίρνουν οι αποφάσεις από το Ελεγκτικό Συνέδριο και τα διοικητικά δικαστήρια της χώρας, οι οποίες δικαιώνουν όσους συνταξιούχους προσφεύγουν και ζητούν την αναδρομική καταβολή των περικοπών που έγιναν με τους μνημονιακούς νόμους 4051 και 4093/2012, καθώς και την Ειδική Εισφορά Αλληλεγγύης.</p>
      <p>Οι εν λόγω μνημονιακές περικοπές στις κύριες και επικουρικές συντάξεις, καθώς και η περικοπή των Δώρων Χριστουγέννων, Πάσχα και επιδόματος αδείας, έχουν κριθεί αντισυνταγματικές, όπως είναι γνωστό, με τις αμετάκλητες αποφάσεις της Ολομέλειας του Συμβουλίου της Επικρατείας (υπ’ αριθ. 2287-2290/2015), με τις αποφάσεις της Ολομέλειας του Ανώτατου Ειδικού Δικαστηρίου (υπ’ αριθ. 1-4/2018) και με τις υπ’ αριθ. 127/2016 και 1227/2018 αποφάσεις της Ολομέλειας του Ελεγκτικού Συνεδρίου. Νέες πρόσφατες αποφάσεις δικαιώνουν συνταξιούχους και διατάσσουν την άμεση επιστροφή των παρανόμως παρακρατηθεισών περικοπών, καθώς και την εφεξής και κατ’ έτος καταβολή τους. Να επισημανθεί ότι οι συνταξιούχοι συνολικά απώλεσαν 87 δισ. ευρώ από τα Μνημόνια! Κανένα δεκάμηνο δεν θα αντικαταστήσει τις συγκεκριμένες περικοπές για τις οποίες μιλά η κυβέρνηση, καθώς και η προηγούμενη.</p>
      <p>Παράλληλα το ΕΝΔΙΣΥ ξεκαθαρίζει ότι όσοι συνταξιούχοι έχουν καταθέσει ήδη αγωγές διεκδικούν αναδρομικά ανάλογα με την ημερομηνία κατάθεσης του δικογράφου τους. Τα αναδρομικά – από τις περικοπές του 2012 (νόμοι 4051 και 4093) – είναι διεκδικήσιμα έως 31/12/2018, σύμφωνα με τις αποφάσεις του ΣτΕ του 2015, οι οποίες έκριναν τις περικοπές των συγκεκριμένων νόμων ως αντισυνταγματικές. Για τα δώρα και επιδόματα αδείας καθώς και για την Εισφορά Αλληλεγγύης, οι διεκδικήσεις είναι έως και σήμερα.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/14/finance/anadromika-eksi-nees-katigories-dikaiouxon/"/>
        <a href="https://www.tovima.gr/2019/11/15/finance/dnt-kai-ee-krinoun-to-mellon-tis-ellinikis-oikonomias-epimenoun-gia-meiosi-syntakseon-aforologitou/"/>
        <a href="https://www.tovima.gr/2019/11/13/vimatv/i-thliveri-protia-tis-elladas-sta-ergatika-atyximata-kai-i-apofasi-stathmos-tou-dikastiriou/"/>
        <a href="https://www.tovima.gr/2019/11/13/finance/syntaksiouxoi-i-megali-klopi-se-300-000-epikourikes/"/>
        <a href="https://www.tovima.gr/2019/11/11/vimatv/anadromika-ta-lefta-pou-perimenoun-oi-syntaksiouxoi/"/>
        <a href="https://www.tovima.gr/2019/11/08/finance/plasmatika-xronia-pos-na-ayksisete-to-poso-tis-syntaksis/"/>
      </related>
    </article>
  </body>
</html>