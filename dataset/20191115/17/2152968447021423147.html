<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/15/mestan-edinstven-obviniaem-za-katastrofata-sys-zaginalo-bebe.429793"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T17:45:00+00:00"/>
    <meta property="og:title" content="Местан - единствен обвиняем за катастрофата със загинало бебе"/>
    <meta property="og:description" content="Готова е автотехническата експертиза за инцидента | Dnes.bg"/>
  </head>
  <body>
    <article>
      <h1>Местан - единствен обвиняем за катастрофата със загинало бебе</h1>
      <h2>Готова е автотехническата експертиза за инцидента</h2>
      <address><time datetime="2019-11-15T17:45:00+00:00">15 Nov 2019, 17:45</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Само Лютви Местан е обвиняем за катастрофата със загинало бебе. Разследването по случая продължава, заяви зам.-окръжният прокурор на Кърджали Димитрина Делчева.</p>
      <p>Тя отказа да посочи детайли от експертизата, но каза, че единственият привлечен като обвиняем остава лидерът на партия ДОСТ.</p>
      <p>Автотехническата експертиза беше назначена веднага след катастрофата, при която загина 6-месечно бебе. Срокът на разследване беше удължаван три пъти заради вещите лица. Изготвянето на експертизата им отне половин година, припомня <a href="https://www.24chasa.bg/novini/article/7874139">"24 часа".</a></p>
      <p>Катастрофата стана на 14 април 2019 година на разклона край село Загорско. При опит Лютви Местан да се включи с автомобила си в главния международен път, водещ към Гърция, последва сблъсък с "БМВ", движещо се от Кърджали по посока на ГКПП "Маказа".</p>
      <p>От удара БМВ-то излита от главния път и пада в близкото дере. В катастрофата загина 6-месечно момиченце, пътуващо се със семейството си към Кирковско. 9-годишното братче на бебето, както и родителите му бяха ранени. Лютви Местан се размина само с изкълчена китка.</p>
      <p>Часове след инцидента лидерът на ДОСТ беше задържан от полицията и му беше повдигнато обвинение за причиняване на смърт по непредпазливост.<br/> </p>
      <related>
        <h4>Още по темата</h4>
        <a href="https://www.dnes.bg/temida/2019/08/13/razsledvaneto-sreshtu-mestan-udyljeno-zaradi-veshtite-lica.419529"/>
        <a href="https://www.dnes.bg/politika/2019/07/26/vyrnaha-shofiorskata-knijka-na-liutvi-mestan.417712"/>
        <a href="https://www.dnes.bg/temida/2019/04/23/mestan-ima-dva-dni-da-plati-garanciiata-si-ot-10-000-leva.408516"/>
      </related>
    </article>
  </body>
</html>