<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684536/erevna-i-exartisi-apo-online-agores-prepei-na-theorithei-psychiki"/>
    <meta property="og:site_name" content="enikos.gr"/>
    <meta property="article:published_time" content="2019-11-15T17:10:00+00:00"/>
    <meta property="og:title" content="Έρευνα: Η εξάρτηση από online αγορές πρέπει να θεωρηθεί ψυχική διαταραχή"/>
    <meta property="og:description" content="Ο εθισμός στα ψώνια ίσως πρέπει να αναγνωριστεί ως ψυχική διαταραχή επειδή..."/>
  </head>
  <body>
    <article>
      <h1>Έρευνα: Η εξάρτηση από online αγορές πρέπει να θεωρηθεί ψυχική διαταραχή</h1>
      <address>
        <time datetime="2019-11-15T17:10:00+00:00">15 Nov 2019, 17:10</time>
      </address>
      <p>Ο εθισμός στα ψώνια ίσως πρέπει να αναγνωριστεί ως ψυχική διαταραχή επειδή είναι πάρα πολλοί αυτοί που έχουν ανησυχητικά σημάδια εμμονικής συμπεριφοράς λόγω της άνεσης που προσφέρουν οι online διαδικτυακές αγορές, υποστήριξαν ορισμένοι ψυχίατροι.</p>
      <p>Στην<a href="http://www.enikos.gr/society/684366/nees-erevnes-stis-fylakes-korydallou-vrethikan-machairia-kinita-k"> έρευνά</a> τους, που δημοσιεύτηκε στην επιστημονική επιθεώρηση "Comprehensive Psychiatry", φάνηκε ότι το ένα τρίτο των 122 ατόμων που μελετήθηκαν ανέφεραν συμπτώματα εξάρτησης στις διαδικτυακές αγορές.</p>
      <p>Αυτή τη στιγμή δεν υπάρχει επίσημα ταξινομημένη ξεχωριστή διαταραχή για την εμμονική κατανάλωση στο διαδίκτυο αλλά στην 11η αναθεώρηση της Διεθνούς Στατιστικής Ταξινόμησης Νόσων και Σχετικών Προβλημάτων Υγείας (ICD) θεωρήθηκε ως μια άλλη ιδιαίτερη μορφή ιδεοψυχαναγκαστικής διαταραχής.</p>
      <p>Η κατάσταση αυτή προσδιορίζεται από μια υπερβολική ενασχόληση με την επιθυμία ή την κατανάλωση διαδικτυακών προϊόντων, όπως και την ακαταμάχητη παρόρμηση για απόκτηση καταναλωτικών αγαθών.</p>
      <p>Αυτοί που πάσχουν αγοράζουν πιο πολλά αγαθά από αυτά τα οποία μπορούν, χρειάζονται ή καταναλώνουν για ευχαρίστηση, για να ανακουφιστούν από τα αρνητικά συναισθήματα, αλλά οι ερευνητές υποστηρίζουν ότι η ευκολία με την οποία οι άνθρωποι μπορούν πλέον να ικανοποιήσουν τιε επιθυμίες τους μέσω του διαδικτύου επιδεινώνει αυτά τα προβλήματα και προκαλεί εθισμό.</p>
      <p>Βρέθηκε ότι αυτοί που σκόραραν υψηλότερα στην κλίμακα εξάρτησης από τις online αγορές παρουσιάζουν μεγαλύτερο άγχος και συχνά συμπτώματα κατάθλιψης.</p>
      <p>"Είναι πραγματικά η στιγμή να αναγνωρίσουμε το πρόβλημα αυτό ως ξεχωριστή ψυχική διαταραχή και να επεκτείνουμε τη γνώση μας για την εξάρτηση αυτή" είπε ο επικεφαλής ερευνητής δρ Άστριντ Μιούλερ του τμήματος Ψυχοσωματικής Ιατρικής και Ψυχοθεραπείας στην Ιατρική Σχολή του Ανόβερου, στην Γερμανία.</p>
      <p>Οι ερευνητές προειδοποιούν ότι το διαδίκτυο προσφέρει πρόσβαση σε τεράστιο αριθμό online καταστημάτων καθιστώντας το ευκολότερο να δώσει κανείς άμεσα επιβράβευση στον εαυτό του και να εξαρτηθεί.</p>
      <p>Οι ηλεκτρονικές αγορές δημιουργούν μια θύελλα διαθεσιμότητας, ανωνυμίας, προσβασιμότητας και προσιτών τιμών που συμβάλλουν στην ανάπτυξη της εξάρτησης.</p>
      <p>Μακροπρόθεσμα τέτοιου τύπου εξαρτήσεις μπορεί να οδηγήσουν σε οικογενειακά προβλήματα, χρέη, ακόμη και εγκληματικές πράξεις για την αποπληρωμή τους.</p>
      <p>Ο Μιούλερ ευελπιστεί ότι τα ευρήματα αυτά θα αναδείξουν την ανάγκη περαιτέρω έρευνας για την νέα αυτή εξαρτητική συμπεριφορά.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/683139/mythos-oti-ta-koritsia-ysteroun-apo-ta-agoria-sta-mathimatika-sym%0A%20%20%20%20%0A"/>
        <a href="http://www.enikos.gr/international/683066/kai-omos-oloi-oi-dromoi-odigoun-sti-romi-ti-apokalypse-nea-erevna%0A%20%20%20%20%0A"/>
        <a href="http://www.enikos.gr/international/682680/afti-i-erevna-den-tha-aresei-sta-monachopaidia%0A%20%20%20%20%0A"/>
        <a href="http://www.enikos.gr/international/682342/vrethike-gynaika-pou-chari-se-mia-spania-genetiki-metallaxi-faine%0A%20%20%20%20%0A"/>
        <a href="http://www.enikos.gr/international/682184/nea-exetasi-aimatos-tha-anichnevei-ton-karkino-tou-mastou-eos-kai%0A%20%20%20%20%0A"/>
        <a href="http://www.enikos.gr/international/681450/sygkrouomenoi-galaxies-ektoxeyoun-terastia-kroustika-kymata%0A%20%20%20%20%0A"/>
        <a href="http://www.enikos.gr/international/680946/xekinoun-mesa-stin-evdomada-oi-psifofories-gia-tin-erevna-eis-var%0A%20%20%20%20%0A"/>
        <a href="http://www.enikos.gr/international/680211/pio-pithano-na-aisthanomaste-pono-tis-meres-me-ygrasia-kai-aera%0A%20%20%20%20%0A"/>
        <a href="http://www.enikos.gr/international/679483/erevna-gia-ti-sfagi-se-diadilosi-tou-iouniou-sto-soudan%0A%20%20%20%20%0A"/>
      </related>
    </article>
  </body>
</html>