<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesi-si-postupem-na-euro-vydelali-237-milionu-korun/1821562?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T17:22:00+00:00"/>
    <meta property="og:title" content="Češi si postupem na Euro vydělali 237 milionů korun"/>
    <meta property="og:description" content="Nyon (Švýcarsko) - Čeští fotbalisté si postupem na mistrovství Evropy 2020 vydělali 9,25 milionu eur (téměř 237 milionů korun). Už nyní získali více peněz než za postup a účast v základní skupině na Euru 2016 ve Francii. Celkově Evropská fotbalová unie UEFA rozdělí mezi 24 účastníků šampionátu rekordních 371 milionů eur (téměř 9,5 miliardy korun). Oproti poslednímu mistrovství jde o nárůst o 70 milionů eur."/>
  </head>
  <body>
    <article>
      <h1>Češi si postupem na Euro vydělali 237 milionů korun</h1>
      <address><time datetime="2019-11-15T17:22:00+00:00">15 Nov 2019, 17:22</time> by <a rel="author" href="http://www.ctk.cz/" target="_blank">ČTK</a></address>
      <p>Nyon (Švýcarsko) - Čeští fotbalisté si postupem na mistrovství Evropy 2020 vydělali 9,25 milionu eur (téměř 237 milionů korun). Už nyní získali více peněz než za postup a účast v základní skupině na Euru 2016 ve Francii. Celkově Evropská fotbalová unie UEFA rozdělí mezi 24 účastníků šampionátu rekordních 371 milionů eur (téměř 9,5 miliardy korun). Oproti poslednímu mistrovství jde o nárůst o 70 milionů eur.</p>
      <slideshow>
        <figure>
          <img src="https://i3.cn.cz/6/1573769217_P201911141354201.jpg"/>
        </figure>
        <figure>
          <img src="https://i3.cn.cz/6/1573767832_P201911141330201.jpg"/>
        </figure>
        <figure>
          <img src="https://i3.cn.cz/6/1573767673_P201911141327201.jpg"/>
        </figure>
        <figure>
          <img src="https://i3.cn.cz/6/1573766944_P201911141310901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>Díky kvalifikaci na minulý šampionát si Češi vydělali osm milionů eur. Dalšího půl milionu eur přidali za remízu 2:2 s Chorvatskem v základní skupině. Se Španělskem a Tureckem prohráli. V roce 2012 na mistrovství v Polsku a na Ukrajině si český výběr postupem do čtvrtfinále vydělal o 3,5 milionu eur více.</p>
      <p>Na příštím šampionátu se za výhru v základní skupině bude udělovat 1,5 milionu eur (zhruba 38,4 milionu korun) a za remízu poloviční částka.</p>
      <p>"Finanční bonus za postup je něco, s čím málokterá asociace v Evropě může kalkulovat ve svém rozpočtu jako se samozřejmostí. V kontextu České republiky jde o zajímavou částku, nicméně je třeba chápat, že slouží v první řadě k pokrytí nákladů spojených s účastí na samotném šampionátu, tj. například přeprava týmu, ubytování, zajištění tréninkových prostor atd.," citoval <a href="https://www.idnes.cz/fotbal/euro-2020/euro-2020-premie-odmeny-penize-cesko-mistrovstvi-evropy.A191115_142359_euro-2020_min">iDNES.cz</a> předsedu Fotbalové asociace ČR Martina Malíka.</p>
      <p>"Doporučené ubytovací kapacity a jejich ceny vybírá a nasmlouvává sama UEFA. Z části finančního bonusu určené na zajištění účasti na turnaji jsou kryté i odměny hráčům a realizačnímu týmu, ale významná část této odměny bude také směřovat na zajištění rozvoje celého českého fotbalu," uvedl Malík.</p>
      <p>Celkově si vítěz ME bude moci přijít maximálně na 34 milionů eur (zhruba 870 milionů korun), což je o sedm milionů eur více než posledně.</p>
      <p>Jména soupeřů a dvou dějišť základní skupiny se Češi dozvědí při losování v sobotu 30. listopadu v Bukurešti.</p>
    </article>
  </body>
</html>