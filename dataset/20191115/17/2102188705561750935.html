<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653773/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T17:20:00+00:00"/>
    <meta property="og:title" content="Польща оголосила намір розірвати Ямальський контракт з &quot;Газпромом&quot;"/>
    <meta property="og:description" content="Польська нафтогазова компанія PGNiG надіслала російському “Газпрому” заяву про намір розірвати Ямальський договір 31 грудня 2022 року, що означає, що Польща не купуватиме газ у російського монополіста з 2023 року."/>
  </head>
  <body>
    <article>
      <h1>Польща оголосила намір розірвати Ямальський контракт з "Газпромом"</h1>
      <address>
        <time datetime="2019-11-15T17:20:00+00:00">15 Nov 2019, 17:20</time>
      </address>
      <p>Польська нафтогазова компанія PGNiG надіслала російському "Газпрому" заяву про намір розірвати Ямальський договір 31 грудня 2022 року, що означає, що Польща не купуватиме газ у російського монополіста з 2023 року.</p>
      <p>Про це повідомляє "Європейська правда" з посиланням на <a href="https://www.polskieradio.pl/">"Польське радіо".</a></p>
      <p>"Згідно з контрактом, сторони угоди зобов’язані подати заяву про подальшу співпрацю після 2022 року за три роки до передбачуваного завершення терміну її дії 31 грудня 2022 року", - йдеться у повідомленні.</p>
      <p>У PGNiG наголосили, що попередні заходи компанії, пов’язані з диверсифікацією напрямів імпорту газу до Польщі після 2022 року, зокрема, підписання контрактів на постачання скрапленого газу, придбання родовищ природного газу у Північному морі та заходи, що здійснюються оператором транспортної системи у рамках розбудови газотранспортної системи, є відповідними для гарантування енергетичної безпеки країни і дозволяють закінчити дію Ямальського договору відповідно до його положень.</p>
      <p>Підписаний у 1996 році Ямальський контракт передбачає постачання приблизно 10 млрд кубометрів газу на рік. Згідно з нав’язаним "Газпромом" принципом "бери або плати", Польща мусить приймати щонайменше 8,7 млрд кубометрів російського газу.  </p>
      <p>Віцепрезидент PGNiG Мацей Возняк заявив, що у 2023 році компанія зможе покрити внутрішній попит на газ у розмірі понад 24 млрд кубометрів. </p>
      <p>Одним із альтернативних джерел постачання газу стане <b><a href="https://www.eurointegration.com.ua/news/2018/11/20/7089594/">газопровід Baltic Pipe</a></b> з Норвегії до Польщі і Данії, який планують ввести в дію восени 2022 року.</p>
      <p>Диверсифікації постачань блакитного палива мають також сприяти контракти на придбання скрапленого природного газу із Сполучених Штатів та Катару. Ще частину потреб покриватиме вітчизняний видобуток.</p>
      <p>
        <a href="https://www.eurointegration.com.ua/news/2019/11/15/7103083/">Європейська правда</a>
      </p>
    </article>
  </body>
</html>