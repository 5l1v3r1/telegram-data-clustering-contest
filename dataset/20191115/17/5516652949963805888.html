<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425894/synexizetai-h-dikh-gia-thn-aselgeia-se-baros-4-paidiwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T17:00:01+00:00"/>
    <meta property="og:title" content="Συνεχίζεται η δίκη για την ασέλγεια σε βάρος 4 παιδιών"/>
    <meta property="og:description" content="Στις 11 Δεκεμβρίου θα συνεχιστεί από το Μικτό Ορκωτό Δικαστήριο Κω, η εκδίκαση της υπόθεσης 69χρονου που κατηγορείται για αποπλάνηση τεσσάρων παιδιών νεότερα των δεκαπέντε ετών, κατά συρροή και κατ’ εξακολούθηση."/>
  </head>
  <body>
    <article>
      <h1>Συνεχίζεται η δίκη για την ασέλγεια σε βάρος 4 παιδιών</h1>
      <address>
        <time datetime="2019-11-15T17:00:01+00:00">15 Nov 2019, 17:00</time>
      </address>
      <p>
        <b>Στις 11 Δεκεμβρίου θα συνεχιστεί από το Μικτό Ορκωτό Δικαστήριο Κω, η εκδίκαση της υπόθεσης 69χρονου που κατηγορείται για αποπλάνηση τεσσάρων παιδιών νεότερα των δεκαπέντε ετών, κατά συρροή και κατ’ εξακολούθηση.</b>
      </p>
      <p>Η δίκη ξεκίνησε στις 4 Νοεμβρίου και κατά τη διάρκειά της εξετάστηκαν τέσσερις μάρτυρες κατηγορίας, ωστόσο το δικαστήριο διέκοψε για προχθές. Μετά από αίτημα τόσο των συνηγόρων υπεράσπισης κ.κ. Μαρίας Κρικοπούλου και Κώστα Ασλάνη όσο και των δικηγόρων πολιτικής αγωγής κ.κ. Ιωάννη Χαρίτου και Ιωάννη Μπαλαλή, το δικαστήριο διέκοψε εκ νέου για τις 11 Δεκεμβρίου προκειμένου να κληθεί να προσαχθεί ενώπιόν του, ο πατέρας ενός εκ των ανηλίκων, που διαμένει στο εξωτερικό.</p>
      <p>Ο κατηγορούμενος παραπέμφθηκε σε δίκη με βούλευμα του Συμβουλίου Πλημμελειοδικών Ρόδου, το οποίο παράλληλα αποφάσισε να παύσει οριστικά λόγω παραγραφής η ποινική δίωξη που είχε ασκηθεί στον 69χρονο, για προσβολή της γενετήσιας αξιοπρέπειας και η οποία φέρεται να είχε τελεστεί το 2001.</p>
      <p>Η υπόθεση πήρε το δρόμο της δικαιοσύνης όταν το απόγευμα της 24ης Ιανουαρίου 2014 έγινε καταγγελία στην αστυνομία από τη μητέρα των δύο εκ των τεσσάρων κοριτσιών, σε βάρος του 69χρονου.</p>
      <p>Σύμφωνα με το κατηγορητήριο ο 69χρονος φέρεται να διέπραξε το αδίκημα που τον βαραίνει, το χρονικό διάστημα από το 1999 έως το 2014.</p>
      <p>Πιο συγκεκριμένα, κατηγορείται ότι το χρονικό διάστημα από το 2008 έως το 2014 ενήργησε ασελγείς πράξεις που προσβάλλουν τη γενετήσια αξιοπρέπεια με την πρώτη ανήλικη κοπέλα η οποία τότε ήταν ηλικίας από 5 έως 11 ετών.</p>
      <p>Ο ίδιος το χρονικό διάστημα από το 2010 έως το 2014 κατηγορείται ότι έπραξε το ίδιο με την ανήλικη κοπέλα η οποία τότε είχε ηλικία από 4 έως 8 ετών.</p>
      <p>Επίσης κατά το χρονικό διάστημα από τον 1999 έως το 2005 ο 69χρονος φέρεται να ενήργησε ασελγείς πράξεις που προσβάλλουν τη γενετήσια αξιοπρέπεια με την ανήλικη κοπέλα η οποία ήταν σε ηλικία από 4 έως 10 ετών.</p>
      <p>Τέλος ο ίδιος κατηγορείται ότι το 2012 έκανε ασελγείς πράξεις που προσβάλλουν τη γενετήσια αξιοπρέπεια σε ανήλικη κοπέλα ηλικίας τότε 8 ετών.</p>
      <p>Σημειώνεται πως ο κατηγορούμενος αρνείται τα όσα του καταλογίζονται.</p>
    </article>
  </body>
</html>