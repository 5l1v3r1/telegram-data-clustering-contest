<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T17:04:00+00:00"/>
    <meta property="og:title" content="قیمت گوشت گوسفند باید حداکثر ۸۰ هزار تومان باشد"/>
    <meta property="og:description" content="  سعید سلطانی سروستانی در گفتگو با مهر با اشاره به ادامه روند نزولی قیمت دام زنده گفت: در حال حاضر قیمت هر کیلوگرم گوساله زنده به ٢٥ هزارتومان و گوسفند زنده به ٣٦ هزارتومان رسیده است."/>
  </head>
  <body>
    <article>
      <h1>قیمت گوشت گوسفند باید حداکثر ۸۰ هزار تومان باشد</h1>
      <address>
        <time datetime="2019-11-15T17:04:00+00:00">15 Nov 2019, 17:04</time>
      </address>
      <p>مدیرعامل اتحادیه سراسری دامداران با اشاره به ادامه روند نزولی قیمت دام زنده گفت:در شرایط فعلی قیمت گوشت گوسفند باید حداکثر ٨٠ هزارتومان و گوشت گوساله ٦٠ هزارتومان باشد.</p>
      <p>  سعید سلطانی سروستانی در گفتگو با مهر با اشاره به ادامه روند نزولی قیمت دام زنده گفت: در حال حاضر قیمت هر کیلوگرم گوساله زنده به ٢٥ هزارتومان و گوسفند زنده به ٣٦ هزارتومان رسیده است.</p>
      <p>وی ادامه داد: در ابتدای سال قیمت هرکیلوگرم گوساله زنده حدود ٤١ هزارتومان بوده که بیش از ٤٠ درصد کاهش داشته و قیمت گوسفند زنده ٤٨ هزارتومان بوده که حدود ٣٠ درصد کاهش داشته است.</p>
      <p>مدیرعامل اتحادیه سراسری دامداران با بیان اینکه دام قابل احتکار و انبار کردن نیست، گفت:پروار بندی یک ظرفیتی دارد و اگر دامدار بیش از این ظرفیت بخواهد دام را نگه دارد گرفتار هزینه های زیادی می شود.</p>
      <p>سلطانی ادامه داد:حداکثر ظرفیت پروار بندی برای گوسفند معمولا بین ٤٥ تا ٥٠ کیلوگرم و برای گوساله بین ٥٠٠ تا ٦٠٠ کیلوگرم است.</p>
      <p>وی با اشاره به اینکه شرایط فعلی بازار آرامش قبل از طوفان است، گفت: در شرایط فعلی هیچکس پاسخگو نیست و کسی به تولیدکننده و زیان او فکر نمی کند اما بعدا که تولید آسیب دید و کاهش یافت تمام امکانات برای واردات بسیج می شود.</p>
      <p>سلطانی با تاکید بر اینکه الان نباید فرصت را از دست داد، افزود:عرضه متناسب با تقاضا نیست و خیلی بیشتر شده بنابراین باید برای آن فکری شود.</p>
      <p>وی تصریح کرد: متاسفانه شرایط بازار گوشت را برخی دلالان تعیین می کنند و نصف کاهش قیمتی که در دام رخ داده در گوشت اتفاق نیفتاده است الان قیمت گوشت گوسفند باید حداکثر کیلویی ٨٠ هزارتومان و گوشت گوساله هم ٦٠ هزارتومان باشد اما قیمت ها بسیار بیشتر است.</p>
      <p>سلطانی افزود: متاسفانه یک مجموعه با متولی نداریم که صفر تا صد بازار گوشت را عهده دار باشد تا از این شرایط جلوگیری شود.</p>
    </article>
  </body>
</html>