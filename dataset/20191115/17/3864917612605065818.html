<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819349-administracia-trampa-zlamala-ukrainskij-napram-amerikanskoi-politiki-jovanovic.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T17:07:00+00:00"/>
    <meta property="og:title" content="Адміністрація Трампа &quot;зламала&quot; український напрям американської політики — Йованович"/>
    <meta property="og:description" content="Колишня посол США в Україні Марі Йованович заявила, що адміністрація Дональда Тармпа, яка встановлює зовнішньополітичні &quot;тіньові канали&quot; та здійснює нападки на дипломатів, призвела до деградації американської дипслужби та &quot;зламу&quot; українського напряму політики США."/>
  </head>
  <body>
    <article>
      <h1>Адміністрація Трампа "зламала" український напрям американської політики — Йованович</h1>
      <h2>Колишня посол США в Україні Марі Йованович заявила, що адміністрація Дональда Тармпа, яка встановлює зовнішньополітичні "тіньові канали" та здійснює нападки на дипломатів, призвела до деградації американської дипслужби та "зламу" українського напряму політики США.</h2>
      <address>
        <time datetime="2019-11-15T17:07:00+00:00">15 Nov 2019, 17:07</time>
      </address>
      <p>Про це вона заявила під час відкритих слухань у Палаті представників, повідомляє власний кореспондент Укрінформу.</p>
      <p>"Зовнішньополітична служба за кілька минулих років зазнала деградації, оскільки неспроможність керівництва Державного департаменту протистояти зовнішнім і корумпованим інтересам вочевидь призвела до зламу нашої політики на українському напрямі", - наголосила Йованович.</p>
      <p>У цьому зв'язку вона звернула увагу на зусилля кабінету <a href="https://www.ukrinform.ua/tag-tramp">Трампа</a> задіяти "тіньовий канал" зовнішньої політики з Україною під керівництвом особистого адвоката Руді Джуліані, а також безпідставні атаки Білого дому проти неї.</p>
      <p>За її словами, це призводить до кризи в Державному департаменті. Вона наголосила, що офіцери старшої й середньої ланки в Держдепі "думають над невизначеним майбутнім і йдуть" з відомства.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819266-jovanovic-zaavlae-so-pisla-opriludnenna-rozmovi-trampa-j-zelenskogo-vidcula-zagrozu.html">Йованович заявляє, що після оприлюднення розмови Трампа й Зеленського відчула загрозу</a>
      </blockquote>
      <p>"Як наша система може вийти з ладу? Ось так, як іноземні й корумповані інтереси можуть маніпулювати нашим урядом", - заявила колишня глава посольства США в Україні, додавши, що це "грає на руку" автократам, таким як президент Росії Путін.</p>
      <p>Як повідомляв Укрінформ, 15 листопада в Палаті представників проходять публічні слухання з Марі Йованович, яка свідчить у справі імпічменту президента США.</p>
    </article>
  </body>
</html>