<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/culture/sinema-sta-grigora-8/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T17:20:55+00:00"/>
    <meta property="og:title" content="Σινεμά στα γρήγορα"/>
    <meta property="og:description" content="Τι να προσέξετε και τι να αγνοήσετε το Σαββατοκύριακο στις αίθουσες"/>
  </head>
  <body>
    <article>
      <h1>Σινεμά στα γρήγορα</h1>
      <h2>Τι να προσέξετε και τι να αγνοήσετε το Σαββατοκύριακο στις αίθουσες</h2>
      <address><time datetime="2019-11-15T17:20:55+00:00">15 Nov 2019, 17:20</time> by <a rel="author">ΤοΒΗΜΑ Team</a></address>
      <p> </p>
      <p>Τι να προσέξετε και τι να αγνοήσετε το Σαββατοκύριακο στις αίθουσες</p>
      <p>
        <a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ</a>
      </p>
      <p>
        <b>ΜΗ ΧΑΣΕΤΕ</b>
      </p>
      <p>Οι Αθλιοι (Les miserables, Γαλλία, 2019).</p>
      <p>Δραματική περιπέτεια του Λάτζ Λι.</p>
      <p>Με δραματουργικό χρόνο μόλις δύο ημέρες και έμπνευση τις εμπειρίες από επικίνδυνα περιστατικά της δικής του ζωής, ο Λι καταγράφει ωμά και ακατέργαστα επεισόδια σε μια κοινωνία βυθισμένη στο απόλυτο χάος, μια πόλη-λάβα όπου η έκρηξη βίας καιροφυλακτεί διαρκώς. Η ταινία ισορροπεί θαυμάσια ανάμεσα στην ανθρωπιά και στην καταγγελία και ως σινεμά είναι πραγματικά αξιοθαύμαστο, κυρίως σε ό,τι έχει σχέση με τον ρεαλισμό της «χορογραφίας» των καταστάσεων που περιγράφει.</p>
      <p>AΘHNA: ΑΣΤΥ – ΓΑΛΑΞΙΑΣ – ΔΙΑΝΑ ΘΕΣ/ΚΗ: ΟΛΥΜΠΙΟΝ</p>
      <figure>
        <iframe src="https://www.youtube.com/embed/En11d9ggq6w" width="640" height="360" data-service="Youtube" scrolling="no"/>
      </figure>
      <h3>OYTE KΡYO OYTE ZEΣTH</h3>
      <p><b>Ενας καλός ψεύτης</b> (The good liar, Αγγλία. 2019).</p>
      <p>Δραματική του Μπιλ Κόντον.</p>
      <p>Η σχέση που προκύπτει μετά τη συνάντηση δύο ηλικιωμένων μέσω Ιντερνετ (Ιαν Μακ Κέλεν, Ελεν Μίρεν) βασίζεται στα σκοτεινά μυστικά που ο καθένας κρύβει. Καθόλου κακή ιδέα, όμως το σενάριο της ταινίας ποντάρει πολύ σε μια αλυσίδα ανατροπών που εν τέλει λειτουργεί αρνητικά στο σύνολο διότι η ταινία πάσχει εμφανώς από οικονομία. Χρειαζόταν γερό κούρεμα.</p>
      <p>ΑΘΗΝΑ: ODEON ΟΠΕΡΑ – TOWN CINEMAS – ΑΘΗΝΑΙΟΝ – ΑΕΛΛΩ – ΝΑΝΑ – OΛΑ ΤΑ VILLAGE – ΚΗΦΙΣΙΑ – ΑΙΓΛΗ ΧΑΛΑΝΔΡΙ – ΦΟΙΒΟΣ – WEST CITY – ΣΠΟΡΤΙΝΓΚ – ΒΑΡΚΙΖΑ – ΣΙΝΕΡΑΜΑ – ΟΣΚΑΡ ΑΧΑΡΝΩΝ – ODEON ΙΛΙΟΝ – ODEON ΜΑΡΟΥΣΙ κ.α. ΘΕΣ/ΚΗ: ODEON ΠΛΑΤΕΙΑ – ΦΑΡΓΚΑΝΗ κ.α.</p>
      <figure>
        <iframe src="https://www.youtube.com/embed/E1S9VZjTyaA" width="640" height="360" data-service="Youtube" scrolling="no"/>
      </figure>
      <p><b>Χωρίς οικογένεια</b> (Remi san famille, Γαλλία, 2019).</p>
      <p>Δραματική εποχής του Αντουάν Μπλοσιέ.</p>
      <p>Συνεπής, «στρογγυλή» κινηματογραφική μεταφορά του κλασικού μυθιστορήματος «Χωρίς οικογένεια» του Εκτορος Μαλό, όπου ένας γέρος πλανόδιος μουσικός (Ντανιέλ Οτέιγ) αποκτά τον ρόλο του πατέρα ενός μικρού, ταλαιπωρημένου ορφανού (Μαλέμ Πακέν). Τίποτε δεν φαίνεται να λειτουργεί λανθασμένα στην ταινία αλλά και τίποτε δεν μπορεί να την ανεβάσει μια σκάλα ψηλότερα από το επίπεδο του ακαδημαϊκά φτιαγμένου, ευπρόσωπου «έργου με μηνύματα».</p>
      <p>ΑΘΗΝΑ: ODEON ΙΛΙΟΝ – TOWN CINEMAS – VILLAGE MALL – VILLAGE ΦΑΛΗΡΟ – VILLAGE ΡΕΝΤΗ – VILLAGE AΓ. ΔΗΜΗΤΡΙΟΣ – ΑΕΛΛΩ – ΑΘΗΝΑΙΟΝ – ΖΕΑ – ΝΑΝΑ – ΤΡΙΑ ΑΣΤΕΡΙΑ – ΑΛΕΞΑΝΔΡΑ ΚΑΛΛΙΘΕΑ κ.α. ΘΕΣ/ΚΗ: ΒΑΚΟΥΡΑ – ΚΟΛΟΣΣΑΙΟΝ – VILLAGE COSMOS κ.α.</p>
      <figure>
        <iframe src="https://www.youtube.com/embed/I14mCZQzZqg" width="640" height="360" data-service="Youtube" scrolling="no"/>
      </figure>
      <p><b>Κόντρα σε όλα</b> (Le Mans» 1966, ΗΠΑ, 2019).</p>
      <p>Περιπέτεια του Τζέιμς Μάνγκολντ.</p>
      <p>Στη δεκαετία του 1960, δύο κολοσσοί της βιομηχανίας αυτοκινήτων, ο Χένρι Φορντ 2ος και ο Ενζο Φεράρι «μονομάχησαν» σε μια δύσκολη πίστα γκραν πρι ,το Λε Μαν στη Νότια Γαλλία. Η αληθινή αυτή ιστορία είναι ειπωμένη από την πλευρά της Φορντ και του σταρ οδηγού της, Κεν Μάιλς (Κρίστιαν Μπέιλ), ο οποίος με την υποστήριξη του φίλου του, Κάρολ Σέλμπι (Ματ Ντέιμον), πρώην οδηγού αγώνων ταχύτητας, νυν πωλητή αυτοκινήτων, ετοιμάζεται να εκπροσωπήσει την Φορντ στον αγώνα του Λε Μαν το 1966. Το στοιχείο του αυτοκινήτου είναι εκείνο που φαίνεται κυρίως να γοητεύει τον σκηνοθέτη Τζέιμς Μάνγκολντ, ίσως περισσότερο από το ανθρώπινο (κάτι που δεν είχε συμβεί στο «Rush» του Ρον Χάουαρντ όπου το θέμα ήταν η κόντρα Νίκι Λάουντα – Τζέιμς Χαντ).</p>
      <p>AΘHNA: ODEON ΟΠΕΡΑ – ΝΙΡΒΑΝΑ – ΑΕΛΛΩ – ΟΛΑ ΤΑ VILLAGE – ODEON ΜΑΡΟΥΣΙ – ΧΟΛΑΡΓΟΣ – ΑΒΑΝΑ – ΤΡΙΑ ΑΣΤΕΡΙΑ – ODEON ΙΛΙΟΝ – ΦΟΙΒΟΣ – WEST CITY – ΝΑΝΑ – ODEON ΓΛΥΦΑΔΑ κ.α. ΘΕΣ/ΚΗ: ODEON ΠΛΑΤΕΙΑ – ODEON ΜΑΚΕΔΟΝΙΑ – VILLAGE COSMOS – CINEMA ONE</p>
      <figure>
        <iframe src="https://www.youtube.com/embed/mBXWDwknaro" width="640" height="360" data-service="Youtube" scrolling="no"/>
      </figure>
      <p> </p>
      <h4>ΑΦΗΣΤΕ ΚΑΛΥΤΕΡΑ</h4>
      <p>
        <b>Last Christmas</b>
      </p>
      <p>(Αγγλία, 2019). Κομεντί του του Πολ Φέιγκ.</p>
      <p>Η κόρη μιας μετανάστριας στο σύγχρονο Λονδίνο του Brexit (Εμίλια Κλαρκ) παίρνει τα πάνω της από τη γνωριμία με έναν καλοβαλμένο νέο (Χένρι Γκόλντινγκ). Ποτέ δεν μου είπε κάτι ιδιαίτερο το τραγούδι του Τζορτζ Μάικλ και των «Wham» στο οποίο οφείλει τον τίτλο της αυτή η άνευρη και κοινότοπη χριστουγεννιάτικη κομεντί, την οποία έχουμε δει σε πολύ καλύτερες εκδοχές, με κορυφαίο παράδειγμα το «Αγάπη είναι…».</p>
      <p>AΘHNA: NANA – ΑΘΗΝΑΙΟΝ – ODEON ESCAPE – TOWN CINEMAS – ΟΛΑ ΤΑ VILLAGE κ.α. ΘΕΣ/ΚΗ: ODEON ΠΛΑΤΕΙΑ – CINEMA ONE</p>
      <figure>
        <iframe src="https://www.youtube.com/embed/vo4m0nPDm9Y" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>