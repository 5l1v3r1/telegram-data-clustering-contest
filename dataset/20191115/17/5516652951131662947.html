<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425836/to-kineziko-stoixhma-toy-toyrismoy-kai-sto-bathos-h-india"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T17:30:01+00:00"/>
    <meta property="og:title" content="Το κινεζικό στοίχημα του τουρισμού και στο βάθος η... Ινδία"/>
    <meta property="og:description" content="Του"/>
  </head>
  <body>
    <article>
      <h1>Το κινεζικό στοίχημα του τουρισμού και στο βάθος η... Ινδία</h1>
      <address>
        <time datetime="2019-11-15T17:30:01+00:00">15 Nov 2019, 17:30</time>
      </address>
      <p>
        <b>Του<br/>Παναγιώτη Υφαντή<br/><br/>στο euro2day.gr</b>
      </p>
      <p>
        <b>Η τροχιά ριζικής αναβάθμισης στην οποία έχουν εισέλθει οι διμερείς σχέσεις Ελλάδας-Κίνας έγινε κάτι παραπάνω από ευδιάκριτη την τελευταία εβδομάδα, με αφορμή τα διαδοχικά ταξίδια του πρωθυπουργού Κυριάκου Μητσοτάκη στην Κίνα και του προέδρου της Κίνας Σι Τζιπίνγκ στην Ελλάδα.</b>
      </p>
      <p>Στην περίπτωση του ελληνικού τουρισμού, τα οφέλη δεν περιορίζονται στη νέα απευθείας αεροπορική σύνδεση της Αθήνας με τη Σανγκάη μέσω των τριών δρομολογίων ανά εβδομάδα που θα πραγματοποιεί από τον Ιούνιο του 2020 η κινεζική αεροπορική εταιρεία Juneyao Airlines. Δεν εξαντλούνται καν στη δρομολογημένη αναβάθμιση της συμφωνίας αεροπορικής σύνδεσης των δύο χωρών μέσω της οποίας η ελληνική πλευρά επιδιώκει να αυξήσει από 14 σε 35 τα εβδομαδιαία απευθείας δρομολόγια μεταξύ των δύο χωρών. Μια πρόγευση των κερδών που μπορεί να προσδοκά ο ελληνικός τουρισμός και η οικονομία της χώρας αποτελούν τα λεγόμενα του υπουργού Τουρισμού Χάρη Θεοχάρη, ο οποίος έθεσε ως στόχο την προσέλκυση 500.000 Κινέζων τουριστών μέχρι το 2021.</p>
      <p>Στην πραγματικότητα, ο ελληνικός τουρισμός έχει εισέλθει στην εποχή του κινεζικού «δράκου». Σηματοδοτώντας ένα μεγάλο ασιατικό στοίχημα, το οποίο, υπό προϋποθέσεις, μπορεί να αλλάξει το μέλλον του επιδρώντας καταλυτικά στο σύνολο της οικονομίας. Ένα στοίχημα το οποίο σε πρώτη φάση αφορά την Κίνα και σε δεύτερη την Ινδία. Τις δύο πολυπληθέστερες χώρες του πλανήτη, οι οποίες διαθέτουν δύο από τις δυναμικότερες (εθνικές) μεσαίες τάξεις του κόσμου. Και πάντως τις δύο πολυπληθέστερες με δεκάδες εκατομμύρια «διψασμένους» για ταξίδια καταναλωτές. Σε μια συγκυρία, μάλιστα, στην οποία βασικές αγορές του ελληνικού τουρισμού όπως η γερμανική δείχνουν να αγγίζουν την οροφή τους και οι οικονομίες της Ε.Ε εισέρχονται σε δύσκολη περίοδο, με πιθανές επιπτώσεις στον εξερχόμενο τουρισμό τους.<br/>Το άνοιγμα της κινεζικής αγοράς για τον ελληνικό τουρισμό μπορεί να έχει μεταφραστεί, μέχρι στιγμής, σε «κάθοδο των μυρίων» αλλά η ραγδαία αύξηση του κινεζικού πελατολόγιου της Ελλάδας είναι ήδη ευδιάκριτη στο κέντρο της Αθήνας και σε αρκετές δημοφιλείς τουριστικές περιοχές της χώρας.</p>
      <p>Οι προσδοκίες για ταχεία μεγέθυνση του τουριστικού ρεύματος από την Κίνα τα επόμενα χρόνια αναμένεται, σύμφωνα με παράγοντες της ελληνικής ταξιδιωτικής αγοράς, να αποτυπωθεί και στον χώρο των επενδύσεων. Τα νέα ξενοδοχεία που δημιουργούνται στην Αθήνα και οι ιδιωτικές κατοικίες που προσφέρονται στους τουρίστες μέσω ψηφιακών πλατφορμών όπως η Airbnb διαμόρφωσαν φέτος σκηνικό υπερπροσφοράς δωματίων στην πρωτεύουσα. Σκηνικό το οποίο μεταφράστηκε σε μείωση πληρότητας στα ξενοδοχεία αλλά και τα καταλύματα τύπου Airbnb. Με αναπόφευκτο αντίκτυπο και στις τιμές.</p>
      <p>Η αναμενόμενη αύξηση της τουριστικής κίνησης από την Κίνα, σύμφωνα με στελέχη του χώρου, θα καταστήσει βιώσιμες τις υπάρχουσες μονάδες και θα δρομολογήσει νέες τουριστικές επενδύσεις, που θα προσβλέπουν στο νέο ασιατικό πελατολόγιο του ελληνικού τουρισμού.<br/>Κορυφαίο στέλεχος αμερικανικού ξενοδοχειακού ομίλου εξηγούσε πριν μερικούς μήνες το επενδυτικό ενδιαφέρον για νέα ξενοδοχεία στην Αθήνα με την εξής φράση: we follow the planes (εμείς πάμε εκεί που πάνε τα αεροπλάνα).</p>
      <p>Στην περίπτωση της Κίνας, τα αεροπλάνα δεν έχουν έρθει ακόμη κατά… σμήνη αλλά, εφόσον γίνουν οι κατάλληλες κινήσεις προετοιμασίας, μπορούν να έρθουν. Σ' αυτή την εκτίμηση οδηγούν οι σχεδιασμοί των κινεζικών αρχών, οι οποίοι προϊδεάζουν για επικείμενο τουριστικό «τσουνάμι» στην επόμενη 15ετία.</p>
      <p>Αιτία, το γιγαντιαίο πρόγραμμα κατασκευής νέων αεροδρομίων στην πολυπληθέστερη χώρα του πλανήτη. Είναι χαρακτηριστικό πως η κινεζική κυβέρνηση έχει προγραμματίσει την κατασκευή 216 νέων αεροδρομίων μέχρι το 2035. Η Κίνα διέθετε 234 αεροδρόμια στο τέλος του 2018 και αναμένεται να αυξήσει σταδιακά σε 450 κατά τη διάρκεια των επόμενων 15 χρόνων. Σύμφωνα με εκτιμήσεις αναλυτών της αεροπορικής αγοράς, η ζήτηση για αεροπορικά ταξίδια εντός Κίνα θα ξεπεράσει την αντίστοιχη στις ΗΠΑ και η Κίνα θα είναι η μεγαλύτερη αγορά αερομεταφορών του πλανήτη, αντιπροσωπεύοντας το ¼ των πτήσεων που θα πραγματοποιούνται παγκοσμίως.</p>
      <p>Το γιγαντιαίο κινεζικό πρόγραμμα κατασκευής νέων αεροδρομίων εδράζεται στην αλματώδη μεγέθυνση της μεσαίας τάξης της χώρας και την εκρηκτική αύξηση της ζήτησης για αεροπορικά ταξίδια. Ζήτηση την οποία δεν είναι δυνατόν να διαχειριστούν τα υπάρχοντα αεροδρόμια της χώρας.<br/>Ενδεικτικό της εκρηκτικής ανάπτυξης του τομέα αερομεταφορών στην Κίνα είναι το γεγονός πως το 2017 διακινήθηκαν από τα κινέζικα αεροδρόμια 552 εκατ. επιβάτες, οι οποίοι εκτιμάται πως θα φθάσουν τα 720 εκατ. ταξιδιώτες το 2020.</p>
      <p>Τα νέα αεροδρόμια θα αποτελέσουν τους πυρήνες για την οικονομική ανάπτυξη πολλών νέων περιοχών της Κίνας, καθιστώντας τους και τουριστικούς προορισμούς.<br/>Ταυτόχρονα θα αποτελέσουν τη βάση για τη δημιουργία νέων αεροπορικών συνδέσεων της Κίνας με κάθε γωνιά του πλανήτη. Μια δυναμική από την οποία η Ελλάδα μπορεί να προσδοκά πως θα αποσπάσει σημαντικά οφέλη.</p>
      <p>Η Κίνα, ωστόσο, αποτελεί μόνο τη μία όψη του ασιατικού στοιχήματος του ελληνικού τουρισμού. Η άλλη όψη του απεικονίζει την… Ινδία. Κι αυτό καθώς η τελευταία αποφάσισε να ακολουθήσει την Κίνα στο άτυπο «ράλι» κατασκευής νέων αεροδρομίων, προσδοκώντας να δώσει ώθηση στην οικονομία της χώρας, η οποία δείχνει να κινείται σε τέλμα τα τελευταία χρόνια. Η κυβέρνηση της χώρας αποφάσισε πρόσφατα να μειώσει σημαντικά τους συντελεστές φορολογίας, ώστε να είναι ευθέως ανταγωνιστικοί με χώρες όπως η Ινδονησία. Ταυτόχρονα αποφάσισε να επενδύσει στη δημιουργία υποδομών με στόχο να κινητοποιήσει την οικονομία της χώρας με στόχο το ΑΕΠ της Ινδίας να φθάσει τα 5 τρισ. δολάρια μέχρι το 2025. Στο πλαίσιο αυτό επεξεργάζεται σχέδιο για την κατασκευή 100 νέων αεροδρομίων στην Ινδία μέχρι το 2024. Το σχέδιο συνδυάζεται με τον στόχο δημιουργίας 1.000 νέων αεροπορικών γραμμών που θα συνδέουν πόλεις και μεγάλα χωριά σε όλη την επικράτεια.</p>
      <p>Η ραγδαία αύξηση της ζήτησης για αεροπορικά ταξίδια από την ανερχόμενη μεσαία τάξη αποτελεί και στην περίπτωση της Ινδίας, την κινητήριο δύναμη για τη δημιουργία νέων αεροδρομίων.<br/>Η επικείμενη εκρηκτική ανάπτυξη Κίνας και Ινδίας στον χώρο των αερομεταφορών αποτελεί, ίσως, το μεγαλύτερο στοίχημα του ελληνικού τουρισμού. Μέσω του οποίου μπορεί να αλλάξει δραματικά το πελατολόγιό του και, τελικά, τη μοίρα του.</p>
    </article>
  </body>
</html>