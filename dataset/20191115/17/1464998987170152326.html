<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/sports/news/mayank-agarwal-double-hundred"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-15T17:18:00+00:00"/>
    <meta property="og:title" content="ഇരട്ടസെഞ്ചുറിയിൽ ഓപ്പണർ മായങ്ക് അഗർവാൾ"/>
    <meta property="og:description" content="ബംഗ്ലദേശിനെതിരായ ഒന്നാം ക്രിക്കറ്റ് ടെസ്റ്റിൽ ഇന്ത്യൻ ഓപ്പണർ മായങ്ക് അഗർവാളിന് ഇരട്ടസെഞ്ചുറി. കരിയറിലെ എട്ടാമത്തെ മാത്രം ടെസ്റ്റ് കളിക്കുന്ന മായങ്കിന്റെ രണ്ടാമത്തെ ഇരട്ട സെഞ്ചുറിയാണിത്. മായങ്കിന്റെ റെക്കോർഡ് പ്രകടനത്തിന്റെ കരുത്തിൽ ഇന്ത്യ ശക്തമായ നിലയിലെത്തി...."/>
  </head>
  <body>
    <article>
      <h1>ഇരട്ടസെഞ്ചുറിയിൽ ഓപ്പണർ മായങ്ക് അഗർവാൾ</h1>
      <address><time datetime="2019-11-15T17:18:00+00:00">15 Nov 2019, 17:18</time> by <a rel="author" href="http://anweshanam.com/author/Ruhasina%20J%20R" target="_blank">Ruhasina J R</a></address>
      <p>ബംഗ്ലദേശിനെതിരായ ഒന്നാം ക്രിക്കറ്റ് ടെസ്റ്റിൽ ഇന്ത്യൻ ഓപ്പണർ മായങ്ക് അഗർവാളിന് ഇരട്ടസെഞ്ചുറി. കരിയറിലെ എട്ടാമത്തെ മാത്രം ടെസ്റ്റ് കളിക്കുന്ന മായങ്കിന്റെ രണ്ടാമത്തെ ഇരട്ട സെഞ്ചുറിയാണിത്. മായങ്കിന്റെ റെക്കോർഡ് പ്രകടനത്തിന്റെ കരുത്തിൽ ഇന്ത്യ ശക്തമായ നിലയിലെത്തി. 107 ഓവർ പൂർത്തിയാകുമ്പോൾ നാലു വിക്കറ്റ് നഷ്ടത്തിൽ 424 റൺസെന്ന നിലയിലാണ് ഇന്ത്യ. മായങ്ക് 237 റൺസോടെയും രവീന്ദ്ര ജഡേജ 32 റൺസോടെയും ക്രീസിൽ. പിരിയാത്ത അഞ്ചാം വിക്കറ്റിൽ ഇരുവരും 56 റൺസ് കൂട്ടിച്ചേർത്തിട്ടുണ്ട്. ഇന്ത്യയുടെ ലീഡ് 215 റൺസായി ഉയരുകയും ചെയ്തു. രോഹിത് ശർമ (ആറ്), ചേതേശ്വർ പൂജാര (54), വിരാട് കോലി (0), അജിന്‍ക്യ രഹാനെ (86) എന്നിവരാണ് ഇന്ത്യൻ നിരയിൽ പുറത്തായത്. അബു ജായേദിനാണ് നാലു വിക്കറ്റും.</p>
      <p>304 പന്തിൽ 25 ഫോറും അഞ്ച് സിക്സും സഹിതമാണ് മായങ്ക് താരതമ്യേന ചെറിയ കരിയറിലെ രണ്ടാം ഇരട്ടസെഞ്ചുറിയിലേക്ക് എത്തിയത്. മെഹ്ദി ഹസ്സനെ സിക്സർ പറത്തി രാജകീയമായാണ് മായങ്ക് ഇരട്ടസെഞ്ചുറി തൊട്ടത്. ഇതോടെ ഏറ്റവും കുറവ് ഇന്നിങ്സുകളിൽനിന്ന് രണ്ട് ഇരട്ടസെഞ്ചുറി നേടുന്ന രണ്ടാമത്തെ താരമായി അഗർവാൾ മാറി. രാജ്യാന്തര ക്രിക്കറ്റിലെ 12–ാം ഇന്നിങ്സിലാണ് അഗർവാൾ ഇരട്ടസെഞ്ചുറി തൊട്ടത്. അഞ്ചാം ഇന്നിങ്സിൽ രണ്ടാം ഇരട്ടസെഞ്ചുറി നേടിയ ഇന്ത്യക്കാരന്‍ തന്നെയായ വിനോദ് കാംബ്ലിയാണ് മുന്നിൽ. 13–ാം ഇന്നിങ്സിൽ രണ്ടാം ഇരട്ടസെഞ്ചുറി നേടിയ ഡോൺ ബ്രാഡ്മാൻ പിന്നിലായി.</p>
      <p>ഇന്ത്യയ്ക്കായി രണ്ട് ഇരട്ടസെഞ്ചുറി നേടിയ ഓപ്പണർമാരിൽ വസിം ജാഫർ, വിനൂ മങ്കാദ് എന്നിവർക്കൊപ്പം മൂന്നാം സ്ഥാനത്തെത്താനും മായങ്കിനായി. ഇതോടെ തുടർച്ചയായ നാലു ടെസ്റ്റുകളിൽ താരങ്ങൾ ഇരട്ടസെഞ്ചുറി നേടുന്ന ആദ്യ ടീമെന്ന റെക്കോർഡ് ഇന്ത്യയ്ക്കും സ്വന്തം. മായങ്ക് അഗർവാൾ – 215 (വിശാഖപട്ടണത്ത് ദക്ഷിണാഫ്രിക്കയ്ക്കെതിരെ), വിരാട് കോലി 254* (പുണെയിൽ ദക്ഷിണാഫ്രിക്കയ്‌ക്കെതിരെ), രോഹിത് ശർമ – 212 (റാഞ്ചിയിൽ ദക്ഷിണാഫ്രിക്കയ്ക്കെതിരെ) എന്നിവരാണ് കഴിഞ്ഞ ടെസ്റ്റുകളിൽ ഇന്ത്യയ്ക്കായി ഇരട്ടസെഞ്ചുറി നേടിയത്.</p>
    </article>
  </body>
</html>