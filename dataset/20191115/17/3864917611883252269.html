<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819358-sud-viznav-so-eksradnik-trampa-zbrehav-kongresu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T17:22:00+00:00"/>
    <meta property="og:title" content="Суд визнав, що ексрадник Трампа збрехав Конгресу"/>
    <meta property="og:description" content="У США суд визнав винним радника президента Дональда Трампа Роджера Стоуна у наданні неправдивих свідчень Конгресу у справі про втручання Росії у вибори."/>
  </head>
  <body>
    <article>
      <h1>Суд визнав, що ексрадник Трампа збрехав Конгресу</h1>
      <h2>У США суд визнав винним радника президента Дональда Трампа Роджера Стоуна у наданні неправдивих свідчень Конгресу у справі про втручання Росії у вибори.</h2>
      <address>
        <time datetime="2019-11-15T17:22:00+00:00">15 Nov 2019, 17:22</time>
      </address>
      <p>Про це інформує <a href="https://edition.cnn.com/politics/live-news/impeachment-hearing-11-15-19/index.html">CNN</a>.</p>
      <p>"Присяжні визнали Роджера Стоуна винним у брехні Конгресу та в інших звинуваченнях у справі, що пролила світло на заяви президента Трампа щодо зламу електронних скриньок членів Демократичної партії у 2016 році”, - зазначається в повідомленні.</p>
      <p>Давній соратник <a href="https://www.ukrinform.ua/tag-tramp">Трампа</a> Стоун був визнаний винним за всіма сімома пунктами обвинувачення, висунутими Міністерством юстиції, серед яких — надання неправдивих свідчень у Конгресі, перешкоджання правосуддю і тиск на свідків.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2816981-sud-nad-stounom-proti-soratnika-trampa-pidtverdzeni-serjozni-zvinuvacenna.html">Суд над Стоуном: проти соратника Трампа підтверджені серйозні звинувачення</a>
      </blockquote>
      <p>Як повідомлялося, офіс спецпрокурора Роберта Мюллера, який два роки розслідував втручання РФ у вибори в США, а також можливий зв'язок штабу Трампа з росіянами, порушив справу проти колишнього радника Трампа Стоуна.</p>
      <p>Стоуна пов'язують з передачею викрадених хакерами листів демократів вебсайту WikiLeaks під час президентських виборів у США. Колишній помічник Пола Манафорта Річард Гейтс підтвердив суду США, що Стоун знав про хакерський злам серверів демократів, а також про наміри оприлюднити викрадені документи.</p>
    </article>
  </body>
</html>