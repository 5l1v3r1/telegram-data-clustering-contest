<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547494.html/%D8%AA%D8%A7%DA%A9%DB%8C%D8%AF-%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%A8%D8%B1-%D8%AA%D8%B3%D8%B1%DB%8C%D8%B9-%D8%B1%D9%88%D9%86%D8%AF-%D8%AA%D8%B5%D9%88%DB%8C%D8%A8-%D9%82%D8%A7%D9%86%D9%88%D9%86-%D8%AC%D8%AF%DB%8C%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B9%D8%B1%D8%A7%D9%82"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T17:52:00+00:00"/>
    <meta property="og:title" content="تاکید آیت الله سیستانی بر تسریع روند تصویب قانون جدید انتخابات عراق"/>
    <meta property="og:description" content="آیت الله سیستانی بر لزوم تسریع در تصویب یک قانون عادلانه و بی طرف برای انتخابات عراق تاکید کرد و گفت: تصویب قانونی که چنین فرصتی را برای رأی دهندگان ایجاد نکند، غیرقابل قبول و بی فایده خواهد بود."/>
  </head>
  <body>
    <article>
      <h1>تاکید آیت الله سیستانی بر تسریع روند تصویب قانون جدید انتخابات عراق</h1>
      <h2>در نماز جمعه امروز کربلا مطرح شد؛</h2>
      <address>
        <time datetime="2019-11-15T17:52:00+00:00">15 Nov 2019, 17:52</time>
      </address>
      <p>آیت الله سیستانی بر لزوم تسریع در تصویب یک قانون عادلانه و بی طرف برای انتخابات عراق تاکید کرد و گفت: تصویب قانونی که چنین فرصتی را برای رأی دهندگان ایجاد نکند، غیرقابل قبول و بی فایده خواهد بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از فارس، «احمد الصافی» نماینده آیت الله سیستانی مرجع عالیقدر شیعیان در عراق در خطبه دوم نماز جمعه امروز کربلا معروف به خطبه مرجعیت بیانیه آیت الله سیستانی را درباره اعتراضات جاری در این کشور قرائت کرد.</p>
      <p>در این بیانیه آمده است: موضع مرجعیت حمایت از اعتراضات و تاکید بر پایبندی به مسالمت آمیز و عاری بودن آن از هر نوع خشونت و  همچنین محکومیت حمله به تظاهرات‌کنندگان مسالمت جو با قتل، جرح، ربودن یا ارعاب و غیر آن است.</p>
      <p>آیت الله سیستانی تاکید کرد: بنابراین اهمیت دارد هر چه سریع‌تر یک قانون عادلانه‌ای برای انتخابات تصویب شود که اعتماد شهروندان به انتخابات را مجددا جلب کند و جانب احزاب و جریان‌های سیاسی را نگیرد و یک فرصت واقعی برای تغییر نیروهایی را فراهم کند که طی سال‌های گذشته بر کشور حکومت کرده اند، اگر ملت خواهان تغییر و جایگزین کردن آنها با چهره‌های جدیدی باشند.</p>
      <p>این بیانیه افزود: تصویب قانونی که چنین فرصتی را به رای دهندگان ندهد  غیر قابل قبول و بی فایده خواهد بود، کما اینکه باید قانون جدیدی برای کمیته نظارت بر انتخابات تصویب شود به گونه ای که بی طرفی  و حرفه ای بودن آن مورد اعتماد باشد و از اعتبار در نزد مردم برخوردار باشد.</p>
      <p>مرجع عالیقدر شیعه تاکید کرد: حکومت، مشروعیت خود را در رژیم‌های غیرمستبد و مانند آن  از طرف مردم به دست می‌آورد  و کسی غیر از ملت نیست که به حکومت مشروعیت می‌‌دهد و اراده ملت در نتیجه رای‌گیری است که به صورت منصفانه و شفاف برگزار شود.</p>
      <p>آیت الله سیستانی همچنین گفت احزاب سیاسی از همه طیف‌های آن کشور را غنایمی دانستند که بین خود تقسیم کنند و برخی از فساد برخی دیگر چشمپوشی می‌کنند.</p>
      <p>در این بیانیه آمده است: اینکه شهروندان به این شکل بی سابقه دست به تظاهرات برای مطالبه اصلاح امور زدند و در همه این مدت در مسیر مطالبات خود بهای سنگین و فداکاری‌های بزرگی نشان دادند فقط به این خاطر بوده که راهی جز این برای خلاص شدن از فسادی که روز به روز بدتر می شود و در همه سطوح و طی توافقی میان احزاب حاکم از همه گروه‌ها رخنه کرده است وجود ندارد. احزابی که کشور را غنایمی دیده و بین خود تقسیم کرده‌اند و برخی هم از فساد برخی دیگر چشمپوشی می‌کنند تا جایی که اوضاع غیر قابل تحمل می‌شود.  برای بسیاری از شهروندان امکان پذیر نیست که با وجود منابع مالی کافی در کشور ، حداقل شرایط لازم برای زندگی مناسب را بدست آورند.</p>
      <p>آیت الله سیستانی تاکید کرد: با وجود اینکه مدتی نه چندان کوتاه از آغاز اعتراضات مردمی برای مطالبه اصلاح امور می‌گذرد و خون صدها شهید و هزاران زخمی در این مسیر افتخار آمیز ریخته شد اما تا به امروز در واقع امرخواسته‌های معترضین برآورده نشده است بخصوص در پیگرد مفسدان بزرگ و پس گرفتن پول‌های غارت شده توسط آنها و لغو امتیازات ناعادلانه‌ای که به زیان ملت به برخی اعطا شده و همچنین لغو خواهی‌های و رتبه‌بندی‌های بی حساب و کتاب است.</p>
      <p>به گفته آیت الله سیستانی، اگر قدرتمردان در عرصه حکومت تصور می‌کنند با تعلل و وقت کشی می‌توانند از اصلاح واقعی امور شانه خالی کنند در توهم به سر می‌برند، زیرا در هر حال مرحله پس از این اعتراضات مثل قبل آن نخواهد بود. پس هوشیار باشند.</p>
      <p>در پایان این بیانیه آمده است: مبارزه برای اصلاح امور که توسط عراقی‌ها انجام می‌شود ، یک مبارزه ملی است که فقط مختص خودشان است  و عراقی‌ها مسئولیت سنگین آن را بر دوش دارند و نباید اجازه مداخله هر طرف خارجی را از هر جهت داد، زیرا  مداخلات خارجی  خطرات بزرگی را به همراه دارد و  کشور را  به عرصه درگیری و تسویه حساب میان قدرت‌های بین المللی و منطقه ای مبدل می‌کند که  بزرگترین بازنده در آن مردم هستند.</p>
      <p>انتهای پیام/</p>
      <p> </p>
    </article>
  </body>
</html>