<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684526/lefkosia-gia-tis-tourkikes-geotriseis-praxi-akraias-kai-proklitik"/>
    <meta property="og:site_name" content="enikos.gr"/>
    <meta property="article:published_time" content="2019-11-15T17:29:00+00:00"/>
    <meta property="og:title" content="Λευκωσία για τις τουρκικές γεωτρήσεις: Πράξη ακραίας και προκλητικής περιφρόνησης της διεθνούς νομιμότητας"/>
    <meta property="og:description" content="Οργισμένη η αντίδραση της Λευκωσίας για τις επιχειρήσεις που ανακοίνωσε η Άγκυρα..."/>
  </head>
  <body>
    <article>
      <h1>Λευκωσία για τις τουρκικές γεωτρήσεις: Πράξη ακραίας και προκλητικής περιφρόνησης της διεθνούς νομιμότητας</h1>
      <address>
        <time datetime="2019-11-15T17:29:00+00:00">15 Nov 2019, 17:29</time>
      </address>
      <p>Οργισμένη η αντίδραση της <a href="http://www.enikos.gr/international/676197/me-navtex-apanta-i-lefkosia-sto-giavouz">Λευκωσίας</a> για τις επιχειρήσεις που <a href="http://www.enikos.gr/international/684466/antiproedros-tourkias-to-geotrypano-fatich-archizei-epicheiriseis">ανακοίνωσε η Άγκυρα ότι ξεκίνησε το Φατίχ </a>στα ανοικτά των ακτών της βορειοανατολικής Κύπρου, παρά τις προειδοποιήσεις της Ευρωπαϊκής Ένωσης προς την Άγκυρα να αποσύρει το πλοίο.</p>
      <p>Σε σχετική ανακοίνωση, η κυβέρνηση της Κυπριακής Δημοκρατίας καταδικάζει τη νέα προσπάθεια της Τουρκίας να διεξαγάγει παράνομη γεώτρηση εντός των θαλάσσιων ζωνών της Κύπρου και καλεί για ακόμη μία φορά την Τουρκία να τερματίσει όλες τις παράνομες ενέργειές της και να αποσύρει όλα τα γεωτρητικά και σεισμικά σκάφη από τις θαλάσσιες ζώνες της Κύπρου.</p>
      <p>Όπως υπογραμμίζει, η ανακοινωθείσα γεώτρηση εντός της ανατολικής ΑΟΖ και υφαλοκρηπίδας της Κύπρου, σε πολύ κοντινή απόσταση από τα χωρικά ύδατα, στα 12,4 ναυτικά μίλια από τις ακτές της Καρπασίας, “παραβιάζει τα κυριαρχικά δικαιώματα της Κυπριακής Δημοκρατίας σύμφωνα με τη Σύμβαση των Ηνωμένων Εθνών για το Δίκαιο της Θάλασσας καθώς και το διεθνές εθιμικό δίκαιο”.</p>
      <p>Η Λευκωσία καταδικάζει, επίσης, τις αναγγελθείσες παράνομες σεισμικές έρευνες με το ερευνητικό σκάφος ‘Oruç Reis’ εντός μεγάλης περιοχής στη δυτική ΑΟΖ/υφαλοκρηπίδα της Κύπρου, κατά παράβαση των κυριαρχικών της δικαιωμάτων.</p>
      <p>“Το γεγονός ότι οι νέες παράνομες ενέργειες της Τουρκίας ανακοινώθηκαν την ίδια μέρα κατά την οποία τέθηκε σε ισχύ το πλαίσιο κυρώσεων της Ευρωπαϊκής Ένωσης, αποτελεί πράξη ακραίας και προκλητικής περιφρόνησης της διεθνούς νομιμότητας και του Ευρωπαϊκού Δικαίου, καθώς και των επανειλημμένων εκκλήσεων της διεθνούς κοινότητας προς την Τουρκία να τερματίσει τις παράνομες ενέργειες και να σεβαστεί την κυριαρχία και τα αποκλειστικά κυριαρχικά δικαιώματα της Κυπριακής Δημοκρατίας”, σημειώνει η κυβέρνηση της Κυπριακής Δημοκρατίας.</p>
      <p>“Οποιοσδήποτε ισχυρισμός της Τουρκίας ότι η γεώτρηση διεξάγεται κατόπιν ‘αδειοδότησης΄ από τη λεγόμενη ‘τδβκ’ προς την τουρκική εταιρεία πετρελαίου (ΤΡΑΟ) ουδεμία νομική βάση έχει και οποιεσδήποτε γεωτρητικές δραστηριότητες διεξάγονται εκ μέρους ή προς όφελος του παράνομου αποσχιστικού καθεστώτος είναι παράνομες και άκυρες, όπως εξάλλου παράνομο και ανυπόστατο είναι και το ίδιο το ψευδοκράτος, σύμφωνα με τα σχετικά ψηφίσματα του Συμβουλίου Ασφαλείας του ΟΗΕ” υπογραμμίζεται στην ανακοίνωση.</p>
      <p>Αναφέρεται εξάλλου ότι είναι τουλάχιστον υποκριτικό η Τουρκία να ισχυρίζεται ότι δήθεν υπερασπίζεται τα δικαιώματα των Τουρκοκυπρίων, ενώ την ίδια στιγμή διεκδικεί προς όφελός της το 44% της ΑΟΖ/υφαλοκρηπίδας της Κύπρου εις βάρος των νόμιμων δικαιωμάτων ολόκληρου του κυπριακού λαού.</p>
      <p>Τα συμφέροντα των Τουρκοκυπρίων θα διασφαλιστούν καλύτερα μέσω της συνολικής διευθέτησης του κυπριακού προβλήματος και όχι με τη διεξαγωγή παράνομων δραστηριοτήτων και μάλιστα 10 μέρες πριν από την προγραμματισμένη συνάντηση του Προέδρου της Δημοκρατίας με τον Τουρκοκύπριο ηγέτη και τον Γενικό Γραμματέα των Ηνωμένων Εθνών, στο Βερολίνο, σημειώνει η Προεδρία της Κυπριακής Δημοκρατίας.</p>
      <p>Υπενθυμίζοντας το πλαίσιο κυρώσεων το οποίο τέθηκε σε ισχύ από την Ευρωπαϊκή Ένωση και στοχεύει φυσικά και νομικά πρόσωπα που εμπλέκονται στις συνεχιζόμενες παράνομες γεωτρήσεις εντός των χωρικών υδάτων, της ΑΟΖ και της υφαλοκρηπίδας της Κύπρου, καλούμε επίσης όλα τα φυσικά και νομικά πρόσωπα, τα οποία εμπλέκονται στις παράνομες τουρκικές γεωτρήσεις, να τερματίσουν οποιαδήποτε συνεργασία ή συνδρομή σε οποιεσδήποτε παράνομες δραστηριότητες, καταλήγει η ανακοίνωση.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/684466/antiproedros-tourkias-to-geotrypano-fatich-archizei-epicheiriseis%0A%20%20%20%20%0A"/>
        <a href="http://www.enikos.gr/international/684408/proklitiko-minyma-tsavousoglou-gia-tin-imera-anakiryxis-tou-psevd%0A%20%20%20%20%0A"/>
        <a href="http://www.enikos.gr/international/684241/spiegel-i-tourkia-katigorei-tin-ellada-gia-mazika-push-back-prosf%0A%20%20%20%20%0A"/>
        <a href="http://www.enikos.gr/international/684339/prokalei-xana-o-erntogan-tha-prostatefsoume-tous-tourkokyprious-o%0A%20%20%20%20%0A"/>
        <a href="http://www.enikos.gr/international/684292/o-prothypourgos-tou-psevdokratous-stochos-na-anoixoume-ta-varosia%0A%20%20%20%20%0A"/>
        <a href="http://www.enikos.gr/international/684310/anadolu-to-elliniko-limeniko-pyrovolise-skafos-me-metanastes-akom%0A%20%20%20%20%0A"/>
        <a href="http://www.enikos.gr/international/684246/tourkiko-ypes-o-egklovismenos-sti-nekri-zoni-elladas-tourkias-tha%0A%20%20%20%20%0A"/>
        <a href="http://www.enikos.gr/international/684153/plori-gia-tin-karpasia-evale-to-tourkiko-geotrypano-porthitis%0A%20%20%20%20%0A"/>
        <a href="http://www.enikos.gr/international/684122/o-archigos-ton-kourdon-gia-tin-katapafsi-tou-pyros-oi-tourkoi-tin%0A%20%20%20%20%0A"/>
      </related>
    </article>
  </body>
</html>