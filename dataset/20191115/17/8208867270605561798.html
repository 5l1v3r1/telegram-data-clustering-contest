<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/15/news/ovs_devolve_un_quinto_degli_scontrini_a_venzia_e_matera-241201944/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T17:30:00+00:00"/>
    <meta property="og:title" content="Ovs devolve un quinto degli incassi a Venezia e Matera"/>
    <meta property="og:description" content="Per una settimana il 20% di quanto incassato nei negozi di Ovs nelle due province andrà a sostegno delle città italiane alluvionate. L'ad Beraldo: &quot;Siamo vicini ai cittadini&quot;"/>
  </head>
  <body>
    <article>
      <h1>Ovs devolve un quinto degli incassi a Venezia e Matera</h1>
      <h2>Per una settimana il 20% di quanto incassato nei negozi di Ovs nelle due province andrà a sostegno delle città italiane alluvionate. L'ad Beraldo: "Siamo vicini ai cittadini"</h2>
      <address><time datetime="2019-11-15T17:30:00+00:00">15 Nov 2019, 17:30</time> by <a rel="author">SARA BENNEWITZ</a></address>
      <p><b>MILANO - </b>Ovs si mobilita per Venezia e per Matera, i negozi del marchio guidato da Stefano Beraldo nelle due province devolveranno un quinto degli incassi a due progetti benefici concordati con le cittadinanze.<br/><br/>"Tre giorni fa di prima mattina al risveglio il mio cellulare è esploso con foto e video di amici- spiega Stefano Beraldo – il primo era del direttore del negozio di Matera, inquadrava un ruscello in piena, po’ a guardar bene il ruscello in realtà era un strada". Ma questo era solo la prima emergenza, perché venti minuti dopo arriva un video da Venezia, città cara a Beraldo che ha vissuto a Mestre per anni, storico insediamento di Coin-Ovs. "Vedevi un filmato nella notte di un vaporetto in verticale, e poi il nostro negozio di Corso Garibaldi a Venezia con l’acqua che arrivava a metà della vetrina – spiega l’ad del gruppo di abbigliamento – così sono corso in ufficio e una volta capito che l’emergenza non era destinata a finire, ci siamo subito messi in moto".<br/><br/>Di qui l’iniziativa con la campagna #ViviamoVenezia, per cui il 20% del ricavato dei 12 negozi di Ovs in provincia del capolouogo veneto verrà devoluto per acquistare una lancia, un'imbarcazione, per l’ospedale. Stessa iniziativa con  #LoveMatera a Matera, dove il gruppo insieme al comune sta pensando a una stazione meteo. “Viviamo a Venezia nasce dall’idea che le città vanno anche vissute – spiega Beraldo – perché il turismo è benedetto, ma poi bisogna anche starci, e a Venezia non ci vivono solo i commercianti e gli albergatori. Perché Venezia rimanga viva ha bisogno di strutture, servizi, di qui l’idea di chiedere all’ospedale di cosa avevano bisogno, e ci siamo messi a disposizione”.</p>
    </article>
  </body>
</html>