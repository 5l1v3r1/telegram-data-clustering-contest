<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/fatih-sondaj-gemisi-yeni-faaliyetine-baslad-rumlardan-hukuk-ihlali-tepkisi"/>
    <meta property="og:site_name" content="euronews"/>
    <meta property="article:published_time" content="2019-11-15T17:20:55+00:00"/>
    <meta property="og:title" content="Fatih yeni sondaj faaliyetine başladı: Rumlardan 'ihlal' tepkisi"/>
    <meta property="og:description" content="Güney Kıbrıs Cumhurbaşkanlığı Türkiye’ye ait sondaj gemisinin adada sondaj faaliyetleri yürüterek uluslararası hukuku ihlal ettiğini ileri sürdü Cumhurbaşkanı Yardımcısı Fuat Oktay bugün, Fatih Sondaj gemisinin dün Karpaz Burnu’nun güneyindeki yeni faaliyetine başladığını açıkladı"/>
  </head>
  <body>
    <article>
      <h1>Fatih yeni sondaj faaliyetine başladı: Rumlardan 'ihlal' tepkisi</h1>
      <address><time datetime="2019-11-15T17:20:55+00:00">15 Nov 2019, 17:20</time> by <a rel="author">Euronews </a></address>
      <p>Güney Kıbrıs Cumhurbaşkanlığı, sondaj gemisi ile adanın açıklarında petrol ve doğal gaz arama faaliyetleri yürüten Türkiye'yi uluslararası hukuku ihlal etmekle suçladı.</p>
      <p>Rum yönetiminden yapılan yazılı açıklamada, "AB yaptırımlarının yürürlüğe girdiği gün Türkiye’nin açıkladığı bu yeni yasa dışı eylemleri, uluslararası ve Avrupa hukukuna yönelik aşırı ve kışkırtıcı bir ihlal göstergesidir" ifadelerine yer verildi.</p>
      <p>Cumhurbaşkanı Yardımcısı Fuat Oktay ise Fatih Sondaj gemisinin dün Karpaz Burnu’nun güneyindeki yeni faaliyetine başladığını açıkladı.</p>
      <p>Fuat Oktay konuyla ilgili yaptığı konuşmada, "Doğu Akdeniz'deki sondaj faaliyetlerimiz bahane edilerek AB Dışişleri Bakanları tarafından onaylanan yaptırım taslağının hiçbir hükmü yok. Fatih sondaj gemimiz, kıta sahanlığımızdaki görevinin tamamlanmasının ardından dün Karpaz Burnu’nun güneyindeki yeni faaliyetine başladı" dedi.</p>
      <ul>
        <li>
          <a href="https://tr.euronews.com/2019/11/11/ab-dogu-akdeniz-nedeniyle-turkiyeye-yaptirim-uygulamak-icin-dugmeye-basti">AB, Doğu Akdeniz nedeniyle Türkiye'ye yaptırım uygulamak için düğmeye bastı</a>
        </li>
        <li>
          <a href="https://tr.euronews.com/2019/11/11/turkiye-den-ab-ye-sondaj-yaptirimi-tepkisi-tehditlere-boyun-egmeyecegiz">Türkiye'den AB'ye sondaj yaptırımı tepkisi: Tehditlere boyun eğmeyeceğiz</a>
        </li>
      </ul>
      <p>AK Parti Sözcüsü Ömer Çelik de Twitter hesabından yaptığı paylaşımda, "Masada ve sahada, müzakerelerde ve Doğu Akdeniz'de KKTC'nin haklarını tavizsiz bir kararlılıkla koruyacağımızı tekrar vurguluyoruz" değerlendirmesinde bulundu.</p>
      <p>Avrupa Birliği (AB) de Doğu Akdeniz'deki sondaj çalışmaları nedeniyle Türkiye'ye yaptırım uygulama <a href="https://tr.euronews.com/2019/11/11/ab-dogu-akdeniz-nedeniyle-turkiyeye-yaptirim-uygulamak-icin-dugmeye-basti">kararı almıştı.</a></p>
    </article>
  </body>
</html>