<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/15/conte-arcelormittal-viola-impegni-dovra-risarcire-danni_mu03ZNmagcUj7E6PnhAuvN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T17:31:00+00:00"/>
    <meta property="og:title" content="ArcelorMittal, fumata nera a tavolo con i sindacati"/>
    <meta property="og:description" content="L'azienda: &quot;Recesso in corso&quot;. Conte: &quot;Violati gli impegni, ne risponderà in sede giudiziaria per ciò che riguarda il risarcimento danni&quot;. Procura di Milano apre inchiesta"/>
  </head>
  <body>
    <article>
      <h1>ArcelorMittal, fumata nera a tavolo con i sindacati</h1>
      <address>
        <time datetime="2019-11-15T17:31:00+00:00">15 Nov 2019, 17:31</time>
      </address>
      <p>Fumata nera per i sindacati dall’incontro al Mise con il governo e <a href="https://www.adnkronos.com/Search/Link/keyword/Ex%20Ilva">ArcelorMittal</a>. <b>La multinazionale, infatti, ha confermato le ragioni del recesso legate alla soppressione dello scudo penale </b>mentre il governo non ha dato nessun segnale sul ripristino dello scudo penale. Ma Cgil, Cisl e Uil, "che non saranno mai complici dello spegnimento della più grande acciaieria europea", come hanno spiegato ad una voce sola, vogliono tentare ogni strada: per questo accanto ad una rinnovata mobilitazione hanno chiesto alla multinazionale di ritornare al tavolo e al governo di lavorare affinché questo sia possibile.</p>
      <p>
        <a href="https://www.adnkronos.com/fatti/cronaca/2019/11/15/ilva-primo-piano-oggi-incontro-mise_oZv4E7hXA8PEwOp1FmlgAL.html">Procura di Milano apre inchiesta</a>
      </p>
      <p>"ArcelorMittal ha deciso di andarsene. Il recesso è in corso" ha detto l'ad di ArcelorMittal Italia, Lucia Morselli, che ha ribadito la volontà della multinazionale chiudendo l’incontro con Fim, Fiom e Uilm al Mise.</p>
      <p>"<a href="https://www.adnkronos.com/Search/Link/keyword/Ex%20Ilva">ArcelorMittal</a> si sta assumendo una grandissima responsabilità, in quanto tale decisione prefigura una <b>chiara violazione degli impegni contrattuali </b>e un grave danno all’economia nazionale.<b> Di questo ne risponderà in sede giudiziaria sia per ciò che riguarda il risarcimento danni</b>, sia per ciò che riguarda il procedimento d’urgenza" ha scritto su Facebook il presidente del Consiglio, Giuseppe Conte, a proposito della decisione annunciata dalla multinazionale di spegnere gli altiforni di Taranto.</p>
      <p>"È stato depositato il ricorso ex art.700 cpc al fine di fermare il depauperamento di un asset strategico del nostro sistema industriale come lo stabilimento ex Ilva di Taranto - ha scritto il premier - Il governo non lascerà che si possa deliberatamente perseguire lo spegnimento degli altiforni, il che significherebbe la fine di qualsiasi prospettiva di rilancio di questo investimento produttivo e di salvaguardia dei livelli occupazionali e la definitiva compromissione del piano di risanamento ambientale". "Ben venga - ha sottolineato Conte - anche l’iniziativa della Procura di Milano che ha deciso di intervenire in giudizio e di accendere un faro anche sui possibili risvolti penali della vicenda", legata alle decisioni di ArcelorMittal sugli stabilimenti ex Ilva.</p>
    </article>
  </body>
</html>