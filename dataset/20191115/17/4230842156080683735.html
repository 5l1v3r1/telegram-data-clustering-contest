<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191115-vybuhy-u-balakliyi-dvoye-zagyblyh-4-postrazhdalyh-shho-vidbuvayetsya-na-skladah/"/>
    <meta property="og:site_name" content="ФАКТИ"/>
    <meta property="article:published_time" content="2019-11-15T17:16:37+00:00"/>
    <meta property="og:title" content="Вибухи у Балаклії: двоє загиблих, 5 постраждалих – що відбувається на складах"/>
    <meta property="og:description" content="У результаті вибухів боєприпасів на артилерійській базі біля міста Балаклія загинули двоє військових, ще п’ятеро зазнали травм. Що відбувається зараз у Балаклії та відео – у матеріалі Фактів ICTV."/>
  </head>
  <body>
    <article>
      <h1>Вибухи у Балаклії: двоє загиблих, 5 постраждалих – що відбувається на складах</h1>
      <address>
        <time datetime="2019-11-15T17:16:37+00:00">15 Nov 2019, 17:16</time>
      </address>
      <p>У результаті вибухів боєприпасів на артилерійській базі біля міста Балаклія загинули двоє військових, ще п’ятеро зазнали травм. Що відбувається зараз у Балаклії та відео – у матеріалі Фактів ICTV.</p>
      <p>Вибухи снарядів пролунали на території Центральної артилерійської бази забезпечення боєприпасами біля міста Балаклія на Харківщині приблизно о 14.30 15 листопада.</p>
      <p>Усього пролунало близько 20 одиночних вибухів, останній з яких зафіксовано о 15.13.</p>
      <p>Незважаючи на те, що знищення снарядів було плановим і контрольованим, через <a href="https://fakty.com.ua/ua/proisshestvija/20191115-u-balakleyi-znovu-stalysya-poodynoki-vybuhy-na-skladah-boyeprypasiv/">вибухи у Балаклії</a> загинули двоє військових, ще п’ятеро отримали травми.</p>
      <p>
        <b>Місце вибухів у Балаклії на карті:</b>
      </p>
      <figure>
        <iframe data-src="https://www.google.com/maps/embed?pb=!1m14!1m8!1m3!1d1316805.5106398775!2d35.8280788!3d49.8633905!3m2!1i1024!2i768!4f13.1!3m3!1m2!1s0x4127532790093a93%3A0x2810ccbf2ee6a446!2z0JHQsNC70LDQutC70LXRjywg0KXQsNGA0YzQutC-0LLRgdC60LDRjyDQvtCx0LvQsNGB0YLRjCwgNjQyMDA!5e0!3m2!1sru!2sua!4v1573840829176!5m2!1sru!2sua" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <h3>Причина вибухів та чи є небезпека</h3>
      <p>За повідомленням Міноборони, вибухи сталися під час планового знищення боєприпасів у спеціально обладнаному для цього котловані. Підривали снаряди, які не можна було транспортувати.</p>
      <p>Місцевим мешканцям Балаклії та об’єктам інфраструктури нічого не загрожує. Сховища боєприпасів у безпеці, заявили у Генштабі ЗСУ.</p>
      <figure>
        <iframe src="https://www.youtube.com/embed/eJPcibxL_Ao" width="640" height="360" data-service="Youtube" scrolling="no"/>
      </figure>
      <p>
        <b>Читайте: </b>
        <a href="https://fakty.ictv.ua/ua/proisshestvija/20170927-yak-gorily-vijskovi-sklady-v-ukrayini-3-najbilshyh-pozhezhi/">Як горіли військові склади в Україні. 5 найбільших пожеж</a>
      </p>
      <h3>Загиблі та поранені під час вибухів</h3>
      <p>Незважаючи на те, що було вжито усіх заходів безпеки, в результаті вибухів під час утилізації боєприпасів загинули двоє військовослужбовців-саперів, ще п’ятеро зазнали травм.</p>
      <p>Один – у важкому стані; один – середнього ступеня важкості; троє – легкого ступеня важкості.</p>
      <figure>
        <iframe src="https://www.youtube.com/embed/KQ3PF9-JUes" width="640" height="460" data-service="Youtube" scrolling="no"/>
      </figure>
      <h3>Реакція влади</h3>
      <p><b>Глава Харківської обласної адміністрації</b> <b>Олексій Кучер</b> заявив, що ситуацію на складах локалізовано і подальші вибухи виключаються.</p>
      <p>Також він повідомив, що кримінальне провадження щодо НП вже розпочато.</p>
      <p><b>Прем’єр-міністр Олексій Гончарук</b> поспівчував родичам загиблих саперів та повідомив, що ситуація на складах безпечна.</p>
      <figure>
        <iframe data-src="https://twitter.com/PMHoncharuk/status/1195372032973852678?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Голова Верховної Ради України Дмитро Разумков</b> зібрав комітет з питань національної безпеки, оборони та розвідки для розгляду ситуації з вибухами на складах біля Балаклії.</p>
      <blockquote>– Це дійсно серйозна ситуація, тому я звертаюся до народних депутатів України, представників комітету з питань оборони зібратися і провести засідання, – сказав Разумков.</blockquote>
      <h3>Не перші вибухи у Балаклії</h3>
      <p>У березні 2017 року біля Балаклії пожежа вже призводила до <a href="https://fakty.ictv.ua/ua/proisshestvija/20170323-vybuhy-na-skladi-boyeprypasiv-u-balakliyi-pochalasya-pozhezha-zhyteliv-evakuyuyut/">вибухів на артилерійських складах</a>. Тоді з 5-кілометрової зони евакуювали майже 20 тис. осіб.</p>
      <p>Через подію притягнули до відповідальності близько 80 осіб, до них було застосовано різні міри покарання.</p>
      <p>У травні 2018 року там знову сталася пожежа, яка призвела до вибухів снарядів, які не розірвалися раніше. У результаті надзвичайної події ніхто не постраждав.</p>
      <p>
        <b>Фото: </b>
        <a href="https://twitter.com/TT_TTINFO">ТТ ІНФО</a>
      </p>
    </article>
  </body>
</html>