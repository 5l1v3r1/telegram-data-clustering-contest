<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/krimskogo-pravozahisnika-pomistili-v-karcer-pislya-vinesennya-viroku-329827_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T17:12:00+00:00"/>
    <meta property="og:title" content="Кримського правозахисника помістили в карцер після винесення вироку"/>
    <meta property="og:description" content="Адвокати політв'язня збираються оскаржити це рішення."/>
  </head>
  <body>
    <article>
      <h1>Кримського правозахисника помістили в карцер після винесення вироку</h1>
      <h2>Адвокати політв'язня збираються оскаржити це рішення.</h2>
      <address>
        <time datetime="2019-11-15T17:12:00+00:00">15 Nov 2019, 17:12</time>
      </address>
      <p>Правозахисника, фігуранта ялтинської "справи <a href="https://dt.ua/POLITICS/evropeyskiy-soyuz-vistupiv-z-protestom-proti-viroku-u-spravi-hizb-ut-tahrir-329573_.html"><b>Хізб ут-Тахрір</b></a>" Еміра-Усеіна Куку відправили в карцер СІЗО в Ростові-на-Дону наступного дня після винесення вироку. Адвокати політв'язня збираються оскаржити відповідне рішення, повідомив захисник Сергій Локтєв.</p>
      <p>"Точної ситуації, ми, на жаль, поки що не знаємо. Зараз ми відправимо запит і тільки після цього треба буде надсилати скаргу. Треба з'ясувати, наскільки законне переміщення в карцер", – сказав він у коментарі "<a href="https://ru.krymr.com/a/news-advokatu-podadut-galobu/30273444.html">Крим.Реалії</a>".</p>
      <p>Раніше консул України в Ростові Тарас Малишевський заявив про те, що Куку помістили в карцер за те, що той заснув в камері і не вийшов на перерахунок. Адвокат зазначив, що треба перевірити як документально оформили можливе порушення.</p>
      <p>"Інформацію могли недостовірно відобразити. Може, як завжди, він з кимось не привітався або не застебнув верхній гудзик", – сказав Локтєв.</p>
      <p>Раніше російський суд засудив до ув'язнення в колонії суворого режиму <a href="https://dt.ua/UKRAINE/u-rf-shistoh-figurantiv-spravi-hizb-ut-tahrir-zasudili-do-uv-yaznennya-v-koloniyi-suvorogo-rezhimu-329315_.html"><b>фігурантів ялтинської "справи Хізб ут-Тахрір"</b></a>. Муслім Алієв був засуджений до 19 років ув'язнення, Інвер Бекіров – 18 років, Емір-Усеін Куку – 12 років, Вадим Сірук – 12 років, Арсен Джеппаров – 7 років і Рефат Алімов – 8 років.</p>
      <p>Їх затримали в лютому-квітні 2016 року. Кримчан звинувачують у причетності до ісламської політичної організації "Хізб ут-Тахрір", яка заборонена в Росії.</p>
      <p>Захисники заарештованих і засуджених у "справах Хізб ут-Тахрір" вважають переслідування вмотивованим за релігійною ознакою. Правоохоронні органи РФ переслідують переважно кримських татар, українців, росіян, таджиків, азербайджанців і кримчан іншого етнічного походження, які сповідують іслам. Однак міжнародним правом заборонено запроваджувати на окупованій території законодавство держави-окупанта.</p>
      <p>Моніторингова місія ООН з прав людини в Україні продовжує фіксувати порушення в Криму і констатує, що ніяких поліпшень на окупованому півострові не сталося. Детальніше читайте в матеріалі Тетяни Курманової "<a href="https://dt.ua/SOCIUM/prava-lyudini-v-krimu-bez-zmin-288451_.html"><b>Права людини в Криму: без змін</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>