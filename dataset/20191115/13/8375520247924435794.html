<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nardepi-pidtrimali-zminu-golovi-dbr-640208.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T13:48:12+00:00"/>
    <meta property="og:title" content="Нардепи підтримали зміну голови ДБР"/>
    <meta property="og:description" content="Конкурсна комісія візьметься за обрання нового очільника Бюро"/>
  </head>
  <body>
    <article>
      <h1>Нардепи підтримали зміну голови ДБР</h1>
      <address>
        <time datetime="2019-11-15T13:48:12+00:00">15 Nov 2019, 13:48</time>
      </address>
      <h4>Конкурсна комісія візьметься за обрання нового очільника Бюро</h4>
      <p>Народні депутати України, під час обговорення законопроекту щодо удосконалення роботи Державного бюро розслідування, підтримали правку щодо зміни голови органу. Відповідне рішення підтримали 259 народних депутатів.</p>
      <p>«У зв’язку із тим, що змінився суттєво обсяг повноважень директора ДБР і статус органу, вважаємо, що в даному випадку потрібно, щоб конкурсна комісія обрала нового директора ДБР», — зазначив голова Комітету з питань правоохоронної діяльності Денис Монастирський під час обговорення.</p>
      <p>Наразі керівником ДБР є Роман Труба. 16 листопада 2017 року — обраний конкурсною комісією директором Державного бюро розслідувань. 22 листопада Труба призначений директором ДБР указом президента</p>
      <p>Нагадаємо, 17 жовтня парламентарі ухвалили за основу законопроект № 2116, відзначений президентом України Володимиром Зеленським як невідкладний, про внесення змін до закону України «Про Державне бюро розслідувань» щодо удосконалення діяльності Державного бюро розслідувань.</p>
      <p>Тоді фракція <a href="https://glavcom.ua/news/zakonoprojekt-pro-dbr-robit-byuro-absolyutno-zalezhnim-vid-prezidenta-gerasimov--633298.html">«Європейська солідарність» заявила, що виступає категорично проти</a> ухвалення законопроєкту 2116 і 2116-1 про Державне бюро розслідувань. «Цим законопроєктом Державне бюро розслідувань України перетворюється в абсолютно автономний орган підконтрольний виключно президенту», – заявив Артур Герасимов з трибуни парламенту.</p>
      <p>Також Національне антикорупційне бюро і <a href="https://glavcom.ua/news/nabu-i-dbr-otrimali-pravo-na-proslushku-633176.html">Державне бюро розслідувань отримали право</a> на зняття інформації з телекомунікаційних систем («прослуховування»).</p>
    </article>
  </body>
</html>