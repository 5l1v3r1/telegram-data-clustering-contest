<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/cronaca/roma-stretta-contro-lo-spaccio-i-falchi-della-polizia-in-azione-nei-quartieri.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-15T13:13:42+00:00"/>
    <meta property="og:title" content="Roma, stretta contro lo spaccio: i Falchi della Polizia in azione nei quartieri"/>
    <meta property="og:description" content="Proseguono i servizi della Polizia di Stato nelle aree periferiche della capitale per il contrasto allo spaccio di sostanze stupefacenti. Ad essere passati al setaccio gli spazzi adiacenti locali di intrattenimento e luoghi di ritrovo pubblici (parchi su tutti), dove, soprattutto in orario serale, gli avventori possono essere avvicinati da spacciatori o malintenzionati. Due sere […]"/>
  </head>
  <body>
    <article>
      <h1>Roma, stretta contro lo spaccio: i Falchi della Polizia in azione nei quartieri</h1>
      <h2>Roma. Intensificati i servizi dei “Falchi” della Polizia di Stato nella lotta allo spaccio di stupefacenti. A Centocelle un 20enne è stato fermato con quasi un chilogrammo di droga. Altre 2 persone arrestate nella piazza di spaccio di Tor Bella Monaca</h2>
      <address><time datetime="2019-11-15T13:13:42+00:00">15 Nov 2019, 13:13</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/09/polizia-di-stato-513035.610x431-594x420.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Proseguono i servizi della Polizia di Stato nelle aree periferiche della capitale per il contrasto allo spaccio di sostanze stupefacenti. Ad essere passati al setaccio gli spazzi adiacenti locali di intrattenimento e luoghi di ritrovo pubblici (parchi su tutti), dove, soprattutto in orario serale, gli avventori possono essere avvicinati da spacciatori o malintenzionati. Due sere fa una pattuglia dei Falchi della Squadra Mobile di Roma, appostata dinanzi al Mc Donald’ S di via dei Mirti a Centocelle, ha scorto un giovane che, fermo a bordo di ciclomotore, si stava guardando intorno in maniera troppo nervosa.</p>
      <p>Immediatamente avvicinato, lo stesso, un italiano di venti anni, a seguito di perquisizione personale, è stato trovato in possesso di diverse dosi di hashish, apparse ai poliziotti nel tipico confezionamento destinato allo spaccio. L’attività di perquisizione è stata poi estesa anche all’abitazione del giovane, consentendo di rinvenire ulteriore sostanza stupefacente, per un peso complessivo di grammi 650 di hashish e 150 di marijuana: in ragione di tale ingente quantitativo e della ripartizione in dosi, il giovane dovrà rispondere del reato di detenzione finalizzata allo spaccio di sostanza stupefacente. E’ stato poi arrestato e posto a disposizione della Magistratura. </p>
      <p>Nella serata di ieri, invece, a finire in manette sono stati 2 italiani, di cui uno minorenne, osservati e sorpresi in via dell’Archeologia intenti a contattare persone in strada in un’area notoriamente interessata da una intensa attività di spaccio. Nonostante la presenza di “vedette” poste a presidio dell’attività illecita, i Falchi in borghese hanno potuto scorgere l’attimo in cui uno dei due ha ceduto a terzi degli involucri, mentre l’altro, in maniera collaudata, raccoglieva il denaro. Sono stati così immediatamente bloccati e perquisiti. Al minorenne sono stati sequestrati 21 involucri contenenti quasi 30 grammi di cocaina, mentre l’altro è stato trovato in possesso di 500 euro divisi in banconote di piccolo taglio.</p>
      <p>Per loro, date le evidenze raccolte, è scattato l’arresto in flagranza del reato di detenzione finalizzata allo spaccio di stupefacente, aggravato dall’impiego di soggetto minorenne. Su disposizione della Procura della Repubblica, il maggiorenne è stato condotto dinanzi al Tribunale Penale di Roma per essere giudicato con rito direttissimo, mentre il minorenne è stato consegnato al Centro di Prima Accoglienza.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/cronaca/roma-stretta-contro-lo-spaccio-i-falchi-della-polizia-in-azione-nei-quartieri.html"/>
        <a href="https://www.ilcorrieredellacitta.com/news-ardea/toglie-i-sigilli-ad-un-terreno-alle-salzare-e-lo-rivende-per-9-000-euro-truffa-alla-toto-ad-ardea.html"/>
        <a href="https://www.ilcorrieredellacitta.com/news-ardea/ardea-e-di-nuovo-incubo-buche-auto-squarcia-una-gomma-mamma-e-figlie-restano-bloccate-sotto-il-diluvio.html"/>
        <a href="https://www.ilcorrieredellacitta.com/ultime-notizie/roma-lido-tratta-bloccata-ramo-pericolante-tra-acilia-e-ostia-antica.html"/>
        <a href="https://www.ilcorrieredellacitta.com/news/prati-esercizi-commerciali-stretta-sui-furbetti-accertata-evasione-da-400-000-euro.html"/>
        <a href="https://www.ilcorrieredellacitta.com/news-roma/cronaca-roma/caso-cucchi-la-sorella-ilaria-valuta-querela-a-salvini-mio-fratello-non-e-morto-di-droga.html"/>
      </related>
    </article>
  </body>
</html>