<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/reprivatizaciya-ukrtelekomu-unemozhlivit-nadhodzhennya-investiciy-v-ukrajinu-zmi-640204.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T13:18:18+00:00"/>
    <meta property="og:title" content="Реприватизація «Укртелекому» унеможливить надходження інвестицій в Україну, - ЗМІ"/>
    <meta property="og:description" content="Розмови про реприватизацію можуть бути фрагментом боротьби з одним з олігархів, власником «Укртелекому» - Кушнірук"/>
  </head>
  <body>
    <article>
      <h1>Реприватизація «Укртелекому» унеможливить надходження інвестицій в Україну, - ЗМІ</h1>
      <address>
        <time datetime="2019-11-15T13:18:18+00:00">15 Nov 2019, 13:18</time>
      </address>
      <h4>Розмови про реприватизацію можуть бути фрагментом боротьби з одним з олігархів, власником «Укртелекому» - Кушнірук</h4>
      <p>Реприватизація «Укртелекому» завадить надходженню інвестицій, які планує залучити уряд в рамках кампанії великої приватизації-2020.</p>
      <p>Про це йдеться в матеріалі <a href="https://glavcom.ua/world/observe/privatizaciya-na-francuzkiy-maner-640153.html">«Главкому» «Приватизація на французький манер»</a>.</p>
      <p>Видання нагадало, що уряд планує у 2020 році провести масштабну приватизацію. Але у потенційних інвесторів є серйозні побоювання щодо того, чи варто вкладати в країну, де йдуть розмови про реприватизацію.</p>
      <p>«Показовий для інвесторів критерій - «Укртелеком». Якщо тут будуть порушуватися права інвесторів, які вже придбали підприємства, то про що говорити з потенційними інвесторами?», - наводить слова політолога Володимира Фесенка <a href="https://glavcom.ua/world/observe/privatizaciya-na-francuzkiy-maner-640153.html">«Главком»</a>.</p>
      <p>На думку економічного експерта Бориса Кушнірука, розмови про реприватизацію можуть бути фрагментом боротьби з одним з олігархів, власником «Укртелекому».</p>
      <p>«Проте, навіть якщо і так, то в даний момент будь-які посили про реприватизацію від представників держави просто небезпечні, а реприватизація сама по собі – недоцільна», - вважає він.</p>
      <p>Окрім того, Кушнірук звертає увагу, що в разі реприватизації інвестору доведеться повертати 10,5 млрд грн., а таких грошей в держбюджеті немає. Та й продати повторно підприємство за такою ціною, на його думку, вже не вийде, бо зараз «Укртелеком» коштує значно дешевше. На неприпустимості реприватизації також наголошує і один з авторів Доктрини економічної безпеки Анатолій Амелін, який вважає, що це стане поганим сигналом для інвесторів.</p>
      <p>«Важливо розуміти: якщо ми зробимо хоча б один крок в сторону реприватизації, приватизацію ми нормально не проведемо. Тому що будь-який інвестор бачить приклад. Будь-який актив, який буде реприватизовано, створює прецедент. І подібні прецеденти дуже небезпечні для майбутнього інвестиційного клімату нашої країни», - упевнений Амелін.</p>
      <p>Нагадаємо, раніше економіст Олексій Кущ висловив думку, що можливе повернення в держвласність «Укртелекому» може поставити хрест на інвестиційних планах уряду та русі інвестицій в приватний сектор. Він вважає, що націоналізація «Укртелекому» викличе необхідність його повторної приватизації, проте виручити за нього колишні 10,575 млрд. грн. вже не вдасться, нинішня вартість компанії в 4-8 разів нижче.</p>
      <blockquote><b>Читайте більше:<br/></b><br/>   •  <b><a href="https://glavcom.ua/world/observe/privatizaciya-na-francuzkiy-maner-640153.html"> Приватизація на французький манер</a></b></blockquote>
      <related>
        <a href="https://glavcom.ua/world/observe/privatizaciya-na-francuzkiy-maner-640153.html"/>
        <a href="https://glavcom.ua/economics/finances/reprivatizaciya-ukrtelekomu-prizvede-do-znachnih-zbitkiv-dlya-derzhavi-zmi-638091.html"/>
        <a href="https://glavcom.ua/economics/finances/reprivatizaciya-ukrtelekomu-mozhe-stati-naybilsh-zhorstkim-provalom-derzhpolitiki-v-privatizaciynomu-pitanni-zmi-636771.html"/>
      </related>
    </article>
  </body>
</html>