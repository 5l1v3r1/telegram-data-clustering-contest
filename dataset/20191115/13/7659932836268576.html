<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993036/%E2%80%8Bkahire%E2%80%99de-d%C3%BCzenlenen-forumda-afrika%E2%80%99da-g%C3%BCvenli%C4%9Fin-ve-bar%C4%B1%C5%9F%C4%B1n-g%C3%BC%C3%A7lendirilmesi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-15T13:15:00+00:00"/>
    <meta property="og:title" content="​Kahire’de düzenlenen forumda Afrika’da güvenliğin ve barışın güçlendirilmesi görüşüldü"/>
    <meta property="og:description" content="Afrika Üniversiteler Birliği bölgesel merkezi, 14 Kasım’da Kahire’deki el-Ezher Üniversite’sinde Ezher Şeyhi Dr. Ahmed el-Tayyib himayesinde “İstediğimiz Afrika” 2063 stratejisini gerçekleştirmek üzere, yüksek öğrenim yoluyla güvenliği ve barışı güçl"/>
  </head>
  <body>
    <article>
      <h1>​Kahire’de düzenlenen forumda Afrika’da güvenliğin ve barışın güçlendirilmesi görüşüldü</h1>
      <address>
        <time datetime="2019-11-15T13:15:00+00:00">15 Nov 2019, 13:15</time>
      </address>
      <p>Afrika Üniversiteler Birliği bölgesel merkezi, 14 Kasım’da Kahire’deki el-Ezher Üniversite’sinde Ezher Şeyhi Dr. Ahmed el-Tayyib himayesinde “İstediğimiz Afrika” 2063 stratejisini gerçekleştirmek üzere, yüksek öğrenim yoluyla güvenliği ve barışı güçlendirmek amacıyla bir forum gerçekleştirdi. Forum katılımcıları, “Eğitim, Afrika Kıtası’nda barışın sağlanması için bir zorunluluk haline gelmiştir. Çünkü eğitim, farklı çatışmalarla mücadelenin güçlü bir aracıdır” açıklamasında bulundu.”<br/><br/>Foruma, Uluslararası Ezher Mezunları Örgütü de katıldı. Örgütün Yürütme Meclisi Başkan Yardımcısı Dr. Muhammed Abdulfadıl el-Kavsi yaptığı açıklamada şunları söyledi:<br/><br/>“Önümüzde, medeniyetlerin ortaya koyduğu barışın temellerini güçlendirmek, düşünceleri tahrif etmeyi ve toplumları istikrarsızlaştırmayı amaçlayan entelektüel savaşa karşı koymamız için çeşitli zorluklar var. Bugün, dünya barışı değerlerini kendi lehimize derinleştirmemiz, böylece tüm sorunları ve anlaşmazlıkları çözmemiz için uygar bir mücadeleye, maddi ve bilimsel bir ilerlemeye dahil olmak zorundayız.”<br/><br/>Forumda, “Afrika Kıtası’nda güvenlik ve barışın geliştirilmesinde eğitim rolü, Kıta’nın güvenlik ve barış yolunda karşılaştığı zorluklar, farklı eğitim sistemlerinin geliştirilmesi, bunlara yönelik program ve politikalar, Afrika Kıtası’nda güvenlik ve barışı güçlendirmenin farklı yönleri” başlıkları ele alındı.<br/><br/>El-Ezher Üniversitesi Rektörü Şeyh Salih Abbas, 14 Kasım’da düzenlenen forumda “Ezher ile Afrika Kıtası arasındaki ilişki uzun bir geçmişe sahip. Bu durum, Afrika bölgelerinin isimlerine sahip Ezher koridorlarında da görülüyor” dedi.<br/><br/><b>Ezher Üniversitesi Rektör Yardımcısı Dr. Yusuf Amir de şu açıklamada bulundu:</b><br/><br/>“Afrika Kıtası’nda barış eğitimi bir ihtiyaç haline geldi. Çünkü eğitim, Kıta’nın güvenliğine zarar veren her duruma yönelik programlar tasarlayarak farklı çatışmalarla yüzleşmenin güçlü bir yoludur.”<br/><br/>El-Ezher Üniversitesi, Ezher Şeyhi Dr. Ahmed el-Tayyib’in 14 Kasım’da Katolik Kilisesi’nin lideri Papa Franciscus ile görüşmek ve “Dijital Dünyada Çocuk Onurlarını Güçlendirmek” başlığı taşıyan “Dinler Arası Liderler Zirvesi” konferansının çalışmalarına katılmak üzere İtalya’nın başkenti Roma’ya gittiğini duyurdu.<br/><br/>Çocuk Hakları Sözleşmesinin 30’uncu yıl dönümü münasebetiyle düzenlenecek zirvenin Abu Dabi Veliaht Prensi ve Birleşik Arap Emirlikleri (BAE) Silahlı Kuvvetleri'nin Başkomutan Yardımcısı Muhammed bin Zayid Al Nehyan’ın, Ezher Şeyhi’nin ve Vatikan Papasının himayesinde, Papalık Kilise Bilimi Akademisi, Daha Güvenli Topluluklar İçin Dinler İttifakı ve Çocuk Onurları İttifakı ile işbirliği dâhinde, 80’den fazla uluslararası katılımcının da varlığıyla gerçekleştirileceği belirtildi.<br/><br/>Zirvede, “çocukların dijital dünyadaki onuru kavramı, şirketler ve sivil toplum kuruluşların (STK) çocuğa yönelik cinsel istismarı ve internet aracılığıyla sömürülmesini engelleme faaliyetleri, dini liderlerin bu yeni olguyla mücadelede uluslararası toplumu harekete geçirmedeki rolü” başta olmak üzere birçok konu masaya yatırılacak.<br/><br/><b>Ezher Üniversitesi şu ifadelere yer verdi:</b><br/><br/>“Dr. Tayyib 15 Kasım’da konferansta açılış konuşması yapacak. Kendisinin, çocukların haklarını, Ezher’in koruma ve saygınlığa yönelik girişimleri destekleme çabalarını tarihsel bir bakış açısıyla ele alması bekleniyor. Aynı şekilde dijital dünyada çocuk istismarıyla ilgili bazı olumsuz programlar ve görüntüler de konferans sırasında ele alınacak. Bu hakları teorik aşamadan fiili uygulama aşamasına dönüştürmek için birtakım öneriler ortaya koyulacak. Konferansta, çocukların onurlarına önem veren dünyanın dört bir yanından birçok dini lider, önde gelen temsilciler, ekonomi ve bankacılık sektörü uzmanları, çocuklara karşı şiddet suçlarıyla mücadele alanında çalışan çeşitli örgütlerin temsilcileri, psikologlar ve sosyologlar da yer alacak.”<br/><br/>Konferans, Dinler Arası Liderler Zirvesi çalışmalarının ikinci toplantısı olacak. İlki, 2017 yılında İtalya’nın başkenti Roma’da düzenlenmiş ve “Roma Deklarasyonu” ile sona ermişti. Deklarasyonda, çocuk faaliyetlerine önem gösteren politikacılar, dini liderler ve örgütler, “çocukları internet aracılığıyla yapılan sömürülerden korumak için küresel bir farkındalık oluşturma yolunda iş birliği sağlanması” çağrısı bulundu. Toplantının ardından Kasım 2018’de BAE’nin başkenti Abu Dabi’de çok sayıda dini liderin katılımıyla “Daha Güvenli Topluluklar İçin Dinler İttifakı” forumu düzenlendi.<br/><br/> </p>
    </article>
  </body>
</html>