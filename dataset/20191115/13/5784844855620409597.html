<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/colby-21xxiv.html?RSS50535c124a623a6a1b7a769e88e89011"/>
    <meta property="og:site_name" content="Računalniške novice"/>
    <meta property="article:published_time" content="2019-11-15T13:30:00+00:00"/>
    <meta property="og:title" content="Kotiček za igričarje: od pustolovščin in strategij do nogometa"/>
    <meta property="og:description" content="BlackSad: Under the Skin Znameniti francoski noir strip nas postavi v vlogo zasebnega detektiva, ki preiskuje smrt lastnika boksarskega kluba in izginotje njegovega varovanca. Zna"/>
  </head>
  <body>
    <article>
      <h1>Kotiček za igričarje: od pustolovščin in strategij do nogometa</h1>
      <address>
        <time datetime="2019-11-15T13:30:00+00:00">15 Nov 2019, 13:30</time>
      </address>
      <slideshow>
        <figure>
          <img src="https://www.racunalniske-novice.com/images/1/H_MAX_1024x768/ash-of-gods-redemption-ps4-box-41865_540_665.65384615385_1_92881.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/s3_ps4_2d_packhot_pegi.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/1_ps4-boxshot-2d-pegi18.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/1_image-7.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/2_fm20_pc_2d_pack_web_uk_v1_1566557316.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/blacksad-under-the-skin-ps4-box-41947_540_675_1_109754.jpg"/>
        </figure>
        <figcaption> </figcaption>
      </slideshow>
      <p>
        <b>BlackSad: Under the Skin</b>
      </p>
      <p>Znameniti francoski noir strip nas postavi v vlogo zasebnega detektiva, ki preiskuje smrt lastnika boksarskega kluba in izginotje njegovega varovanca. Znajdemo se v velemestnem podzemlju, ki ga poseljujejo govoreče živali, odsevi različnih interesov in osebnosti. Igramo v slogu klasičnih pustolovščin, z veliko pogovarjanja in reševanja ugank, pot skozi grafično izjemni svet pa ni vnaprej določena.  </p>
      <p>
        <b>Ash of Gods: Redemption</b>
      </p>
      <p>Ash of Gods je potezna strateška igra, ki na enem mestu združuje taktični boj, elemente zbirateljske igre s kartami in napredno, globoko zgodbo, v kateri v slogu Igre prestolov ni nihče varen pred smrtjo, vključno z osrednjimi liki! V svetu temne fantazije se junaki spopadejo s starodavno nevarnostjo, za katero se nikdar ne ve, kam bo udarila …</p>
      <p>
        <b>Narcos: Rise of the Cartels</b>
      </p>
      <p>Na podlagi znane Netflixove televizijske nadaljevanke je nastala ta krvava akcijska strateška igra, ki bo ugajala ljubiteljem iger, kot sta Commandos in XCOM. K zgodbi iz prve sezone TV-serije, ki obravnava vzpon in padec »El Patrona«, je mogoče pristopiti na stran ameriške agencije za boj proti mamilom DEA ali kartelov. Na vsaki strani je glavni voditelj s samosvojimi sposobnostmi, ki pomaga spremeniti potek bitke; vsi so znani iz serije, na primer Murphy in El Mexicano. </p>
      <p>
        <b>Asterix &amp; Obelix XXL 3: The Crystal Menhir</b>
      </p>
      <p>Stripovske in filmske pustolovščine galskih vojščakov Asteriksa in Obeliksa so znane širom sveta, dinamični duet pa pilotira tudi luštne videoigre, kot je tale. Brkati malček in rdečelasi orjak morata za rešitev vasi doseči magičen kristal, vendar ju pot vodi čez rimljanska območja. Pričakujte veliko mlatenja Rimljanov, simpatične uganke, skakanje in simpatično zabavo za enega ali dva igralca!</p>
      <p>
        <b>Shenmue III</b>
      </p>
      <p>Kdo bi si mislil, da bo igra s preloma tisočletja ljudem ostala v tako lepem spominu? Toda z mešanico zvrsti Shenmue se je zgodilo natanko to, in po nedoločenem koncu drugega dela je želja po tretjem ostala v srcih tisočev ljubiteljev. Zdaj je Shenmue III naposled prispel, in mladi poznavalec borilnih veščin Ryo Hazuki lahko leta 1987 nadaljuje preiskavo očetovega umora. Tokrat zapusti rodno Japonsko in morilcu Lan Diju sledi na celinsko Kitajsko, kjer skupaj z dečvo Shenhua preiskuje odprto podeželje, se udejstvuje v zanimivih mini igrah, se pogovarja, bojuje in razpleta izvrstno, doživeto zgodbo.  </p>
      <p>
        <b>Football Manager 2020</b>
      </p>
      <p>Vsako leto izide izpopolnjen in izboljšan Football Manager, najpopolnejša in največja direktorska nogometna simulacija na svetu. Letošnja edicija je v prvi vrsti usmerjena v dolgoročno načrtovanje lastne ekipe in igralcev, začenši z mladinsko postavo. Prav tako so dolgoročni cilji, ki jih postavljajo lastniki, vendar pa vam pri njihovem udejanjanju pomagajo novi izvedenski uslužbenci. Ti so zaslužni tudi za podajanje taktičnih nasvetov med tekmami. Igralcem je mogoče predočiti pravila obnašanja, ki jih bo uveljavljal kapetan moštva, in še marsikaj novega prinaša FM2020, kot ena redkih videoiger, pakirana v okolju prijazno embalažo!  </p>
    </article>
  </body>
</html>