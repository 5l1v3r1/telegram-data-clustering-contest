<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824050.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T13:07:00+00:00"/>
    <meta property="og:title" content="خطیب جمعه تهران: گران شدن بنزین تصمیمی است که دولت و مجلس گرفته‌اند"/>
    <meta property="og:description" content=" به گزارش  فارس، آیت محمد الله امامی کاشانی در نماز جمعه این هفته تهران (24 آبان ماه) گفت: هفته وحدت در یک هفته (از 10 تا 17 ربیع الاول) است به آن دلیل است که تمامی شیعیان و اهل تسنن آن را گرامی بدارند."/>
  </head>
  <body>
    <article>
      <h1>خطیب جمعه تهران: گران شدن بنزین تصمیمی است که دولت و مجلس گرفته‌اند</h1>
      <address>
        <time datetime="2019-11-15T13:07:00+00:00">15 Nov 2019, 13:07</time>
      </address>
      <p>آیت‌الله امامی کاشانی با اشاره به اینکه گران شدن بنزین تصمیمی است که دولت و مجلس گرفته‌اند، گفت: این تصمیم نباید منجر به گرانی همه چیز در کشور شود.</p>
      <p> به گزارش  فارس، آیت محمد الله امامی کاشانی در نماز جمعه این هفته تهران (24 آبان ماه) گفت: هفته وحدت در یک هفته (از 10 تا 17 ربیع الاول) است به آن دلیل است که تمامی شیعیان و اهل تسنن آن را گرامی بدارند.</p>
      <p>وی افزود: پیغمبر مقتدایی معصوم و سراسر حق و نور بود که همواره به عنوان انسان کامل مطرح بوده است. </p>
      <p>امام جمعه تهران اظهار داشت: انسان‌های کامل دارای صفاتی ویژه برای الگوی دیگران است ضمن اینکه انبیا همواره انسان‌های کاملی بوده‌اند. </p>
      <p>امامی کاشانی گفت: باید همواره شبیه پیمغبر اکرم (ص) باشیم چه در خلق و چه در رفتار. </p>
      <p>وی تصریح کرد: پیغمبر اکرم قبل از آن که حاکم اسلامی و رسول خدا باشد انسانی است که تجلی تمام اسمای حسنی بوده و به همین دلیل نقطه ضعفی در او وجود ندارد.</p>
      <p>امام جمعه تهران خاطرنشان کرد:‌ انسان کامل باید اعتدال داشته باشد و دلش با همه صاف بوده و در قلبش نور باشد.</p>
      <p>وی افزود: در جامعه فعلی ما قلب‌ها، گفتارها و دل‌ها چگونه است؟ در حالی که آیه 10 سوره حشر می‌فرماید: خدایا ما و گذشتگان‌مان را ببخش و در دل هیچکس زنگ، حسد و حقد نباشد.</p>
      <p>وی گفت: باید کارها و رفتارهایمان شبیه پیغمبر باشد چرا که ما را در درون قبر با رسول خدا می‌سنجند.</p>
      <p>وی تصریح کرد: کارهای فعلی ما چه شباهتی با پیغمبر گرامی اسلام دارد؟</p>
      <p>وی گفت:‌ زیارت امام حسین (ع)، قرائت دعای فرج، توجه به اربعین، حضور در مراسم‌ها ولادت و شهادت اهل بیت و شهادت جوانان عزیز همگی در راستای الگوگیری از پیغمبر اکرم و شبیه او شدن انجام می‌شود</p>
      <p>وی با اشاره به گران شدن بنزین گفت:‌ این موضوع تصمیمی است که دولت و مجلس و فرهیختگان اقتصادی گرفته‌اند ولی باید در اجرای آن دقت کرده و نظارت داشت و علاوه بر آن نباید کالاها و اجناس گران شود و به همین دلیل همگان را به انصاف توصیه می‌کنم.</p>
      <p>امامی‌کاشانی گفت:‌ گران شدن بنزین نباید منجر به گرانی همه چیز در کشور شده و بحران ایجاد شود.</p>
      <p>وی تصریح کرد: وحدت مسلمانان قبل از پیروزی انقلاب اسلامی از سوی علمای بزرگ شیعه و اهل تسنن مطرح بوده است اما در زمانه فعلی ما اهمیت بسیار بیشتری پیدا کرده است.</p>
      <p>وی گفت: اگر امت با یکدیگر صمیمی بوده و از هم کینه نداشته باشند دشمن نمی‌تواند بر آنها مسلط شود لذا نباید دل‌ها نسبت به هم زنگ‌خورده باشد.</p>
      <p>وی تصریح کرد: دشمن کار نظامی نمی‌تواند علیه‌مان انجام دهد ولی در مراکز تصمیم‌گیری نفوذ کرده و با سلاح برّنده نفوذ اقدام می‌کند.</p>
      <p>امام‌جمعه تهران خاطرنشان کرد: وقتی دشمن با حاکمان کشورهای عربی صحبت می‌کند نشان می‌دهد که برای او شیعه و سنی مطرح نیست بلکه او به دنبال جنگ با جهان اسلام و خداست.</p>
      <p>وی گفت:‌ کسانی که به یمن و فلسطین حمله کرده و مردم آنها را بمباران می‌کند و تعداد زیادی زن و کودک و جوان و پیر را شهید می‌کند، به دنبال نابودی جهان اسلام هستند در حالی که دست برخی حاکمان با اقدامات قرون وسطی‌شان و برنامه‌ریزی برای این حملات به خون این افراد آلوده است در حالی که این اقدامات توهین به کل جهان اسلام بوده و ملت اسلام را تحقیر می‌کند.</p>
      <p>وی با اشاره به اینکه نقشه دشمن عدم اتحاد در جهان اسلام است، افزود:‌ هیچگاه جمهوری اسلامی نگفته است که نباید قوم یهود نباشد در حالی که ما معتقدیم صهیونیستی‌ها نه یهودی هستند و نه نصرانی بلکه آنها ضد خدا،‌ ضد انسانیت و ضد همه ارزش ها هستند.</p>
      <p>وی گفت:‌ استکبار به دنبال منافع است و هیچگاه کاری به دین،‌ مذهب و شیعه، سنی و یهود ندارد چرا که مخالف همه است و اگر به آن پول بدهند مشکلی با آنها ندارد ولی اگر منفعتی نبرد با آنها مخالفت می‌کنند.</p>
      <p>وی گفت: مرجعیت بسیار قوی و عظیم در عراق وجود دارد این در حالی است که آگاهی مردم عراق و توجه آنان به مرجعیت توانسته فتنه برنامه‌ریزی شده در این کشور را خنثی کند.</p>
      <p>امامی‌کاشانی گفت: مردم عراق حق دارند به علت گرانی در این کشور حرف خود را بزنند و آنها حق دارند به عدم اراده صحیح کشورشان انتقاد کنند.</p>
      <p>وی تصریح کرد: اگر امت جهان اسلام دلخوری از یکدیگر نداشته باشند دشمن نمی‌تواند بر آنها تسلط پیدا کند.</p>
      <p>امام جمعه تهران خاطرنشان کرد: استقامت در برابر دشمن می‌تواند منجر به عقب‌نشینی آنان شود.</p>
      <p>وی گفت:‌ باید در برابر دشمن نترسیده و با شجاعت حرف خود را بزنیم و باید فقط به دنبال اجرای هدف اصلی خود برویم.</p>
      <p>وی گفت: اینکه جمهوری اسلامی بعد از 40 سال به عظمت فعلی رسیده است به دلیل اقدامات شهدا، ایثارگری‌ها، فداکاری‌ها و مقاومت در برابر نفوذ‌ها است.</p>
      <p>امام جمعه تهران گفت: رخنه دشمن در برخی مراکز برای نفوذ و اقدام در لحظه مدنظرش است لذا باید این راه را بر او ببندیم.</p>
      <p>وی اظهار داشت: مسئله مشترک بین شیعه و اهل تسنن مربوط به حضرت مهدی صاحب‌الامر (عج) که حدیثی از اهل سنت در این باره نقل می‌کنند.</p>
      <p>امامی‌کاشانی درباره این حدیث گفت: پیغمبر اکرم فرموده‌اند که روزگاری پیش خواهد آمد که گرفتاری‌ها در دنیا آنچنان زیاد می‌شود که امت اسلامی را به سختی وا می‌دارد و جهان اسلام به جایی می‌رسد که فرزندم حضرت مهدی (عج)  بیاید و عدل تمامی جهان را فرا گرفته خواهد گرفت.</p>
      <p>وی گفت:‌ بهترین انسان‌ها کسانی هستند که وقتی حجت خدا غایب است به آن حضرت معتقد بوده و امید داشته و مأیوس نباشند تا لحظه فرج برسد.</p>
      <p>امام جمعه تهران گفت: با آنکه استکبار و دشمنان وجود دارد اما آینده روشن است و باید  جهان اسلام به آن موضوع امیدوار باشند و به همین دلیل باید بپا خیزیم تا زمینه حضور حضرت حجت را فراهم کنیم.</p>
    </article>
  </body>
</html>