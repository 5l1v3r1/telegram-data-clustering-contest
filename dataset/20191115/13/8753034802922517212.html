<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/LAXVq9/ol-vinner-knuste-dopingproeve-naa-forklarer-han-hvorfor"/>
    <meta property="og:site_name" content="Aftenbladet"/>
    <meta property="article:published_time" content="2019-11-15T13:16:49+00:00"/>
    <meta property="og:title" content="OL-vinner knuste dopingprøve. Nå forklarer han hvorfor."/>
    <meta property="og:description" content="Den kinesiske svømmeren Sun Yang risikerer å bli utestengt i åtte år og forklarte seg helt åpent i Idrettens Voldgiftsrett (CAS) fredag."/>
  </head>
  <body>
    <article>
      <h1>OL-vinner knuste dopingprøve. Nå forklarer han hvorfor.</h1>
      <h2>Den kinesiske svømmeren Sun Yang risikerer å bli utestengt i åtte år og forklarte seg helt åpent i Idrettens Voldgiftsrett (CAS) fredag.</h2>
      <address><time datetime="2019-11-15T13:16:49+00:00">15 Nov 2019, 13:16</time> by <a rel="author">NTB</a></address>
      <p>Sun fikk i september i fjor besøk av dopingkontrollører i sitt eget hjem og avga en blodprøve. Da kontrollørene ville forlate huset oppsto det uenighet, og en av Suns bodyguarder smadret glasset med dopingprøven med en hammer.</p>
      <p>Det skal angivelig ha skjedd på direkte ordre fra Sun Yangs mor.</p>
      <p>– Dette hadde aldri skjedd om kontrollørene hadde opptrådt profesjonelt og vært i stand til å identifisere seg. Da hadde vi ikke vært her i dag. De var ikke i stand til å identifisere seg. Hvordan kunne jeg da gi dem prøven min? sa Sun da CAS-høringen startet i Montreux fredag.</p>
      <p>Det er selvsagt ikke lov å opptre slik overfor kontrollører, men likevel ble Sun Yang frikjent i etterkant av Det internasjonale svømmeforbundet (FINA).</p>
      <p>FINA konkluderte med at kontrollørene ikke hadde identifisert seg korrekt og at de ikke hadde fulgt godkjent prosedyre.</p>
      <ul>
        <li>
          <b>LES MER OM SUN YANG:</b>
        </li>
      </ul>
      <aside>
        <a href="https://www.aftenbladet.no/article/sa-OpmjJw.html">Svømmestjernen får dødstrusler etter VM-protesten mot gullvinneren: – Det er virkelig ille</a>
      </aside>
      <aside>
        <a href="https://www.aftenbladet.no/article/sa-dOjqzj.html">Nektet å gratulere gullvinneren. Da kokte det over for stjernen.</a>
      </aside>
      <h3>Risiko</h3>
      <p>Avgjørelsen falt ikke i god jord hos Verdens Antidopingbyrå (WADA). De tok saken inn for CAS med krav om en minimumsstraff på mellom to og åtte år.</p>
      <p>Sun har vunnet tre OL-gull og er folkehelt i Kina. Til gjengjeld er han upopulær i deler av det internasjonale svømmemiljøet og blant konkurrentene.</p>
      <p>Han sonet tre måneders utestengelse for en dopingovertredelse i 2014, og under OL i Rio i 2016 kalte australieren Mack Horton han for en svindler.</p>
      <p>Forholdet til rivalene er ikke blitt bedre siden. Snarere tvert imot. I VM i Sør-Korea i sommer nektet både Horton og briten Duncan Scott å stå på samme seierspall etter både 200- og 400 meter fri.</p>
      <aside>
        <a href="https://www.aftenbladet.no/article/sa-aweEk7.html">Dopingtatt friidrettsstjerne utestengt i fire år</a>
      </aside>
      <h3>20 år siden</h3>
      <p>Fredag er 27-åringen fra Kina hovedpersonen i CAS-høringen. Høringen er offentlig for første gang på 20 år, og den er flyttet fra hovedkvarteret i Lausanne til Montreux på grunn av den store offentlige interessen.</p>
      <p>Det er Sun selv som har bedt om at høringen skulle være offentlig i et forsøk på å renvaske sitt gode navn og rykte etter at saken etter hvert lekket til mediene.</p>
      <p>CAS har kun én gang tidligere åpnet dørene for offentligheten. Det skjedde i 1999, og også den gangen var det en svømmer i hovedrollen.</p>
      <p>Da skulle den irske, tredoble OL-vinneren Michelle Smith de Bruijn forklare hvorfor en dopingprøve året før hadde blitt ødelagt av store mengder alkohol.</p>
      <p>Den gangen endte det med at de Bruijn ble utestengt i fire år.</p>
    </article>
  </body>
</html>