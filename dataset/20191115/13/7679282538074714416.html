<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-faridabad-ke-doctor-parivar-ki-hatya-ka-khulasa-jaanen-hatya-ki-asal-wajah-2850719.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T13:17:01+00:00"/>
    <meta property="og:title" content="जिम ट्रेनर ने इसलिए की थी डॉक्टर परिवार के 4 लोगों की हत्या, जानें असल वजह"/>
    <meta property="og:description" content="फरीदाबाद सेक्टर-7 में डॉक्टर परिवार के चार सदस्यों के हत्याकांड की वारदात का पुलिस ने शुक्रवार को खुलासा कर दिया। पुलिस ने बताया कि चारों लोगों की हत्या अकेले जिम ट्रेनर मुकेश ने..."/>
  </head>
  <body>
    <article>
      <h1>जिम ट्रेनर ने इसलिए की थी डॉक्टर परिवार के 4 लोगों की हत्या, जानें असल वजह</h1>
      <address><time datetime="2019-11-15T13:17:01+00:00">15 Nov 2019, 13:17</time> by <a rel="author">फरीदाबाद। वरिष्ठ संवाददाता</a></address>
      <p>फरीदाबाद सेक्टर-7 में डॉक्टर परिवार के चार सदस्यों के हत्याकांड की वारदात का पुलिस ने शुक्रवार को खुलासा कर दिया। पुलिस ने बताया कि चारों लोगों की हत्या अकेले जिम ट्रेनर मुकेश ने ही की थी और इन हत्याओं का मकसद घर में चोरी की वारदात को अंजाम देना था।</p>
      <p>एसीपी क्राइम अनिल कुमार ने हत्याकांड से पर्दा उठाते हुए कहा कि हत्या के आरोपी जिम ट्रेनर मुकेश पर पांच लाख रुपये कर्ज था, जिसे चुकाने के लिए उसने डॉक्टर के घर में चोरी की वारदात को अंजाम देने की योजना बनाई थी।</p>
      <p>
        <b>चार दिन पहले 90 रुपये में खरीदा था चाकू</b>
      </p>
      <p>हत्या से चार दिन पहले ही मुकेश ने डॉक्टर के घर चोरी करने की योजना बना ली थी। इसे लेकर जिम ट्रेनर ने डबुआ कॉलोनी की एक दुकान से 90 रुपये में मुर्गा काटने वाला चाकू खरीदा था। एसीपी ने बताया कि चोरी की वारदात को अंजाम देने के दौरान मुकेश चाकू दिखाकर डराना चाहता था, लेकिन वारदात के दौरान उसने एक-एक करके चारों की हत्या कर दी।</p>
      <p>
        <b>एक्सरे कराने के बहाने घर में घुसा मुकेश</b>
      </p>
      <p>आरोपी मुकेश ने डॉक्टर के घर चोरी की वारदात को अंजाम देने के लिए मरीज बनने का नाटक किया और अपना नाम राहुल बताते हुए एक्सरे करने जा पहुंचा। जहां डॉक्टर एक्सरे फीस लेकर उसे बेसमेंट में एक्सरे करने ले गए, इसी बीच आरोपी जिम ट्रेनर ने चाकू दिखाते हुए कहा कि वह चोरी करने आया है, इसलिए जो भी कुछ है, सब मुझे दे दो। यह सुनते ही डॉक्टर ने शोर मचा दिया और आरोपी ने उन पर ताबड़तोड़ चाकू से कई वार कर दिए। इससे डॉक्टर की मौके पर ही मौत हो गई। इसके बाद उसने एक-एक करके डॉक्टर, उनकी पत्नी, बेटी व दामाद की बेरहमी से हत्या कर दी। इसके बाद वह घर से गहने और कुछ नकदी लेकर फरार हो गया।</p>
      <p>
        <b>कपड़े व जूते बरामद करने के लिए और मांगा जाएगा रिमांड</b>
      </p>
      <p>एसीपी क्राइम अनिल कुमार ने बताया कि अभी इस मामले में आरोपी के खून से सने कपड़े और जूतों की बरामदगी होनी बाकी है। वारदात के बाद आरोपी इन्हें शिरडी जाते समय रास्ते में मध्यप्रदेश में कहीं पर फेंककर चला गया था। अब आरोपी को दोबारा रिमांड पर लेकर इनकी बरामदगी की जाएगी। एसीपी ने स्पष्ट किया कि डॉक्टर के परिवार के चारों सदस्यों की हत्या को जिम ट्रेनर मुकेश ने अकेले ही चोरी के इरादे से अंजाम दिया था। इसमें किसी और की कोई भूमिका नहीं मिली है।</p>
      <p>
        <b><a href="https://www.livehindustan.com/ncr/story-woman-raped-in-her-home-by-relative-in-gurugram-threatens-to-viral-video-2848711.html">घर आए 'मेहमान' ने पहले युवती से किया रेप और फिर...</a> </b>
      </p>
      <p>
        <b>
          <a href="https://www.livehindustan.com/ncr/story-gym-trainer-arrested-in-shirdi-for-killing-four-people-at-faridabad-2848379.html">डॉक्टर सहित चार लोगों की हत्या का आरोपी जिम ट्रेनर शिरडी से गिरफ्तार</a>
        </b>
      </p>
    </article>
  </body>
</html>