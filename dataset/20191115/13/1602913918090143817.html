<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/kersti-kaljulaid-presedintele-estoniei-contrazice-discursul-lui-emmanuel-macron-despre-nato-acesta-este-cel-mai-bun-sistem-pe-care-il-avem-18589209"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T13:09:38+00:00"/>
    <meta property="og:title" content="Kersti Kaljulaid, preşedintele Estoniei, contrazice discursul lui Emmanuel Macron despre NATO. „Acesta este cel mai bun sistem pe care îl avem”"/>
    <meta property="og:description" content="Preşedintele Estoniei, Kersti Kaljulaid, a exprimat dezacord, vineri, în legătură cu afirmaţiile omologului său din Franţa, Emmanuel Macron, despre situaţia Alianţei Nord-Atlantice, informează site-ul cotidianului Le Figaro."/>
  </head>
  <body>
    <article>
      <h1>Kersti Kaljulaid, preşedintele Estoniei, contrazice discursul lui Emmanuel Macron despre NATO. „Acesta este cel mai bun sistem pe care îl avem”</h1>
      <address><time datetime="2019-11-15T13:09:38+00:00">15 Nov 2019, 13:09</time> by <a rel="author" href="https://www.zf.ro/autor/mihai-draghici" target="_blank">Mihai Draghici</a></address>
      <p>Preşedintele Estoniei, Kersti Kaljulaid, a exprimat dezacord, vineri, în legătură cu afirmaţiile omologului său din Franţa, Emmanuel Macron, despre situaţia Alianţei Nord-Atlantice, informează site-ul cotidianului Le Figaro.</p>
      <p>"Nu pot împărtăşi această opinie", a declarat Kersti Kaljulaid pentru posturile France 24 şi Radio France Internationale (RFI).</p>
      <p>"Acesta este cel mai bun sistem pe care îl avem. Este singurul care ne protejează în acest moment. Europenii trebuie să asume mai multe responsabilităţi pentru securitatea Europei, acest lucru se încearcă la nivelul NATO şi al UE", a subliniat Kaljulaid.</p>
      <p>Emmanuel Macron a declarat recent că ţările europene nu se mai pot baza pe Statele Unite în materie de apărare, astfel că Alianţa Nord-Atlantică este în "moarte cerebrală". "Ceea ce experimentăm în prezent este moartea cerebrală a NATO", a declarat Emmanuel Macron într-un interviu acordat revistei The Economist. Europa este "pe marginea unei prăpastii" şi trebuie să înceapă să gândească strategic ca putere geopolitică; "altfel, riscăm să nu mai avem controlul asupra propriului destin", a precizat Macron. Liderul de la Paris a atras atenţia că "Europa trebuie să se trezească". Întrebat dacă mai crede în eficienţa Articolului 5 al Tratatului NATO, referitor la apărarea colectivă, Emmanuel Macron a răspuns: "Nu ştiu. Oare ce va însemna în viitor Articolul 5?"</p>
      <p>Preşedintele SUA, Donald Trump, a criticat frecvent contribuţiile financiare insuficiente ale ţărilor europene la apărarea comună în cadrul NATO. Franţa şi Germania pledează pentru mecanisme europene de apărare, un plan criticat de Statele Unite şi Marea Britanie.</p>
    </article>
  </body>
</html>