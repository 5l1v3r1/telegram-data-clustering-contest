<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134661-kaune-vyks-olimpine-atranka.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-15T13:37:00+00:00"/>
    <meta property="og:title" content="Kaune vyks olimpinė atranka"/>
    <meta property="og:description" content="Lietuva tapo vieno iš keturių olimpinių atrankos turnyrų šeimininke. FIBA penktadienį oficialiai paskelbė, kad mūsų šalies federacija gavo teisę rengti apie 3 mln. eurų kainuosiančias kvalifikacines varžybas Kaune, „Žalgirio“ arenoje. Kiti trys turnyrai vyks: Belgrade (Serbijoje), Splite (Kroatijoje) ir Viktorijoje (Kanadoje). „Džiaugiamės parodytu įvertinimu, kad gavome atranką. Džiaugiamės, kad patekome tarp keturių šalių, – komentavo LKF ..."/>
  </head>
  <body>
    <article>
      <h1>Kaune vyks olimpinė atranka</h1>
      <address>
        <time datetime="2019-11-15T13:37:00+00:00">15 Nov 2019, 13:37</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-189841-any1000x1000.jpg">
          <img src="https://www.basketnews.lt/paveikslelis-189841-any630x500.jpg"/>
        </a>
      </figure>
      <p>Nuotr. BNS</p>
      <p>Lietuva tapo vieno iš keturių olimpinių atrankos turnyrų šeimininke. FIBA penktadienį oficialiai paskelbė, kad mūsų šalies federacija gavo teisę rengti apie 3 mln. eurų kainuosiančias kvalifikacines varžybas Kaune, „Žalgirio“ arenoje.</p>
      <p>Kiti trys turnyrai vyks: Belgrade (Serbijoje), Splite (Kroatijoje) ir Viktorijoje (Kanadoje).</p>
      <p>„Džiaugiamės parodytu įvertinimu, kad gavome atranką. Džiaugiamės, kad patekome tarp keturių šalių, – komentavo LKF generalinis direktorius Mindaugas Špokas. – Turime tikrai gerą patirtį ir bagažą. Dabar turbūt reikės viską įrodyti iš naujo. Laukia darbai susiplanuoti, susidėlioti visus namų darbus, kad visoms rinktinėms būtų geriausios sąlygos ruošis olimpinėms žaidynėms ir atrankai.</p>
      <p>Be abejo, diskutavome su treneriu (Dariumi Maskoliūnu) apie galimybę turėti turnyrą Lietuvoje. Jis pritarė dėl to, kad tokiu atveju turime visas sąlygas ir planą, kaip gali geriausiai pasiruošti. Jeigu reiktų važiuoti (kitur) ir aklimatizuotis, žiūrėti, su kuo sužaisti draugiškas, tai tikrai yra komplikuota. Dabar turėsime ramesnį pasirengimą.“</p>
      <p>Atrankos varžybos bus organizuojamos kitų metų birželio 23-28 dienomis. Į olimpines žaidynes pateks tik turnyrų nugalėtojai, kiekviename iš jų kovos po 6 komandas.</p>
      <p>Lapkričio 27-ąją bus ištraukti varžybų burtai, kurie suskirstys 24 komandas, sieksiančias vietos Tokijo olimpinėse žaidynėse.</p>
      <p>Kartu su Lietuva dėl kelialapio kovos Graikija, Angola, Brazilija, Kanada, Kinija, Kroatija, Čekija, Dominikos Respublika, Vokietija, Italija, Pietų Korėja, Meksika, Naujoji Zelandija, Lenkija, Puerto Rikas, Rusija, Senegalas, Serbija, Slovėnija, Tunisas, Turkija, Urugvajus ir Venesuela.</p>
      <p>Moterų olimpinę atranką organizuos Belgija (Ostendėje), Kinija (Fošane), Prancūzija (Burže) ir Serbija (Belgrade). Šie turnyrai vyks 2020 metų vasario 6-9 dienomis.</p>
      <p>Olimpinės žaidynės Tokijoje vyks liepos 24-rugpjūčio 9 dienomis.</p>
      <figure>
        <iframe src="https://www.youtube.com/embed/0bCDQZvYOm4" width="630" height="354" data-service="Youtube" scrolling="no"/>
      </figure>
    </article>
  </body>
</html>