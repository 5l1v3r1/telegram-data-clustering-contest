<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617762,Sa-chetni-do-budowy-drogi-S16.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-15T13:03:32+00:00"/>
    <meta property="og:title" content="Są chętni do budowy drogi S16"/>
    <meta property="og:description" content="Otwarte zostały oferty w ponownym przetargu na projekt i budowę drogi ekspresowej S16 Borki Wielkie - Mrągowo. O realizację zadania ubiega się siedmiu wykonawców. Najniższą cenę 619,5 mln zł zaproponowała firma Polbud-Pomorze Sp. z o.o., a najwyższą 869,6 mln zł firma Polaqua Sp. z o.o. Kolejnym etapem będzie weryfikacja złożonych ofert."/>
  </head>
  <body>
    <article>
      <h1>Są chętni do budowy drogi S16</h1>
      <address>
        <time datetime="2019-11-15T13:03:32+00:00">15 Nov 2019, 13:03</time>
      </address>
      <p>
        <b>Otwarte zostały oferty w ponownym przetargu na projekt i budowę drogi ekspresowej S16 Borki Wielkie - Mrągowo. O realizację zadania ubiega się siedmiu wykonawców. Najniższą cenę 619,5 mln zł zaproponowała firma Polbud-Pomorze Sp. z o.o., a najwyższą 869,6 mln zł firma Polaqua Sp. z o.o. Kolejnym etapem będzie weryfikacja złożonych ofert.</b>
      </p>
      <p>— Do oceny ofert przyjęliśmy m.in. kryterium czasu realizacji kontraktu, które wymaga, aby prace projektowe i roboty wraz z uzyskaniem decyzji o pozwoleniu na użytkowanie zostały ukończone w terminie nie dłuższym niż 39 miesięcy od daty zawarcia umowy — informuje GDDKiA w Olsztynie. — Minimalny termin realizacji inwestycji wynosi 36 miesięcy. Do czasu realizacji robót nie wlicza się okresów zimowych (tj. od 15 grudnia do 15 marca). W postępowaniu zastosowaliśmy jeszcze, oprócz czasu realizacji kontraktu, następujące kryteria oceny ofert: cena, przedłużenie okresu gwarancji jakości na ekrany akustyczne wraz z ich posadowieniem, instalacje zasilające oraz konstrukcje wsporcze.<br/><br/><b>Dlaczego unieważniono poprzedni przetarg?</b><br/><br/>Poprzednie postępowanie zostało unieważnione na podstawie art. 93 ust. 1 pkt 4 ustawy z dnia 29 stycznia 2004 Prawo zamówień publicznych, ponieważ cena najkorzystniejszej oferty przewyższyła kwotę, którą planowano przeznaczyć na sfinansowanie zamówienia. Cena oferty najkorzystniejszej wyniosła 708 648 065,00 zł, natomiast zamierzaliśmy przeznaczyć na sfinansowanie tego zamówienia kwotę 604 970 252,08 zł.<br/><br/><br/><br/><b>S16 - kolejny etap rozbudowy</b><br/><br/>Planowana inwestycja będzie kolejnym etapem rozbudowy drogi ekspresowej S16. Nowy odcinek drogi będzie miał długość około 16 km, w tym ok. 13 km w ciągu S16. Przebiegać będzie w okolicach miejscowości Borki Wielkie, Sorkwity, Nowe Bagienice, Bagienice, Marcinkowo, a następnie ominie Mrągowo od strony południowo-zachodniej. Droga na odcinku S16 będzie miała przekrój dwujezdniowy, po dwa pasy ruchu w każdym kierunku. Dostęp do drogi ekspresowej będzie możliwy jedynie poprzez węzły drogowe.</p>
      <figure>
        <img src="http://m.wm.pl/2019/11/n/29995-591405.jpg"/>
      </figure>
      <p><b>Szybciej, bezpieczniej i bardziej komfortowo</b><br/><br/>Budowa nowej drogi skróci czasu przejazdu między Olsztynem i Ełkiem oraz zwiększy bezpieczeństwo na drodze. Dzięki budowie obwodnicy z Mrągowa zostanie wyprowadzony ruch tranzytowy, który powoduje znaczną uciążliwość dla mieszkańców - wypadki, hałas, spaliny i wibracje. Realizacja robót budowlanych planowana jest na lata 2020-2023.</p>
    </article>
  </body>
</html>