<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824055.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T13:41:00+00:00"/>
    <meta property="og:title" content="شهرداری برای خرید موتورسیکلت‌ برقی وام می‌دهد"/>
    <meta property="og:description" content=" یوسف حجت مدیرعامل سازمان حمل و نقل و ترافیک شهرداری تهران در گفت‌وگو با فارس، درباره آخرین جزئیات ارائه تسهیلات دوچرخه و موتورسیکلت برقی به شهروندان تهرانی اظهار داشت:‌ مصوبات لازم در این زمینه اخذ شده و تنها نحوه اجرا در حال بررسی نهایی است که این مسأله نیز به زودی محقق خواهد شد."/>
  </head>
  <body>
    <article>
      <h1>شهرداری برای خرید موتورسیکلت‌ برقی وام می‌دهد</h1>
      <address>
        <time datetime="2019-11-15T13:41:00+00:00">15 Nov 2019, 13:41</time>
      </address>
      <p>مدیرعامل سازمان حمل و نقل و ترافیک شهرداری تهران با اشاره به تسهیلات خرید دوچرخه و موتورسیکلت برقی گفت: موتورسوارانی که می‌خواهند از این تسهیلات استفاده کنند باید حتماً گواهی اسقاط موتورسیکلت کاربراتوری خود را ارائه دهند.</p>
      <p> یوسف حجت مدیرعامل سازمان حمل و نقل و ترافیک شهرداری تهران در گفت‌وگو با فارس، درباره آخرین جزئیات ارائه تسهیلات دوچرخه و موتورسیکلت برقی به شهروندان تهرانی اظهار داشت:‌ مصوبات لازم در این زمینه اخذ شده و تنها نحوه اجرا در حال بررسی نهایی است که این مسأله نیز به زودی محقق خواهد شد.</p>
      <p>وی گفت: تسهیلات خرید برای دوچرخه‌های معمولی حداکثر 2 میلیون و 500 و برای دوچرخه‌های برقی 5 میلیون است البته 80 درصد قیمت دوچرخه تسهیلات به آن تعلق می‌گیرد.</p>
      <p>حجت گفت: با اتحادیه مربوطه مذاکرات لازم انجام گرفته و تعدادی تولیدکننده و فروشنده دوچرخه نیز در این زمینه پیش‌بینی شده است تا محصولات استاندارد توسط اتحادیه به شهروندان ارائه شود. همچنین سود این تسهیلات تنها 4 درصد پیش‌بینی شده است.</p>
      <p>مدیرعامل سازمان حمل و نقل و ترافیک شهرداری تهران اعلام کرد: صندوق کارآفرینی امید یک میلیارد و 250 میلیون تومان وام 4 درصد قرار است جهت خرید اتوبوس‌های شهری، نوسازی تاکسی‌ها و ارائه موتورهای برقی و دوچرخه ارائه می‌دهد و خبرهای جدید و تکمیلی به زودی در این زمینه اعلام خواهد شد.</p>
      <p>وی گفت: تسهیلاتی که قرار است برای خرید موتورسیکلت‌های برقی توسط شهرداری ارائه شود 13 میلیون وام 4 درصد است و اولویت با کسانی است که کار خود را از طریق موتورسیکلت انجام می‌دهند همچون پیک‌های موتوری چرا که تردد بیشتری در سطح شهر دارند و استفاده از موتورهای برقی برای آنها در کاهش آلودگی هوا مؤثر است.</p>
      <p>حجت خاطرنشان کرد: برای اینکه تسهیلات خرید موتورسیکلت برقی ارائه شود، باید مالک موتورسیکلت کاربراتوری، گواهی اسقاط موتورسیکلت قدیمی را ارائه تا بتوانیم به آن وام دهیم.</p>
    </article>
  </body>
</html>