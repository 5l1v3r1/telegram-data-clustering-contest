<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-krolevci-nagorodyly-myslyvciv-yaki-vryatuvaly-13-richnogo-oriyentuvalnyka-shcho-zagubyvsya-v-lisi"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-15T13:10:00+00:00"/>
    <meta property="og:title" content="У Кролевці нагородили мисливців, які врятували 13-річного орієнтувальника, що загубився в лісі"/>
    <meta property="og:description" content="Сьогодні, 15 листопада, у актовій залі Кролевецького відділення поліції відбулося урочисте відзначення кролевчан Сергія Хиля та Сергія Гузєя, які знайшли зниклого 13-річного підлітка, що заблукав під час змагань поблизу села Реутинці."/>
  </head>
  <body>
    <article>
      <h1>У Кролевці нагородили мисливців, які врятували 13-річного орієнтувальника, що загубився в лісі</h1>
      <address>
        <time datetime="2019-11-15T13:10:00+00:00">15 Nov 2019, 13:10</time>
      </address>
      <figure>
        <img src="http://sumy.today/sites/default/files/a6ae669c-5d1d-49de-8a56-a699e5c8ecef-980x735.jpeg.pagespeed.ce.4wkryyrzjc.jpg"/>
      </figure>
      <p>Сьогодні, 15 листопада, у актовій залі Кролевецького відділення поліції відбулося урочисте відзначення кролевчан Сергія Хиля та Сергія Гузєя, які знайшли зниклого 13-річного підлітка, що заблукав під час змагань поблизу села Реутинці.</p>
      <p>До мисливців-рятівників звернувся Кролевецький міський голова Олександр Бобровицький, який подякував їм за небайдужість. Він висловив слова щирої вдячності всім, хто розшукував зниклого Миколу Гавриленка та відзначив надзвичайну особливість кролевчан – не залишатись осторонь чужої біди. Від міської ради чоловіки отримали Подяки та подарунки.</p>
      <p>Від Головного управління поліції Сумської області особовий склад Кролевецької поліції та всіх людей, що допомагали правоохоронцям у розшуку зниклого підлітка, а також героїв-рятівників відзначив заступник начальника ГУНП Сумщини Володимир Бабич. Він зауважив, що спільна робота правоохоронців і населення завжди дає позитивний результат. Потиснувши руки кролевчанам, що знайшли юного орієнтувальника, він вручив їм цінні подарунки від поліції області.</p>
      <p>Завершальне слово під час урочистостей висловив керівник місцевого відділення поліції Андрій Малюшин, який наголосив на необхідності подальшої співпраці органів влади, поліції та населення задля забезпечення правопорядку і спокою на території Кролевеччини.</p>
      <p>Нещодавно Сергія Хиля та Сергія Гузя також було відзначено Подяками від керівництва Кролевецького району, пише <a href="https://05453.com.ua/myslyvtsiv-ryativnykiv-nagorodyla-vlada-ta-politsiya/">Сайт Кролевця</a>.</p>
    </article>
  </body>
</html>