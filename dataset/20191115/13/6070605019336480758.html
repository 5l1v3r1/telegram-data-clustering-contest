<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/del-Madrid-transcendeix-rivalitat-esportiva_0_2344565661.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T13:21:23+00:00"/>
    <meta property="og:title" content="La sortida de to del metge del Madrid de bàsquet transcendeix la rivalitat esportiva"/>
    <meta property="og:description" content="L'Eurolliga obre un expedient disciplinari al club blanc i el protagonista es disculpa a les xarxes"/>
  </head>
  <body>
    <article>
      <h1>La sortida de to del metge del Madrid de bàsquet transcendeix la rivalitat esportiva</h1>
      <h2>L'Eurolliga obre un expedient disciplinari al club blanc i el protagonista es disculpa a les xarxes</h2>
      <address>
        <time datetime="2019-11-15T13:21:23+00:00">15 Nov 2019, 13:21</time>
      </address>
      <p>Més enllà de la coneguda rivalitat que hi ha a la pista entre el Barça i el Reial Madrid de bàsquet, la disputa del primer clàssic europeu del curs, <a href="https://www.ara.cat/esports/basquet/Madrid-dinamica-positiva-Barca-Eurolliga_0_2343965818.html">que va acabar amb victòria blanca (86-76)</a>, va estar marcada per la sortida de to del metge del conjunt madridista. En una arenga prèvia a l'enfrontament dins del vestidor blanc, Miguel Ángel López Andrades va animar el seu equip a guanyar davant <a href="https://twitter.com/ClubMitjanit/status/1195233721391054848?s=20"> "la pitjor colla de rates de l'Eurolliga"</a>, en referència als jugadors blaugranes. </p>
      <p>Aquest divendres el club blaugrana ha emès <a href="https://www.fcbarcelona.cat/ca/basquet/primer-equip/noticies/1495469/comunicat-del-fc-barcelona">un comunicat</a> en què "lamenta les expressions utilitzades pel doctor del primer equip de bàsquet del Reial Madrid en els minuts previs a la disputa d’un clàssic, en aquest cas d’Eurolliga, que es va disputar sota la més estricta normalitat esportiva". El Barça valora en el seu escrit que "aquest tipus d’expressions desafortunades no fan més que fomentar l’odi", cosa que rebutgen "completament".</p>
      <p>L'entitat blaugrana deixa a les mans de l'Eurolliga prendre "l es mesures que cregui oportunes" i espera que "no es torni a repetir una situació com aquesta, en què es falta clarament al respecte a un grup de jugadors, tècnics i <i>staff</i>". L'organisme rector de la competició ja ha obert un expedient disciplinari tant al Reial Madrid, com al metge. I ara estudiarà el cas, ja que els comentaris de menyspreu cap al rival es van fer públics, tal i com van captar les càmeres de 'Real Madrid Televisión' durant la prèvia del partit. L'Eurolliga podria acabar imposant una multa al club blanc.</p>
      <p>Per la seva part, Miguel Ángel López Andrades s'ha creat un compte a les xarxes socials per disculpar-se personalment i on reitera el seu "penediment i avergonyiment", mentre que a l'entitat madridista es manté el silenci institucional. </p>
      <figure>
        <iframe data-src="https://twitter.com/MiguelALopezAn/status/1195273185299709952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El metge blanc, que participa habitualment en les arengues prèvies del Reial Madrid de bàsquet, també ha volgut manifestar la seva "admiració i respecte" pel Barça. </p>
      <h3>Mirotic, epicentre dels insults</h3>
      <p>La sortida de to de López Andrades és molt greu perquè es tracta d’un professional qualificat, però l’hostilitat al WiZink Center de Madrid va ser constant. L’exmadridista Nikola Mirotic, flamant fitxatge del Barça, va ser el principal ase dels cops, ja que bona part del públic li va dedicar insults dient-li, entre altres coses, "rata".</p>
      <p>Després del partit, un periodista del programa <i>El</i><i> chiringuito de Jugones </i>va intentar preguntar-li a Mirotic quan sortia del vestidor què li havia semblat que li haguessin dit "rata", un fet que va provocar que el cap de premsa de la secció blaugrana de bàsquet, Carles Cascante, defensés el jugador i demanés rigor periodístic.</p>
    </article>
  </body>
</html>