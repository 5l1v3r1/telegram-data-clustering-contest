<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/igrachka-plachka-s-bolnichnite-406803.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T13:28:00+00:00"/>
    <meta property="og:title" content="Играчка–плачка с болничните"/>
    <meta property="og:description" content="Управлаващата коалиция отново показа, че в този формат реформи няма да има"/>
  </head>
  <body>
    <article>
      <h1>Играчка–плачка с болничните</h1>
      <address><time datetime="2019-11-15T13:28:00+00:00">15 Nov 2019, 13:28</time> by <a rel="author">сс</a></address>
      <p>Само ден след коалиционния съвет ГЕРБ- Обединени патриоти, на който управляващите се договориха първият ден от болничните да не се плаща от работодателите, темата се оказа далеч по-инфарктна дори от избора на новия главен прокурор. Защото засяга всеки работник и работодател. За пореден път <b>решенията на управлаващата коалиция останаха без официално съобщение</b>, а интерпретациите от различни депутати разпалиха страхове на хората, както и дразги между политическите партньори. Огромното  напрежение, което лавинообразно набъбва, най-вероятно ще накара премиера отново да задейства „задната скорост“ и за пореден път ще потвърди тезата, че каквато и да било реформа в този формат на властта не е възможна.    </p>
      <p>След като вчера новината обиколи парламента, синдикатите първононачално обявиха, че искат спешна среща с министър-председателя, а днес казаха, че <b>са в стачна готовност.</b>  „Ще поведем хората“, закани се председателят на КНСБ Пламен Димитров и обяви изчисления на синдикалните експерти, при които, ако това предложение се приеме, ще означава годишно майките да се разделят с половин заплата.</p>
      <p>"Стотици хиляди хора ще пострадат, без да имат никаква вина. Как ще обясним на една майка, която трябва да си гледа болното дете, че първият ден няма да й бъде платен. Около 10 пъти в годината една майка взима болнични. Това означава да й вземем горе долу половин заплата на година, без да й обясним защо. Това е скандално", каза синдикалистът..</p>
      <p><b>БСП очаквано яхна скандала.</b> "Категорично се противопоставяме на предложението и призоваваме работещите да не приемат мълчаливо, че им се отнема поредното право", заяви Корнелия Нинова в декларация от парламентарната трибуна.</p>
      <p><b>ДПС се обяви категорично против </b>прехвърлянето на първия ден от болничния за сметка на работещия. От движението виждат в това начинание вдигане на осигурителната вноска на гражданите и не са съгласни да се отнемат права на работниците. "Категорично не приемаме аргументите на управляващата коалиция за тази мярка", коментира в кулоарите на парламента депутатът Ерол Мехмед. "За нас това е скрито увеличение на осигурителната вноска. Не може да се отнемат права на работници и ако това е въпрос на контрол, това да се отнася към правата на почтените трудещи се", каза още народният представител от ДПС. "Още повече, че тук сигурно ще стане въпрос за правата на майките с деца", добави опасенията си Мехмед.</p>
      <p>
        <b>Работодателите са на обратната позиция</b>
      </p>
      <p>КРИБ обяви, че подкрепя напълно предложението. И добави: "Това е наше искане, направено много отдавна – веднага след приключването на световната финансова и икономическа криза, тъй като плащането на първите три дни болнични от работодателя беше включено само като временна антикризисна мярка.</p>
      <p>Според АИКБ тази мярка, макар и недостатъчно решителна, безспорно ще доведе до ограничаване на кражбите и до увеличаване на доходите на хората. Когато не крадеш от колегата си, това което той е изработил – ще го получи в пълен размер. Второ, ще се произведе много повече, заяви председателят на АИКБ Васил Велев. Според него „наполовина ако се ограничат тези безобразия, ще имаме 1 млрд. БВП повече и 300 млн. повече за заплати“.</p>
      <p>Горещият социален спор се нажежи допълнително от <b>политическите стрели, които прехвърчаха между управляващите.</b></p>
      <p>След като снощи вицепремиерът Красимир Каракачанов заяви, че е твърдо зад предложението, а рано сутритна председателката на бюджетната комисия Менда Стоянова даде лека корекция като каза, че ще има изключения за болни деца и трудови злополуки, управленският фитил запали депутатът от патриотите Юлиан Ангелов, който обяви, че това било идея на ГЕРБ. А патриотите предложили само скок на минималната пенсия и освобождаване на 4 - 5 - 6-годишните от такса за детската градина.</p>
      <p>Нещо повече, по думите на воеводата, идеята първият ден от болничния да не се плаща от работодателя, била лично на финансовия министър Владислав Горанов.</p>
      <p>„<b>Питайте Менда Стоянова </b>защо по този начин е представила информацията. Ако на някого му е неудобно от това, което е направил като предложение, той трябва да си отговори защо му е неудобно и защо прехвърля топката към нас", добави депутатът от ОП.</p>
      <p>Попитан дали са готови да отстъпят от предложението за болничните заради обществено недоволство, Ангелов отговори, че ако тази мярка не е в интерес на хората и се вижда, че последствията ще бъдат негативни, за ОП е естествено да се проведе разговор и да се разберат с партньорите предложението да отпадне.</p>
      <p>Изказваннето на Ангелов провокира ново изказване на Менда Стоянова, която заяви, че предложението е направено от коалиционните им партньори. "Това определено е предложение на патриотите, защото ако беше предложение на ГЕРБ и правителството, вие <b>щяхте да го видите в бюджета при неговото внасяне </b>в Министерски съвет. Ние се съгласихме на тези мерки, макар че те не са безспорни", коментира Стоянова.</p>
      <p>Малко по-късно <b>финансовият министър Владислав Горанов</b> се опита да тушира напрежението, като заяви, че „решението е на управляващата коалиция, всичко друго е технология и опит за създаване на напрежение в коалицията, което не съществува, особено след вчерашния Коалиционен съвет".</p>
      <p>"Нито Стоянова, нито Ангелов присъстваха на заседанието на Политическия съвет, който се проведе вчера в 9 ч. в Министерския съвет“, разкри още Горанов . И добави: „И двамата грешно коментират пакета от предложения, които анонсирахме от страна на управляващата коалиция. Този пакет съдържа не само темата, която коментирате, а и темата за увеличаване на пенсиите и подобряването на достъпа на деца до детски градини и включването им в задължителния обхват".</p>
      <p>Според него това е решение, зад което стоят достатъчно мотиви и за да се вземе, са били съгласни всички. Той заяви, че по този начин ще се намали склонността за злоупотреби. Отговори и на критиките на БСП, че ще се ощетят съвестните работници. "Подобна практика има в 2/3 от държавите от ЕС. Ако се говори за баланс в системата, фондът за изплащане на общо заболяване и майчинство от години е на дефицит, тоест, в този смисъл осигурителната вноска не покрива рисковете, които той покрива",  обясни той.</p>
      <p>Горанов припомни и нещо, което всички добре знаят, но премълчават –„този механизъм осигурява на една няколкодневна почивка, например, на северното гръцкото море“.</p>
      <p> </p>
    </article>
  </body>
</html>