<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/stefan-danailov-izleze-ot-komata-406801.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T13:10:00+00:00"/>
    <meta property="og:title" content="Данаилов излезе от комата, Мутафова в реанимация"/>
    <meta property="og:description" content="Големият български актьор е в съзнание, но остава на апаратно дишане"/>
  </head>
  <body>
    <article>
      <h1>Данаилов излезе от комата, Мутафова в реанимация</h1>
      <address>
        <time datetime="2019-11-15T13:10:00+00:00">15 Nov 2019, 13:10</time>
      </address>
      <p>Легендата на българските кино и театър Стефан Данаилов е излязъл от медикаментозната кома и е в съзнание, предава БТВ, като се позовава на сина на актьора – Росен Цанков. Ламбо вече е разбрал, че голямата му приятелка Стоянка Мутафова лежи в съседство в реанимацията на Военно-медицинска академия. Засега той няма как да става от леглото, но вече е контактен. „Чака да събере сили, за да отиде при Стояна“, коментира за „Стандарт“ продуцентът му Кирил Кирилов. Ламбо остава в реанимацията на ВМА на апаратно дишане. Той беше поставен за втори път в медикаментозна кома на 2 ноември, като по-рано също прекара няколко дни в такова състояние, докато лекарите преценят как да продължи лечението му.</p>
      <p>Данаилов беше приет във ВМА заради проблем с белите дробове.</p>
      <p>След инцидент през август той претърпя операция на тазобедрената става, от която се възстановяваше.</p>
      <p>В същото време стана ясно, че голямата българска актриса Стоянка Мутафова е била преместена от бившата Правителствена болница в реанимацията на Военномедицинска академия в четвъртък вечерта. Оттам потвърдиха информацията и казаха, че правят всичко възможно за лечението й.</p>
      <p>97-годишната легенда на българския театър бавно се възстановяше в реанимацията на Университетска болница „Лозенец”, където оперираха възпалената й жлъчка. Тя получи сепсис и бе с висока температура, която бе овладяна с много усилия за десетина дни.</p>
      <p>„След операцията тя излезе в доста добро състояние", каза дъщеря й Мария Грубешлиева. "Малко по-късно обаче се наложи тя да бъде интубирана и вдигна висока температура. Сега се възстановява, но бавно”, допълни Муки след операцията в Университетска болница „Лозенец”.</p>
      <p>В реанимацията на ВМА от миналия месец се лекува и Стефан Данаилов в тежко състояние и изкуствена кома заради сериозни проблеми с белите дробове. Днес той излезе от комата. </p>
    </article>
  </body>
</html>