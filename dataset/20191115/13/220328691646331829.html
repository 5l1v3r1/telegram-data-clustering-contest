<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/opek-pred-seriozna-konkurentsiya-prez-2020-406799.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T13:08:41+00:00"/>
    <meta property="og:title" content="&quot;ОПЕК +&quot; пред сериозна конкуренция през 2020"/>
    <meta property="og:description" content="Според МАЕ търсенето на суров петрол, добиван от ОПЕК, ще достигне през следващата година 28,9 млн. барела на ден"/>
  </head>
  <body>
    <article>
      <h1>"ОПЕК +" пред сериозна конкуренция през 2020</h1>
      <address>
        <time datetime="2019-11-15T13:08:41+00:00">15 Nov 2019, 13:08</time>
      </address>
      <p>Организацията на страните износителки на петрол (ОПЕК) и нейните съюзници, начело с Русия, ще се окажат изправени пред засилваща се конкуренция през 2020 година, съобщи в петък Международната агенция по енергетика (МАЕ), като тази прогноза може да внесе напрежение среда петролните производителки във формата "ОПЕК +" по време на тяхната важна среща през следващия месец (на 5-и и 6-и декември).</p>
      <p>"Страните от формата "ОПЕК +" ще бъдат изправени пред много сериозно предизвикателство през 2020 година, тъй като се очаква търсенето на добивания от тях суров петрол да спадне рязко", се казва в редовния месечен петролен доклад на базираната в Париж агенция, предаде Ройтерс.</p>
      <p>Според МАЕ търсенето на суров петрол, добиван от ОПЕК, ще достигне през следващата година 28,9 млн. барела на ден, което ще е с 1 млн. барела по-малко от текущия експорт на петролния картел.</p>
      <p>"Този очакван спад се обяснява с прогнозирано рязко нарастване на петролните доставки извън ОПЕК с 2,3 млн. барела на ден през следващата година спрямо повишението с 1,8 млн. барела през 2019 година", добави водещата енергийна агенция, позовавайки се на очакван ръст на производството от страна на САЩ, Бразилия, Норвегия и Гвиана.</p>
      <p>Това е последният месечен доклад на МАЕ преди предстоящата важна среща в началото на декември (на 5-и и 6-и) между държавите-членки на ОПЕК и техните съюзници, начело с Русия, когато те ще трябва да решат дали да продължат и занапред да поддържат валидното от началото на тази година споразумение за съвместно съкращаване на тяхното производство с 1,2 млн. барела на ден, имащо за цел да подкрепи цените на "черното злато" и да балансира глобалния петролен пазар.</p>
      <p>Базираната в Париж агенция продължава да поддържа оценките си за растеж на глобалното търсене на петрол през 2019 година с 1 млн. барела на ден и през 2020 - с 1,2 млн. барела дневно. МАЕ обаче отбеляза, че нейните перспективи за догодина може би леко подценяват влиянието на тарифната търговска война между САЩ и Китай.</p>
      <p>Според редовния месечен доклад на Международната агенция по енергетика глобалното търсене и потребление на петрол е скочило през третото тримесечие на 2019-а година с 1,1 млн. барела в сравнение със същия период преди година, главно в резултат на ръст с 640 хил. барела при търсенето от страна на Китай. Това представлява значително увеличение спрямо второто тримесечие на настоящата година, когато глобалното търсене нарасна с 435 хил. барела. МАЕ очаква още по-голямо ускоряване на растеж на търсенето на суров петрол през последните три месеца на тази година.</p>
      <p>В същото време МАЕ посочи, че световните доставки са се повишили с 1,5 млн. барела на ден през октомври, след като производството на петрол от Саудитска Арабия се е върнало към нормалното си състояние след принудителните прекъсвания, причинени от въздушните атаки срещу съоръженията на "Сауди Арамко" (Saudi Aramco) през септември.</p>
      <p>МАЕ отбеляза, че петролният пазар остава относително спокоен в резултат на "добре снабден пазар и високи складови запаси" въпреки продължаващото геополитическо напрежение,  допълвайки, че очаква тази ситуацията да продължи и през следващата година.</p>
    </article>
  </body>
</html>