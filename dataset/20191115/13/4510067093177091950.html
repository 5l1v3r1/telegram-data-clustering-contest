<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/facultatea-de-drept-sarbatoreste-100-de-ani-de-scoala-juridica-romaneasca-la-oradea-printre-invitati-fostul-procuror-general-augustin-lazar-152819.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T13:45:00+00:00"/>
    <meta property="og:title" content="Facultatea de Drept sărbătoreşte 100 de ani de şcoală juridică românească la Oradea. Printre invitaţi, fostul procuror general Augustin Lazăr (FOTO)"/>
    <meta property="og:description" content="Facultatea de Drept a Universităţii din Oradea sărbătoreşte 100 de ani de la înfiinţarea Academiei Regale de Drept ca instituţie românească, în oraşul de pe Crişul Repede, printr-o conferinţă la care participă specialişti din ţară şi din străinătate. Printre cei care vor ţine prelegeri se numără şi fostul procuror general al României, Augustin Lazăr."/>
  </head>
  <body>
    <article>
      <h1>Facultatea de Drept sărbătoreşte 100 de ani de şcoală juridică românească la Oradea. Printre invitaţi, fostul procuror general Augustin Lazăr (FOTO)</h1>
      <address><time datetime="2019-11-15T13:45:00+00:00">15 Nov 2019, 13:45</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-1.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-2.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-3.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-4.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-6.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-26.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-30.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-31.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-32.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-33.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-34.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-35.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-36.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-37.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/conferinta-facultatea-drept-oradea-bihoreanul-15112019-38.JPG"/>
        </figure>
        <figure>
          <img src="https://www.ebihoreanul.ro/modules/news/files/Academia_Regala-Drept-Oradea-Bihoreanul-15112019-1.jpg"/>
        </figure>
        <figure>
          <img src="https://www.ebihoreanul.ro/modules/news/files/Academia_Regala-Drept-Oradea-Bihoreanul-15112019-2.jpg"/>
        </figure>
        <figure>
          <img src="https://www.ebihoreanul.ro/modules/news/files/Academia_Regala-Drept-Oradea-Bihoreanul-15112019-3.jpg"/>
        </figure>
        <figure>
          <img src="https://www.ebihoreanul.ro/modules/news/files/Academia_Regala-Drept-Oradea-Bihoreanul-15112019-4.jpg"/>
        </figure>
        <figure>
          <img src="https://www.ebihoreanul.ro/modules/news/files/Academia_Regala-Drept-Oradea-Bihoreanul-15112019-5.jpg"/>
        </figure>
      </slideshow>
      <p>Facultatea de Drept a Universităţii din Oradea sărbătoreşte 100 de ani de la înfiinţarea Academiei Regale de Drept ca instituţie românească, printr-o conferinţă la care participă specialişti din ţară şi din străinătate. Academia a fost fondată în 1780, de împărăteasa Maria Tereza, iar în 1919 a devenit o instituţie românească de învăţământ superior, Facultatea orădeană de Drept considerându-se urmaşa acesteia.</p>
      <p>Conferinţa a fost deschisă vineri dimineaţă, de decanul Valentin Mirişan, de rectorul Constantin Bungău şi de directorul Departamentului Drept şi Ştiinţe Administrative, Cristian Miheş. Printre participanţi se numără profesori din ţară şi din străinătate, inclusiv din Statele Unite ale Americii. "Sunt convins că toţi aceşti invitaţi vor participa cu lucrări ştiinţifice valoroase", a declarat decanul Mirişan.</p>
      <p>Printre profesorii români prezenţi la eveniment se numără şi fostul procuror general al României, Augustin Lazăr, cadru didactic al Universităţii "1 Decembrie 1918" Alba Iulia. În cadrul conferinţei, el are programată o prelegere intitulată "Protecţia patrimoniului cultural în spaţiul judiciar european".</p>
      <p>La deschiderea festivă a evenimentului, Lazăr s-a arătat foarte jovial: şi-a făcut poze cu toţi doritorii, dar a şi pozat afişele uriaşe care descriu istoria Academiei de Drept de la Oradea, din sala Bibliotecii universitare. "Să învăţăm istoria!", şi-a explicat Lazăr gestul. </p>
      <figure>
        <img src="https://www.ebihoreanul.ro/user_files/Liviu-Pop-academ-Oradea-Bihoreanul-15112019.JPG"/>
      </figure>
      <p>Conferinţa se va derula vineri şi sâmbătă, la Universitate, şi pe lângă prezentări şi dezbateri între specialişti ai domeniului, va cuprinde şi o ceremonie de decernare a titlului de Doctor Honoris Causa pentru academicianul Liviu Pop <i>(foto)</i>, unul dintre profesorii de renume ai şcolii româneşti de drept.</p>
      <p>Absolvent al Universităţii Babeş-Bolyai din Cluj Napoca, ca şef de promoţie, în 1972, Pop n-a avut doar o carieră didactică, ci a fost şi avocat, arbitru la Curtea de Arbitraj Comercial Internaţional de pe lângă Camera de Comerţi şi Industrie a României şi judecător la Curtea de Apel Cluj. Pop a scris 24 de volume, cursuri, tratate şi monografii de drept şi peste 100 de articole, studii, note şi comentarii în reviste de specialitate din ţară şi din străinătate.</p>
      <p>
        <b>Academie imperială</b>
      </p>
      <p>Din dorinţa de a face din Oradea un centru cultural al părţii de răsărit a Imperiului, în secolul XVIII, Curtea de la Viena a dispus înfiinţarea aici a unui centru de învăţământ superior - <a href="https://www.ebihoreanul.ro/stiri/ultima-or-31-6/academia-imperiala-oradea-a-gazduit-una-dintre-cele-mai-importante-institutii-de-invatamant-superior-din-imperiul-habsburgic-132453.html">Academia Regală de Drept</a>, constituită la insistenţele contelui Antal Károly, funcţionar în aparatul de stat austriac, motivaţia fiind că teritoriile „de peste Tisa” aveau nevoie de specialişti în funcţiile publice.</p>
      <p>Datorită insistențelor forurilor locale, împărăteasa Maria Tereza a decis înființarea Academiei la Oradea în anul 1780. Inițial, instituţia a avut o secție de filosofie, cea juridică fiind creată în 1788. Aici erau pregătiţi în principal avocați și funcţionari care urmau să lucreze în administraţia de stat sau domenială. Pentru perfecţionare, absolvenţii puteau continua la alte instituţii asemănătoare din imperiu. </p>
      <p>Academia a funcţionat în clădirea care azi găzduieşte Colegiul Naţional Mihai Eminescu, pe strada Roman Ciorogariu. </p>
      <p>Un scurt istoric al instituţiei s-a regăsit şi pe mapele pe care toţi participanţii la conferinţa Facultăţii de Drept le-au primit. De asemenea, aceştia au putut vedea cum a arătat un caiet de cursuri din 1926, dar şi o diplomă de licenţă <i>(foto)</i> eliberată în 1930. Titulara actului, Lucia Lazarov, a fost chiar bunica directorului Departamentului Drept şi Ştiinţe Administrative, Cristian Miheş.</p>
      <figure>
        <img src="https://www.ebihoreanul.ro/user_files/Academia_Regala-Drept-Oradea-Bihoreanul-15112019-3.jpg"/>
      </figure>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/UHJvZ3JhbS1jb25mZXJpbnRhLURyZXB0LU9yYWRlYS5wZGY="><pic src="https://www.ebihoreanul.ro/images/pdf.png" width="20" height="20"/> Program-conferinta-Drept-Oradea.pdf (806.52K)</a>
        </p>
      </details>
    </article>
  </body>
</html>