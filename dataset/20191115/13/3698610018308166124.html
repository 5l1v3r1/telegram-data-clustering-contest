<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/polscha-povidomila-gazpromu-pro-nebazhannya-prodovzhuvati-kontrakt-na-kupivlyu-gazu-329778_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T13:44:00+00:00"/>
    <meta property="og:title" content="Польща повідомила &quot;Газпром&quot; про небажання продовжувати контракт на купівлю газу"/>
    <meta property="og:description" content="Польська PGNiG уклала довгострокові контракти на поставку ЗПГ."/>
  </head>
  <body>
    <article>
      <h1>Польща повідомила "Газпром" про небажання продовжувати контракт на купівлю газу</h1>
      <h2>Польська PGNiG уклала довгострокові контракти на поставку ЗПГ.</h2>
      <address>
        <time datetime="2019-11-15T13:44:00+00:00">15 Nov 2019, 13:44</time>
      </address>
      <p><b><a href="https://dt.ua/ECONOMICS/polska-pgnig-pogrozhuye-sudom-nimechchini-u-vipadku-zahistu-pivnichnogo-potoku-2-329748_.html">Польська PGNiG</a></b> після отримання необхідних корпоративних рішень подала в "Газпром" і "Газпром експорт" заяви про небажання продовжувати контракт на закупівлю газу після 2022 року. Про це йдеться в повідомленні компанії.</p>
      <p>Контракт був укладений 25 вересня 1996 року. Згідно з положеннями контракту, за три роки до передбачуваного розірвання контракту, тобто до 31 грудня 2019 року, сторони зобов'язані подати декларацію про співпрацю після 2022 року.</p>
      <p>"У відповідності з прагненням Польщі до забезпечення безпеки поставок енергоресурсів та реалізації стратегії PGNiG, в останні чотири роки компанія зробила фундаментальні кроки по диверсифікації напрямків отримання природного газу в Польщу. Компанія уклала довгострокові контракти на поставку ЗПГ і здійснює придбання родовищ природного газу на норвезькому континентальному шельфі, що в поєднанні з діяльністю оператора газотранспортної системи у сфері розширення газопроводу дозволяє завершити контракт у встановлені строки у відповідності з його положеннями", - наводяться в повідомленні слова глави PGNiG Петра Возняка.</p>
      <p>Повідомлялося, що PGNiG може вдатися до юридичних кроків, якщо Німеччина не врахує інтересів Польщі при імплементації газової директиви ЄС по "Північному потоку-2".</p>
      <p><b><a href="https://zn.ua/ECONOMICS/bundestag-vyvel-chast-severnogo-potoka-2-iz-pod-deystviya-gazovoy-direktivy-es-335973_.html">Бундестаг підтримав закріплення газової директиви Євросоюзу</a></b> в німецькому законодавстві з поправками, які дозволяють вивести частину російського газопроводу "Північний потік-2" з-під дії правил Третього енергопакету ЄС.</p>
      <p>30 жовтня <b><a href="https://dt.ua/ECONOMICS/daniya-ostannoyu-dozvolila-budivnictvo-pivnichnogo-potoku-2-327872_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>15 квітня Рада Європейського Союзу<b> <a href="https://dt.ua/WORLD/rada-yes-zatverdila-onovlenu-gazovu-direktivu-308595_.html">затвердила європейську газову директиву</a></b> з урахуванням внесених поправок, яку в перспективі буде поширено на "Північний потік-2". Директива поширює правила газового ринку ЄС на трубопроводи, прокладені з країн, що не входять до Співдружності. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.</p>
      <p>Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. </p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Про перешкоди для будівництва російського газопроводу та позицію Данії читайте в <b><a href="https://dt.ua/energy_market/datskiy-hrest-dlya-gazpromu-282431_.html">матеріалі Ігоря Маскалевича "Датський хрест для "Газпрому"</a></b>. На нові подробиці чекайте у новому випуску "Дзеркала тижня. Україна".</p>
      <p>
        <b> </b>
      </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>