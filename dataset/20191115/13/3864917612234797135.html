<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2819178-ukrainska-pismennica-inna-kurilo-prezentue-v-abudabi-novu-kazku-dla-ditej.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T13:39:00+00:00"/>
    <meta property="og:title" content="Українська письменниця Інна Курило презентує в Абу-Дабі нову казку для дітей"/>
    <meta property="og:description" content="Українська письменниця, мандрівниця, казкотерапевт Інна Курило 16 листопада презентує маленьким читачам в Абу-Дабі нову казку про котика Кексика."/>
  </head>
  <body>
    <article>
      <h1>Українська письменниця Інна Курило презентує в Абу-Дабі нову казку для дітей</h1>
      <h2>Українська письменниця, мандрівниця, казкотерапевт Інна Курило 16 листопада презентує маленьким читачам в Абу-Дабі нову казку про котика Кексика.</h2>
      <address>
        <time datetime="2019-11-15T13:39:00+00:00">15 Nov 2019, 13:39</time>
      </address>
      <p>Про це повідомив координатор української громади в Абу-Дабі Євгеній Семенов у <a href="https://www.facebook.com/groups/UkrainianAbuDhabi/permalink/2150637235240443/">Facebook</a>.</p>
      <figure>
        <img src="https://static.ukrinform.com/photos/2019_11/1573828437-555.jpg"/>
      </figure>
      <p>«Зараз у столиці Еміратів перебуває Інна Курило (Inna Kurylo) - казкотерапевт, модель, письменниця, яка створила й успішно презентувала у нас минулого року серію книжок "Пригоди Кексика і його друзів" - казки про котика Кексика, такого ж допитливого як усі діти, який так само бешкетує та вчиться. Пані Інна проведе презентацію своєї нової казки "Кексик та інтернет" для нас в Абу-Дабі, цього разу - в Українській громадській рідній школі в Абу-Дабі», - йдеться у дописі.</p>
      <figure>
        <img src="https://static.ukrinform.com/photos/2019_11/1573828438-571.jpg"/>
      </figure>
      <p>Як зазначається, нова книжка орієнтована на дітей віком від 6 до 10 років, але цікаво буде всім: з малечею почитають та обговорять казки, а з дорослими поспілкуються та поділяться досвідом.</p>
      <p>Презентація розпочнеться об 11:20 за адресою: American Community School of Abu Dhabi, behind BMW Showroom, Khalidiya Area, Corner of Al Bateen St 6 and - Mileih St - Abu Dhabi.</p>
      <p>Усіх охочих просять реєструватися на зустріч у коментарях.</p>
      <p>"Казка - поруч! А українська казка - поруч навіть в Абу-Дабі!", - зазначив Семенов.</p>
      <figure>
        <img src="https://static.ukrinform.com/photos/2019_11/1573828437-768.jpg"/>
      </figure>
      <p>У новій казці розповідається про котика Кексика, який знайомиться з інтернетом. Разом із Домовичком він вирушає в захопливу подорож всесвітньою павутиною, зустрчається з її мешканцями і знаходить пригоди ще й у світі інтернету. </p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2818775-u-tbilisi-utrete-projsov-konkurs-citciv-ukrainskoi-poezii.html">У Тбілісі утретє пройшов конкурс читців української поезії</a>
      </blockquote>
      <p>Як зазначається на сторінці Інни Курило у <a href="https://www.facebook.com/InnaKyrulo/">Facebook</a>, вона - щаслива дружина, мама двох дітей та бабця чотирьох онуків. Допомагає батькам та дітям знайти порозуміння за допомогою казок та власного досвіду.</p>
      <p>Інна Курило також є авторкою навчальних казок, курсу з казкотворення, статей-порад з сімейних відносин.</p>
      <p>
        <i>Фото: Yevheniy Semenov‎ у Facebook</i>
      </p>
    </article>
  </body>
</html>