<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/intsidenti/misteriya-ss-smrtta-na-georgi-zashcho-nyama-nito-edin-schupen-klon-pri-skoka-mu-ot-7-iya-etazh_news709479.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-15T13:40:00+00:00"/>
    <meta property="og:title" content="Мистерия със смъртта на Георги: Защо няма нито един счупен клон при скока му от 7-ия етаж"/>
    <meta property="og:description" content="Според близките на починалия вариантите са два - или е умъртвен пред блока, или трупът е пренесен там"/>
  </head>
  <body>
    <article>
      <h1>Мистерия със смъртта на Георги: Защо няма нито един счупен клон при скока му от 7-ия етаж</h1>
      <h2>Според близките на починалия вариантите са два - или е умъртвен пред блока, или трупът е пренесен там</h2>
      <address>
        <time datetime="2019-11-15T13:40:00+00:00">15 Nov 2019, 13:40</time>
      </address>
      <p>https://blitz.bg/intsidenti/misteriya-ss-smrtta-na-georgi-zashcho-nyama-nito-edin-schupen-klon-pri-skoka-mu-ot-7-iya-etazh_news709479.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573817239-633a2fd457ec7e50772e3f7f5d6e0c33.jpg"/>
      </figure>
      <p>
        <b>Да бъде извършен следствен експеримент с 90-килограмово чучело, e постановила Бургаската окръжна прокуратура десет месеца след мистериозна смърт на 30-годишния Георги Киряков в Бургас.</b>
      </p>
      <figure>
        <img src="https://static.blitz.bg/documents/thumbnails/520/201911/1573817239-633a2fd457ec7e50772e3f7f5d6e0c33.jpg"/>
      </figure>
      <p>Той беше открит мъртъв на 28 януари т.г. под дърво в градинката пред блок 21 в комплекс „Изгрев“. Безжизненото тяло забелязала жена, която към 06.30 часа отивала на работа.<br/><br/>Трупът бил с лице към земята, а главата му – закрита от качулка. Непосредствено до него имало голямо петно кръв.<br/><br/>Според първоначалната версия на МВР в случая се касае за самоубийство. Водеща е хипотезата, че мъжът е скочил от прозореца на апартамента си на седмия етаж.<br/><br/>Съмненията на близките обаче са за друг сценарий на събитията, а именно - убийство. Мъжът е криминално проявен, в досието си има 30 криминални регистрации, а кръвната проба за алкохол след смъртта му е била положителна.<br/><br/>Близките на загиналия разказаха за своите подозрения и за многобройните въпроси, на които продължават да търсят отговор. Те настояват истината, каквато и да е тя, да излезе наяве и да бъде убедително доказана.<br/><br/><b>Според семейството вариантите за смъртта на Георги са два</b> - или е умъртвен пред блока, или трупът е пренесен там. Подозренията им се подклаждат от цял куп неизвестни, на които до този момент разследването не е дало отговор.<br/><br/><b>И поставят най-съществения въпрос</b> - възможно ли е тялото на мъжа да полети от над 20 метра и да се озове точно до ствола на дървото, стигало до осмия етаж, без да счупи нито една клонка.<br/><br/><b>Близките на Георги са смутени и от още един детайл</b> – те посочват, че ден, след като съобщили съмненията си, че няма начин Георги да е паднал под дървото, без да изпочупи клоните му, короната била окастрена.<br/><br/>„Трябва да е прелетял над дървото, да го е заобиколил, да се върне и да падне под него, за да пропусне клоните. Освен това, мястото е прекалено далеч от прозореца. Лъв да си - не можеш да скочиш толкова далеч“, споделя сестрата на Георги – Дора Кирякова.<br/><br/>„Няма начин да се озовеш на това място, точно в тази позиция, без да минеш през короната на дървото“, категоричен е и адвокатът на семейството Захари Кирилов.<br/><br/>По думите му, разследването е било подготвено за прекратяване с мнение, че „липсват данни за насилствена смърт“, когато той поискал да бъде допусната експертиза, за да се установи траекторията на падане на тялото.<br/><br/> „Законите на гравитацията могат да убият Георги, но по друг начин, а не по този, описан в заключението на съдебно-медицинската експертиза – комбинирана черепно-мозъчно и гръдно – коремни травми. Тук говорим за едно конкретно нараняване - два сантиметрова рана в тила, която според мен, може да е получена след удар с твърд предмет, но не и от падане или дори бутане от седмия етаж.<br/><br/>При падане от тази височина биха се начупили повечето крайници на човек. В случая с Георги имаме единствено счупен ляв глезен. Необяснимо е как жертвата хем ще счупи левия си глезен, хем ще си направи рана на тила“, казва Кирилов.<br/><br/>За да изчисти съмненията, по искане на защитата, прокуратурата е решила да допусне комплексна експертиза с участие на специалисти с компетентност в областта на физичните закони.<br/><br/>Възстановката с чучело трябва да даде отговор на въпроса какво е би било движението на тялото при падане от седмия етаж, местонахождението му при скок от отворен прозорец, различно ли щеше да бъде то при упражнено въздействие, по какъв начин падането на тялото от отворения прозорец се отнася към позицията на трупа към момента, в който е бил открит и по какъв начин се отнасят констатираните увреждания.<br/><br/>Близките на загиналия приемат с недоверие думи на служител на МВР, изпратен на мястото на инцидента, който щом видял отворения прозорец приел, че загадката за смъртта на Георги има само едно единствено решение- - самоубийство.<br/><br/>„Всеки ден виждаме отворени прозорци в блоковете, но не виждаме трупове под тях“, коментират близките на жертвата.<br/><br/>И настоятелно молят разследването да не отхвърля с лека ръка всички възможни версии. А също и да не приемат на сляпо доверие мъгливите показания на полицаите за случая.<br/><br/><b>Роднините на загиналия призовават за критичен прочит и на следните данни</b>: В протоколите е отразено, че в 03.44 часа Георги Киряков е позвънил на тел. 112. В разговора, снет на диск и приложен към делото, се чува как той съобщава, че по стълбището се движат хора и се опитват да нахлуят в жилището му.<br/><br/>На мястото пристигнали двама служители от Пето управление на МВР и трима от… Специализираните полицейски сили. Разследването не е дало отговор на въпроса, защо специализираните полицейски сили отразяват сигнал за битов инцидент при условие, че има други функции.<br/><br/>Нелепо, според близките, звучи и обяснението на спецсилите, че чули по ефира за подадения сигнал и решили да просто да помогнат на колегите си. Полицаите твърдели, че все пак проверили стълбището отгоре до долу, но не видели нищо подозрително, лицето, подало сигнала, било в нетрезво състояние и те си тръгнали.<br/><br/>На близките им прави впечатление и разминаването в часа, за който твърдели, че са пристигнали в блок 21 в „Изгрев“.<br/><br/>Източник: burgasinfo.com<br/><br/><b>ОЧАКВАЙТЕ ПОДРОБНОСТИ В БЛИЦ!</b></p>
    </article>
  </body>
</html>