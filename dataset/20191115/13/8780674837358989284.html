<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kottayam/local-news/2019/11/15/kottayam-private-bus-issues.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T13:28:00+00:00"/>
    <meta property="og:title" content="സിനിമ സ്റ്റൈലിൽ റോഡിനു കുറുകെ ബസ് ഇട്ട് ജീവനക്കാരുടെ വാക്കുതർക്കം"/>
    <meta property="og:description" content="ഏറ്റുമാനൂർ ∙ മത്സര ഓട്ടത്തിനിടെ ബസുകൾ തമ്മിൽ തട്ടിയെന്ന് ആരോപിച്ച് സിനിമ സ്റ്റൈലിൽ റോഡിനു കുറുകെ ബസ് ഇട്ട് ജീവനക്കാരുടെ വാക്കുതർക്കം. ദുരിതത്തിലായതു.Kottayam News. കോട്ടയം ജില്ലാ വാർത്തകൾ. District News. Malayalam Regional News. Pala Election News. Palai Voting. Pala Bypoll. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>സിനിമ സ്റ്റൈലിൽ റോഡിനു കുറുകെ ബസ് ഇട്ട് ജീവനക്കാരുടെ വാക്കുതർക്കം</h1>
      <address><time datetime="2019-11-15T13:28:00+00:00">15 Nov 2019, 13:28</time> by <a rel="author">മനോരമ ലേഖകൻ</a></address>
      <p>ഏറ്റുമാനൂർ ∙ മത്സര ഓട്ടത്തിനിടെ ബസുകൾ തമ്മിൽ തട്ടിയെന്ന് ആരോപിച്ച് സിനിമ സ്റ്റൈലിൽ റോഡിനു കുറുകെ ബസ് ഇട്ട് ജീവനക്കാരുടെ വാക്കുതർക്കം. ദുരിതത്തിലായതു യാത്രക്കാർ. വ്യാഴം വൈകിട്ട് 5ന് അതിരമ്പുഴ – മെഡിക്കൽ കോളജ് റോഡിൽ എംജി സർവകലാശാലയ്ക്കു സമീപമാണു സംഭവം. കോട്ടയം - പാലാ റോഡിൽ സർവീസ് നടത്തുന്ന എവിഎം ബസിനെ കോട്ടയം - എറണാകുളം റൂട്ടിൽ സർവീസ് നടത്തുന്ന ആവേ മരിയ ബസ് റോഡിനു കുറുകെ നിർത്തി തടഞ്ഞു.</p>
      <p>എവിഎം ബസിനെ ആവേ മരിയ ബസ് മറികടക്കാൻ ശ്രമിച്ചപ്പോൾ മനഃപൂർവം എവിഎം ബസ് വലത്തോട്ടു വെട്ടിച്ച് ഗ്ലാസിൽ തട്ടിച്ചുവെന്ന് ആരോപിച്ചായിരുന്നു ആക്‌ഷൻ സ്റ്റൈൽ പ്രകടനം. 15 മിനിറ്റോളം ജീവനക്കാർ തമ്മിൽ തർക്കം തുടർന്നു. ബസിൽ തട്ടിയതിന് എവിഎം ബസ് പണം തരണം എന്ന് ആവശ്യപ്പെട്ടാണ് ആവേ മരിയ ബസ് ജീവനക്കാർ പ്രശ്നം ഉണ്ടാക്കിയതെന്നു നാട്ടുകാർ പറഞ്ഞു.</p>
      <p>എവിഎം ബസ് ജീവനക്കാരെ ഭീഷണിപ്പെടുത്തിയെന്നും നാട്ടുകാർ പറഞ്ഞു. റോഡിനു കുറുകെ ബസ് നിർത്തിയതോടെ വലിയ ഗതാഗതക്കുരുക്കായി. സിനിമാ സ്റ്റൈൽ പ്രകടനം സാമൂഹിക മാധ്യമങ്ങളിൽ വൈറൽ ആയി. ആവേ മരിയ ബസിലെ ജീവനക്കാർക്കെതിരെ നടപടി സ്വീകരിക്കുമെന്ന് മോട്ടർ വാഹനവകുപ്പ് എൻഫോഴ്സ്മെന്റ് ആർടിഒ ടോജോ എം. തോമസ് പറ‍ഞ്ഞു.</p>
    </article>
  </body>
</html>