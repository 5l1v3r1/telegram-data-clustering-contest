<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/movieland-concorso-per-provare-la-novita-2020-in-anteprima/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T13:24:00+00:00"/>
    <meta property="og:title" content="Movieland: un concorso per provare la novità 2020 in anteprima | Cultura Pop"/>
    <meta property="og:description" content="Per il prossimo anno è previsto l'arrivo di una novità nel parco divertimenti Movieland. SI tratta di Space e con un concorso potreste provarlo gratis ed in anteprima"/>
  </head>
  <body>
    <article>
      <h1>Movieland: un concorso per provare la novità 2020 in anteprima | Cultura Pop</h1>
      <address>
        <time datetime="2019-11-15T13:24:00+00:00">15 Nov 2019, 13:24</time>
      </address>
      <p>Il parco divertimenti <b>Movieland</b> presenterà una nuova attrazione per la stagione 2020. Al momento il progetto si chiama semplicemente “<b>Space” </b>e non è chiaro se sarà il nome definitivo o meno di questa novità. Per iniziare ad attrarre ed allettare curiosi ed appassionati la struttura ha deciso di indire un concorso molto interessante. 50 persone fortunate, sorteggiate tra i partecipanti, potranno <b>provare in anteprima</b> come ospiti le emozioni di quella che viene descritta una <b>missione Terra-Marte</b> a bordo della novità 2020 di Movieland Park, accedendo al parco gratuitamente.</p>
      <figure>
        <img src="https://www.tomshw.it/images/images/2019/11/parchi-a-tema-63182.768x432.jpg"/>
      </figure>
      <p>Un bel tuffo nel buio considerato che ad oggi non si sa di quale attrazione si tratterà. Non è stato rivelato neanche un indizio. Tuttavia, circolano delle voci più o meno insistenti in merito alla possibile tipologia. Sottolineo che si tratta di <b>semplici indiscrezioni</b>.</p>
      <p>Space potrebbe essere un misto tra <b>simulatore e flat ride</b>, in particolare si parla di una <b>centrifuga orizzontale</b> in grado di far provare forze G relativamente intense, simulando il lancio di un razzo spaziale con gli ospiti protagonisti. È invece certo il coinvolgimento della ditta <b>Moviemex 3D</b>, come confermato dall’azienda stessa. Si tratta di un’importante ditta specializzata nella costruzione di cinema dinamici, cinema multidimensionali, ma anche filmati per attenzioni e preshow, quindi non sappiamo cosa andrà a realizzare in particolare la Moviemex se la struttura meccanica principale, solo i filmati od entrambe le cose.</p>
      <p>La collocazione dell’attrazione all’interno di Movieland invece è nota: <b>alle spalle di Android</b>, dove sorgeva un palco per lo show west, smantellato quest’anno per consentire la costruzione della novità 2020.</p>
      <p>Per partecipare al concorso basta compilare il <a href="https://www.canevaworld.it/movieland-vi-aspettiamo-nel-2020.html">form sul sito ufficiale.</a></p>
      <p>La partecipazione è consigliata a tutti in ogni caso, in quanto chi non vincerà potrà comunque entrare al parco il giorno dell’inaugurazione al <b>prezzo speciale di €15</b>, significativamente più basso rispetto al prezzo di listino in cassa (non ancora comunicato per la stagione 2020). Tuttavia, da tenere presente che l’inaugurazione avverrà <b>nel corso della stagione 2020</b>. Non è stato specificato il periodo neanche orientativamente. Da quello che è stato possibile intravedere dall’interno del parco alla fine di questa stagione, i lavori non sembrano per niente in stato avanzato, anzi, possiamo dire che sono stati eseguiti <b>soltanto lavori preparatori</b>. È ragionevole non aspettarsi l’inaugurazione ad inizio stagione.</p>
      <p>Nel 2020 il tema spazio andrà per la maggiore. Altri parchi si stanno orientando verso questo tema. Ad esempio <a href="http://www.tomshw.it/culturapop/rainbow-magicland-ecco-nuovi-dettagli-su-cosmo-academy/">Rainbow Magicland presenterà Cosmo Academy </a> e <a href="http://www.tomshw.it/culturapop/futuroscope-arriva-obiectif-mars-una-montagna-russa-da-22-milioni-di-euro/">Futuroscope una montagna russa a tema marziano.</a></p>
      <blockquote>Siete degli amanti delle stelle? Vi consigliamo la lettura del libro <a href="https://toms.it/6CBxn">La Conquista dello spazio</a></blockquote>
    </article>
  </body>
</html>