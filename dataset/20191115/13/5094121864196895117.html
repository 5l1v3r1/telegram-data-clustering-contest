<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/velky-uspech-prostejovske-kino-ziskalo-prestizni-evropske-oceneni-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T13:19:00+00:00"/>
    <meta property="og:title" content="Velký úspěch. Prostějovské kino získalo prestižní evropské ocenění"/>
    <meta property="og:description" content="Historický titul pro jediné prostějovské kino. Členství Kina Metro 70 v prestižní síti kin Europa Cinemas přineslo první sladké ovoce. Odborná platforma pro filmové profesionály Film New Europe (FNE), si Metra 70 všimla a udělila mu titul kino měsíce listopadu."/>
  </head>
  <body>
    <article>
      <h1>Velký úspěch. Prostějovské kino získalo prestižní evropské ocenění</h1>
      <address><time datetime="2019-11-15T13:19:00+00:00">15 Nov 2019, 13:19</time> by <a rel="author">Zdeněk Vysloužil</a></address>
      <p>Prestižní ocenění příjemně zaskočilo i šéfku. "Vnímáme titul kino měsíce jako ocenění našich snah pomáhat kinu vyrůst v důležitou kulturní instituci s přesahem i mimo Prostějov, což se, i díky Europa Cinemas, daří. Máme radost především proto, že úspěch kin se většinou hodnotí podle stoupající křivky návštěvnosti - a ta jako jediné kritérium neobstojí," komentuje Barbora Kucsa Prágerová, ředitelka Kina Metro 70.</p>
      <figure>
        <img src="https://g.denik.cz/57/f4/nova-sichta1911-02_denik-150-3x2.jpg"/>
      </figure>
      <aside>
        <a href="https://www.denik.cz/ostatni_kultura/video-nova-sichta-dokument-promena-havire-v-ajtaka-it-programatora-20191114.html">VIDEO: Unikátní ostravský dokument zachycuje proměnu havíře v ajťáka Přečíst článek ›</a>
      </aside>
      <p>Zvyšující se křivka návštěvnosti byla jen jedním z důvodů.</p>
      <p>"Byť v Metru 70 poslední tři roky každoročně poskočíme o asi deset tisíc diváků, nevnímáme to jako jediný úspěch. Z dlouhodobého hlediska je pro nás důležitější, že se kino ukotvuje v podvědomí místních jako prima místo, kam se dá jít jak na vyhraněnou artovku doplněnou o diskusi s tvůrcem, tak na předpremiéru blockbusteru s krabicí popcornu, ale i na cestovatelskou přednášku, stand up comedy, slam poetry a zanedlouho i na filmový kvíz nebo zvukařskou či animační dílnu," dodává Prágerová.</p>
      <h3>Navštěvované a různorodé</h3>
      <p>Jaká jsou kritéria hodnocení není veřejně známo. "Jak kina hodnotí Film New Europe, instituce, která si nás díky Europa Cinemas všimla, netuším. Předpokládám ale, že i zde platí to, co bylo řečeno - tedy že úspěšné kino neznamená jen kino hodně navštěvované, ale kino s různorodým programem, které kulturně nepospává a kdykoliv to jde, inspiruje se jak u starších a zkušenějších kin, tak třeba i u mladších a dravějších," zamýšlí se Barbora Kucsa Prágerová.</p>
      <figure>
        <img src="https://g.denik.cz/67/67/blansko-samet-zanikla-kina-04_denik-150-3x2.jpg"/>
      </figure>
      <aside>
        <a href="https://www.denik.cz/regiony/zbyly-jen-vzpominky-rada-kin-na-blanensku-neprezila-20191113.html">Zbyly jen vzpomínky. Řada kin na Blanensku nepřežila Přečíst článek ›</a>
      </aside>
      <p>Základem všeho je členství v Europa Cinemas. "Stát se členem se nám podařilo až napodruhé. Splnit podmínky není tak docela jednoduché a o nic snazší není potom kritéria udržet. Jako aktivní kinařka se zapojuji do oborových projektů, účastním se diskusí, jezdím na konference a troufám si tvrdit šířím dobré jméno Metra 70 - snažím se mít přehled co se kde šustne a ty dobré věci pak přejímat k nám," prozrazuje recept ředitelka.</p>
      <p>"A tak i kolegové z úspěšných pražských kin oceňují naši práci - nejen mou, ale třeba i našeho mladého a nadějného fotografa Adama Mráčka nebo práci "klubisty" Michala Zábranského, který fundovanými úvody doplňuje projekce filmového klubu. I participace, nápady a osobní nasazení všech dalších členů týmu nesmí zůstat opomenuty - bez nich by to nešlo," dodala ředitelka</p>
      <p>Zisk prestižního titulu se do práce v Metru 70 nijak zásadně nepromítne, ale zavazuje.</p>
      <figure>
        <img src="https://g.denik.cz/1/07/0003964236-znojmo-zanikla-kina_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-zivotni-styl/kina-socialismus-vesnice-letni-kono-biograf-letni-filmova-skola-pisek-uherske.html">Kina nebyla za socialismu jen místem k randění, šlo i o tichý vzdor Přečíst článek ›</a>
      </aside>
      <p>"Fakt, že jsme v síti Europa Cinemas nás zavazuje, ano, musíme pečlivě sestavovat program tak, abychom vyhověli požadavkům jak Europa Cinemas, tak diváků, kteří evropskou a nezávislou tvorbu neupřednostňují a raději chodí na kasovní trháky. Každopádně nemusíme nijak měnit zaběhlé postupy, již dávno tuto skutečnost v programu zohledňujeme. A být kinem listopadu nás nijak nezavazuje, z toho jsme jen nevázaně nadšení!" uzavírá Barbora Kucsa Prágerová.</p>
    </article>
  </body>
</html>