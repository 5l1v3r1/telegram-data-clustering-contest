<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741893"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T13:31:00+00:00"/>
    <meta property="og:title" content="จับแฮกเกอร์ล้วงข้อมูลบัตร เปิดอีวอลเล็ทตุ๋นเหยื่อ34ล้าน"/>
    <meta property="og:description" content="ปอท.แถลงจับ 2 แฮกเกอร์หนุ่มแสบ หัวหมอปลอมเฟซบุ๊กรับสมัครงาน ลวงข้อมูลบัตรปชช.-เบอร์มือถือ ก่อนใช้เปิดบัญชีอีวอลเล็ท จากนั้นแฮกเฟซบุ๊กเหยื่อหลอกตุ๋นเงินคนใกล้ชิดนานกว่า 3 ปี รับทรัพย์ไป 34 ล้านบาท"/>
  </head>
  <body>
    <article>
      <h1>จับแฮกเกอร์ล้วงข้อมูลบัตร เปิดอีวอลเล็ทตุ๋นเหยื่อ34ล้าน</h1>
      <address>
        <time datetime="2019-11-15T13:31:00+00:00">15 Nov 2019, 13:31</time>
      </address>
      <figure>
        <img src="https://www.dailynews.co.th/admin/upload/20191115/news_GDpOkdZdSz203219_533.jpg?v=20191116097"/>
      </figure>
      <p>
        <b>ปอท.แถลงจับ 2 แฮกเกอร์หนุ่มแสบ หัวหมอปลอมเฟซบุ๊กรับสมัครงาน ลวงข้อมูลบัตรปชช.-เบอร์มือถือ ก่อนใช้เปิดบัญชีอีวอลเล็ท จากนั้นแฮกเฟซบุ๊กเหยื่อหลอกตุ๋นเงินคนใกล้ชิดนานกว่า 3 ปี รับทรัพย์ไป 34 ล้านบาท</b>
      </p>
      <p>เมื่อวันที่ 15 พ.ย. ที่กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (MDES) พร้อมด้วยพล.ต.ต.ไพบูลย์ น้อยหุ่น ผบก.ปอท., พ.ต.อ.ศิริวัฒน์ ดีพอ รอง ผบก.ปอท., พ.ต.อ.ศราวุฒิ บวรกิจประเสริฐ ผกก.2 บก.ปอท., พ.ต.ท.กมล ทวีศรี รอง ผกก.2 บก.ปอท. ร่วมกันแถลงข่าวจับกุมนายวุฒิวัฒน์ ชื่นมโน อายุ 22 ปี ผู้ต้องหาตามหมายจับศาลอาญาที่ 1317/2562 ลงวันที่ 6 พ.ย. 62 และนายชวัลกร ระงับภัย อายุ 23 ปี ฐานความผิด "ร่วมกันฉ้อโกงโดยแสดงตนเป็นบุคคลอื่น, โดยทุจริตหรือโดยหลอกลวงนําเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน"</p>
      <figure>
        <img src="https://www.dailynews.co.th/admin/upload/20191115/news_LsyilEQyGI203220_533.jpg?v=20191116097?v=8308"/>
      </figure>
      <p> <br/>โดยมีของกลางคอมพิวเตอร์พีซี 1 เครื่อง เราเตอร์ 1 เครื่อง ซิมการ์ดเบอร์โทรศัพท์ 17 ซิม สมุดบัญชีธนาคาร 3 เล่ม โทรศัพท์มือถือ 2 เครื่อง ซึ่งจับกุมตัวได้ที่บ้านพักเลขที่ 37/157 ต่อเนื่อง 37/158 ซ.สุขสมภพ 14 หมู่ 6 ต.เกาะขวาง อ.เมือง จ.จันทบุรี เมื่อวันที่ 14 พ.ย. ที่ผ่านมา<br/> <br/>นายพุทธิพงษ์ กล่าวว่า สืบเนื่องจากปี 59 มีกลุ่มผู้เสียหายจำนวนมาก ทยอยเดินทางเข้ามาแจ้งความต่อพนักงานสอบสวนกก.2 บก.ปอท. ว่า ถูกคนร้ายแฮกเฟซบุ๊กส่วนตัวแล้วนำไปหลอกคนสนิทให้โอนเงิน โดยมีมูลค่าความเสียหายหลายสิบล้านบาท จึงนำกำลังลงพื้นที่เพื่อเฝ้าติดตามพฤติกรรมของคนร้ายนานกว่า 10 เดือน พร้อมสืบสวนข้อมูลเชิงลึกโดยใช้เครื่องมือพิเศษจนแน่ชัดว่าผู้ก่อเหตุคือ นายวุฒิวัฒน์ จึงขออนุมัติศาลอาญาเพื่อออกหมายจับ และขยายผลจับกุมผู้ร่วมขบวนการได้ดังกล่าว</p>
      <figure>
        <img src="https://www.dailynews.co.th/admin/upload/20191115/news_RxYvPDRDgR203220_533.jpg?v=20191116097?v=1626"/>
      </figure>
      <p> <br/>พ.ต.ท.กมล เปิดเผยว่า สอบสวนผู้ต้องหาให้การรับสารภาพว่า ในปี 59 ได้สร้างเฟซบุ๊กปลอมนําไปหลอกรับสมัครงาน เมื่อได้ข้อมูลบัตรประชาชนและเบอร์โทรศัพท์ของผู้ที่หลงเชื่อ จะนำไปสมัครกระเป๋าเงินอิเล็กทรอนิกส์ (อีวอลเล็ท) ก่อนแฮกเฟซบุ๊กแล้วไปหลอกขอยืมเงินจากคนใกล้ชิดเหยื่ออีกทอดหนึ่ง โดยให้โอนเงินเข้าบัญชีกระเป๋าเงินอิเล็กทรอนิกส์ เมื่อได้เงินมาจะนําไปซื้อรหัสบัตรเติมเงินโทรศัพท์ หรือถ่ายเทเข้าบัญชีกระเป๋าเงินอิเล็กทรอนิกส์ของนายชวัลกร และนำไปซื้อรหัสบัตรเติมเงินนําไปจำหน่ายให้กับผู้ค้าออนไลน์ที่ทำหน้าที่ซื้อขายไอเทมเกมส์<br/> <br/>อย่างไรก็ตาม จากการตรวจสอบเชิงลึกพบว่า นายชวัลกร โอนเงินหมุนเวียนเข้าบัญชีนายวุฒิวัฒน์ กว่า 8 ล้านบาท ร่วมกว่า 3 ปี นายวุฒิวัฒน์ จึงมีเงินหมุนเวียนในบัญชีกว่า 34 ล้านบาท โดยทางเจ้าหน้าที่ยังไม่ปักใจเชื่อต่อคำให้การของผู้ต้องหา ซึ่งหลังจากนี้จะเร่งรวบรวมพยานหลักฐานเพื่อติดตามจับกุมตัวผู้ร่วมขบวนการอีกครั้ง พร้อมกันนี้ยังมีเบอร์โทรศัพท์ของผู้เสียหายที่ผู้ต้องหาใช้ก่อเหตุโอนเงินไปยังกระเป๋าเงินอิเล็กทรอนิกส์มากถึง 241 เลขหมาย หลังจากนี้จึงอยากให้ผู้ที่ตกเป็นเหยื่อที่ถูกสวมใช้เลขหมายเลขโทรศัพท์ เข้ามาแจ้งความร้องทุกข์เพื่อนำไปสู่การจับกุมตัวผู้ต้องหาเพิ่มเติม.</p>
      <figure>
        <img src="https://www.dailynews.co.th/admin/upload/20191115/news_fBlnIaieyD203221_533.jpg?v=20191116097?v=4728"/>
      </figure>
    </article>
  </body>
</html>