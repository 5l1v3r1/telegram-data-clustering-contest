<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/lafazanis-diplo-fiasko-tis-ellinikis-eksoterikis-politikis-i-synantisi-tramp-erntogan/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T13:56:29+00:00"/>
    <meta property="og:title" content="Λαφαζάνης : Διπλό φιάσκο της ελληνικής εξωτερικής πολιτικής η συνάντηση Τραμπ – Ερντογάν"/>
    <meta property="og:description" content="Για «διπλό φιάσκο της ελληνικής εξωτερικής πολιτικής» κάνει λόγο ο επικεφαλής της Λαϊκής Ενότητας, Παναγιώτης Λαφαζάνης σχολιάζοντας τη συνάντηση Τραμπ – Ερντογάν."/>
  </head>
  <body>
    <article>
      <h1>Λαφαζάνης : Διπλό φιάσκο της ελληνικής εξωτερικής πολιτικής η συνάντηση Τραμπ – Ερντογάν</h1>
      <h2>Για «διπλό φιάσκο της ελληνικής εξωτερικής πολιτικής» κάνει λόγο ο επικεφαλής της Λαϊκής Ενότητας, Παναγιώτης Λαφαζάνης σχολιάζοντας τη συνάντηση Τραμπ – Ερντογάν.</h2>
      <address><time datetime="2019-11-15T13:56:29+00:00">15 Nov 2019, 13:56</time> by <a rel="author">ΤοΒΗΜΑ Team</a></address>
      <p>Για «διπλό φιάσκο της ελληνικής εξωτερικής πολιτικής» κάνει λόγο το στέλεχος της Λαϊκής Ενότητας, Παναγιώτης Λαφαζάνης σχολιάζοντας τη συνάντηση του τούρκου προέδρου Ρετζέπ Ταγίπ Ερντογάν με τον αμερικανό ομόλογό του, Ντόναλντ Τραμπ.</p>
      <p>«Ο Ερντογάν «χορεύοντας στο ταψί» τις ΗΠΑ, αντί να δεχθεί επικρίσεις και να υποστεί κυρώσεις, κατά την επίσκεψη του στη Νέα Υόρκη, βλέπει τον πρόεδρο των ΗΠΑ να αυτοχαρακτηρίζεται «θαυμαστής» και «οπαδός» του και τις ΗΠΑ να προσφέρουν στην Τουρκία «δώρα» με εμπορικές συμφωνίες «μαμούθ» και τη νομιμοποίηση της επεκτατικής-αναθεωρητικής πολιτικής της» ανέφερε ο κ. Λαφαζάνης.</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Όπως σημειώνει ο Παναγιώτης Λαφαζάνης, την ίδια ώρα η Ελλάδα «του παραδομένου πολιτικού και υποτελούς κατεστημένου της, προσφέροντας γη και ύδωρ σε ΗΠΑ – ευρωατλαντισμό και τα εδάφη μας, χωρίς μάλιστα το παραμικρό αντάλλαγμα, ως στρατιωτικά οικόπεδα στις ΗΠΑ, έχει μεταβληθεί σε «χρήσιμο ηλίθιο» και «καρπαζοεισπράκτορα» των Δυτικών κέντρων».</p>
      <p>Παράλληλα, το στέλεχος της ΛΑΕ υπογραμμίζει πως η εξωτερική πολιτική της χώρας κατέρρευσε και προκαλεί γέλια και κλάματα με το διπλό φιάσκο. «Πρώτα της απαράδεκτης Συμφωνίας των Πρεσπών και στη συνέχεια της λεγόμενης αμυντικής Συμφωνίας με τις ΗΠΑ, η οποία απαντήθηκε στη Νέα Υόρκη με τους όρκους πίστης του Τραμπ στον αρχιτέκτονα των εμπρησμών στην περιοχή μας, Ερντογάν» συμπλήρωσε.</p>
      <p>«Η Ελλάδα μπροστά στα 200 χρόνια από το ’21 ή θα κατακτήσει επιτέλους την ανεξαρτησία της και μια ανεξάρτητη πολυδιάστατη πολιτική ή δεν θα έχει μέλλον» καταλήγει στη δήλωσή του ο κ. Λαφαζάνης.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>