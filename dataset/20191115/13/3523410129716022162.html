<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640106/%D8%B1%D9%88%D9%86%D9%82-%D9%81%D8%B1%D9%88%D8%B4-%DA%AF%D9%88%D8%A7%D9%87%DB%8C%E2%80%8C%D9%87%D8%A7%DB%8C-%D8%B3%D9%BE%D8%B1%D8%AF%D9%87-%DB%B1%DB%B8%D8%AF%D8%B1%D8%B5%D8%AF%DB%8C-%D8%AF%D8%B1-%D8%A8%D8%A7%D9%86%DA%A9%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:20:00+00:00"/>
    <meta property="og:title" content="رونق فروش گواهی‌های سپرده ۱۸درصدی در بانکها"/>
    <meta property="og:description" content="بانکها با استفاده از فرصت کاهش نرخ ارز و رکود بازار مسکن،تلاش‌ برای جذب منابع مالی مردم رادر دستور کارقرار داده و بیشترشان طرح‌های فروش ..."/>
  </head>
  <body>
    <article>
      <h1>
        <a href="https://www.bultannews.com/fa/news/640106/%D8%B1%D9%88%D9%86%D9%82-%D9%81%D8%B1%D9%88%D8%B4-%DA%AF%D9%88%D8%A7%D9%87%DB%8C%E2%80%8C%D9%87%D8%A7%DB%8C-%D8%B3%D9%BE%D8%B1%D8%AF%D9%87-%DB%B1%DB%B8%D8%AF%D8%B1%D8%B5%D8%AF%DB%8C-%D8%AF%D8%B1-%D8%A8%D8%A7%D9%86%DA%A9%D9%87%D8%A7">رونق فروش گواهی‌های سپرده ۱۸درصدی در بانکها</a>
      </h1>
      <h2>بانکها با استفاده از فرصت کاهش نرخ ارز و رکود بازار مسکن،تلاش‌ برای جذب منابع مالی مردم رادر دستور کارقرار داده و بیشترشان طرح‌های فروش ...</h2>
      <address><time datetime="2019-11-15T13:20:00+00:00">15 Nov 2019, 13:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> بازارهای ارز</b>، طلا و سکه به عنوان بازارهای موازی <b>سرمایه‌گذاری های بانکی</b> مدتها است که روی آرامش را به خود می‌بینند و اگر هم نوسانی هم داشته است، در حدی بوده که رغبتی برای سرمایه‌گذاری در آن از سوی مردم وجود نداشته است. تقریبا یکسالی هست که بازار ارز در ایران روی آرامش دیده و به تبع آن، طلا و سکه هم که یک نگاه خود را در تعیین قیمت، همواره به قیمت ارز داشته‌اند هم، نوساناتی طبیعی و منطقی را تجربه می‌کنند.</p>
      <p>در این میان، بسیاری از افرادی که نیمه اول سال گذشته برای خارج کردن سپرده‌های خود و خرید سکه و ارز به عنوان سرمایه‌گذاری به بانکها مراجعه می‌کردند، ماهها است که دوباره به این نتیجه رسیده‌اند که بانکها می‌توانند مکان‌های امنی برای سرمایه‌های آنها باشند و بنابراین موجی از بازگشت منابع مالی مردم به بانکها جهت سپرده‌گذاری ایجاد شده است.</p>
      <p>آنگونه که آخرین آمار بانک مرکزی نشان می‌دهد، مانده سپرده‌ها تا پایان ماه ابتدایی تابستان، از افزایش ۲۶.۹ درصدی و تسهیلات بانکی از رشد ۲۱.۷ درصدی برخوردار بوده است. این در حالی است که مانده کل سپرده‌ها، بالغ بر ۲۲۱۶۵.۱ هزار میلیارد ریال شده که نسبت به مقطع مشابه سال قبل که رقم ۴۶۹۶.۴ هزار میلیارد ریالی را به ثبت رسانده، ۲۶.۹ درصد رشد داشته و نسبت به پایان سال قبل نیز که حدود ۱۴۹۱.۷ هزار میلیارد ریال بوده، رشد ۷.۲ درصدی را به ثبت رسانده است.</p>
      <p>در این میان، بیشترین مبلغ سپرده‌ها مربوط به استان تهران با مانده ۱۱۹۶۹.۸ هزار میلیارد ریال بوده است که این خود نشانگر آن است که مردم اقبال بیشتری به سپرده‌گذاری در بانکها داشته‌اند.</p>
      <p>یکی از متصدیان بانکی در گفتگو با <a href="https://www.mehrnews.com/">خبرنگار مهر</a> گفت: بانکها به تازگی با ورود دوباره به طرح جذب سپرده تلاش دارند تا بخشی از منابع مالی در اختیار مردم را به بانکها برگردانند. بر این اساس، طرح‌هایی را برای صدور گواهی اوراق سپرده بانکی با نرخ تضمین‌شده ۱۸ درصدی آغاز کرده‌اند که البته باز هم برخی از بانکها، در قالب دو قرارداد مجزا تلاش دارند تا برای ارقام بالاتر که اقدام به سپرده‌گذاری می‌کنند، جذابیت ایجاد کنند؛ به نحوی که بعضا نرخ تا ۲۰ درصد هم افزایش می‌یابد.</p>
      <p>وی افزود: البته مردم هم نسبت به ثبت نام برای دریافت این گواهی‌های سپرده اقدام کرده و بنابراین میزان سپرده‌گذاری در بانکها طی ماههای گذشته به ویژه از مرداد به بعد، با افزایش مواجه بوده است.</p>
      <p>بررسی آمار بانک مرکزی حکایت از آن دارد که نسبت تسهیلات به سپرده‌ها در تیرماه ۹۸ بعد از کسر سپرده قانونی، ۸۱ درصد است که نسبت به پایان تیرماه ۱۳۹۷ و پایان اسفند ۱۳۹۷، به ترتیب ۳.۵ و ۰.۳ واحد درصد کاهش نشان می‌دهد. نسبت مذکور در استان تهران ۹۶.۳ درصد و در استان کهگیلویه و بویراحمد ۱۰۴.۹ درصد است.</p>
      <p>البته بانک مرکزی بر این باور است که یکی از علل مهم بالا بودن رقم تسهیلات و سپرده‌ها در استان تهران، استقرار دفاتر مرکزی بسیاری از شرکت‌ها و موسسه‌های تولیدی سایر استان‌ها در استان تهران بوده و عمده فعالیت‌های بانکی آنها توسط شعب بانک‌ها و موسسه‌های اعتباری استان تهران انجام می‌شود.</p>
    </article>
  </body>
</html>