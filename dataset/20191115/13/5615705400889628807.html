<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204508-zavodi-firtasha-podali-pozovi-proti-amku-shchodo-podilu-ostchem"/>
    <meta property="og:site_name" content="Mind UA"/>
    <meta property="article:published_time" content="2019-11-15T13:20:00+00:00"/>
    <meta property="og:title" content="Заводи Фірташа подали позови проти АМКУ щодо поділу Ostchem"/>
    <meta property="og:description" content="Йдеться про ПрАТ «Сєвєродонецьке об'єднання Азот», ПАТ «Азот», ПрАТ «Рівнеазот», а також трейдер добривами «НФ Трейдінг Україна»"/>
  </head>
  <body>
    <article>
      <h1>Заводи Фірташа подали позови проти АМКУ щодо поділу Ostchem</h1>
      <h2>Йдеться про ПрАТ «Сєвєродонецьке об'єднання Азот», ПАТ «Азот», ПрАТ «Рівнеазот», а також трейдер добривами «НФ Трейдінг Україна»</h2>
      <address>
        <time datetime="2019-11-15T13:20:00+00:00">15 Nov 2019, 13:20</time>
      </address>
      <p>Заводи азотної хімії Group DF Дмитра Фірташа подали позови до Господарського суду Києва для того, щоб оскаржити рішення Антимонопольного комітету України (АМКУ) від 5 вересня 2019 року про зловживання монопольним становищем і примусовий поділ. Про це повідомляє прес-служба Group DF.</p>
      <p>Йдеться про ПрАТ «Сєвєродонецьке об'єднання Азот», ПАТ «Азот», ПрАТ «Рівнеазот», а також трейдер добривами «НФ Трейдінг Україна».</p>
      <p>«Наші три заводи з виробництва мінеральних добрив і трейдер вже звернулися до Господарського суду міста Києва, для того, щоб відстояти свої права», – заявив адвокат Group DF, директор компанії DF LEX Ігор Ярина,.</p>
      <p>«Ми вважаємо, що Антимонопольний комітет прийняв необгрунтоване рішення. У Антимонопольного комітету не було підстав для того, щоб зробити висновок про монопольну змову і відповідно стверджувати, що мало місце зловживання монопольним становищем. У суді ми будемо доводити, що для прийняття рішення АМКУ використовувала необ'єктивну інформацію і дуже сумнівну аргументацію. Ми вважаємо, що АМКУ навмисне використовував методику, що не застосовується в судах ЄС і в світі, що дозволило спотворити частки виробників на ринку», – прокоментував Ярина.</p>
      <p>Нагадаємо: АМКУ 5 вересня 2019 року <a href="https://mind.ua/news/20201664-amku-uhvaliv-rishennya-primusovo-podiliti-grupu-kompanij-ostchem-firtasha">ухвалив рішення</a> примусово поділити групу компаній Ostchem Дмитра Фірташа у частині виробників азотних мінеральних добрив та накласти на «НФ Трейдінг Україна» штраф у розмірі 107 млн грн. </p>
      <p>Group DF пізніше <a href="https://mind.ua/news/20202797-group-df-firtasha-zaperechue-svoe-monopolne-stanovishche-na-rinku-dobriv">заявила</a>, що вважає дуже спірними висновки Антимонопольного комітету про зловживання монопольним становищем і примусовий поділ об'єднаних Ostchem заводів з виробництва азотних добрив.</p>
      <p>На початку серпня цього року АМКУ <a href="https://mind.ua/news/20200685-amku-vdruge-vidklav-rishennya-u-spravi-zavodiv-group-df-firtasha">переніс дату винесення остаточного рішення</a> у справі про зловживання монопольним становищем компанією Ostchem Дмитра Фірташа на 3 вересня.</p>
      <p>До цього АМКУ збирався розглянути справу щодо <a href="https://mind.ua/news/20200411-amku-mozhe-primusovo-podiliti-group-df-firtasha">зловживання монопольним становищем низки компаній</a>, що входять у Group DF, яка належить Дмитру Фірташу 1 серпня, проте відклав рішення до 8 серпня.</p>
      <p>До цього, 12 червня 2019 року АМКУ повідомила, що групі за порушення загрожує не тільки штраф, а й <a href="https://mind.ua/news/20198430-group-df-firtasha-zlovzhivae-monopolnim-stanovishchem-amku">примусовий поділ її хімічних активів</a>.</p>
      <related>
        <h4>Також читайте</h4>
        <a href="https://mind.ua/news/20204456-sud-zaareshtuvav-500-000-evro-onishchenka-za-konya-sap"/>
        <a href="https://mind.ua/news/20204438-amku-znovu-poperediv-tabachnikiv-pro-neobhidnist-prozorih-umov-distribuciyi"/>
        <a href="https://mind.ua/news/20204408-sud-dozvoliv-kolomojskomu-ne-platiti-privatbanku-75-mlrd-grn-borgu"/>
      </related>
    </article>
  </body>
</html>