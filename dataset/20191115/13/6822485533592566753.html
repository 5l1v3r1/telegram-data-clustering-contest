<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824057.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T13:55:00+00:00"/>
    <meta property="og:title" content="جلسه فوق‌العاده ستاد تنظیم‌بازار برای کنترل بازار / افزایش قیمت به بهانه گرانی بنزین ممنوع است"/>
    <meta property="og:description" content=" به گزارش مهر، با اعلام افزایش قیمت بنزین از سوی دولت در بامداد امروز(جمعه ۲۴  آبان ۹۸)، ستاد تنظیم بازار برای کنترل تبعات روانی افزایش قیمت بنزین در بازار ، عصر امروز(جمعه ۲۴ آبان ۹۸) تشکیل جلسه می دهد."/>
  </head>
  <body>
    <article>
      <h1>جلسه فوق‌العاده ستاد تنظیم‌بازار برای کنترل بازار / افزایش قیمت به بهانه گرانی بنزین ممنوع است</h1>
      <address>
        <time datetime="2019-11-15T13:55:00+00:00">15 Nov 2019, 13:55</time>
      </address>
      <p>یک مقام مسئول از جلسه فوق‌العاده عصر امروز ستاد تنظیم بازار برای کنترل بازار خبر داد و گفت:با توجه به فراوانی کالا و وضعیت مناسب ذخایر استراتژیک، هرگونه افزایش قیمت کالا در بازار ممنوع است.</p>
      <p> به گزارش مهر، با اعلام افزایش قیمت بنزین از سوی دولت در بامداد امروز(جمعه ۲۴  آبان ۹۸)، ستاد تنظیم بازار برای کنترل تبعات روانی افزایش قیمت بنزین در بازار ، عصر امروز(جمعه ۲۴ آبان ۹۸) تشکیل جلسه می دهد.</p>
      <p>یک مقام مسئول که خواست نامش در گزارش ذکر نشود، گفت:با توجه به فراوانی کالا و وضعیت مناسب ذخایر استراتژیک، هرگونه افزایش قیمت کالا در بازار ممنوع است.</p>
      <p>
        <b>با توجه به وفور کالا و ذخایر استراتژیک، هیچ افزایش قیمتی پذیرفته نیست</b>
      </p>
      <p>وی افزود: بر این اساس تمام تدابیر اندیشیده شده تا با توجه به وضعیت ذخایر استراتژیک کالایی و وفور کالا در مبادی عرضه، کالاهای اساسی هیچ گونه افزیش قیمتی نداشته باشند؛ بر این اساس، هماهنگی های لازم با تولید کنندگان به عمل آمده و در عین حال در سطح عرضه نیز بازرسان با قدرت و قوت به بازار نظارت خواهند کرد تا هیچ گونه افزایش قیمتی به بهانه گرانی بنزین در بازار رخ ندهد.</p>
      <p>این مقام مسئول از بسیج معاونت های بازرسی سازمان‌های صنعت، معدن و تجارت استان‌ها، سازمان حمایت مصرف‌کنندگان و تولیدکنندگان، بازرسی اصناف، سازمان تعزیرات حکومتی و سایر نهادهای نظارتی برای نظارت و کنترل بازار به منظور مقابله با گرانفروشی خبر داد.</p>
      <p>وی خاطرنشان کرد: در عین حال مردم هم از طریق ابزارهای نظارتی از جمله سامانه رصد آنلاین قیمت ۱۰۰ قلم کالای اساسی، شماره تلفن ۱۲۴ سازمان حمایت مصرف کنندگان و تولید کنندگان و نیز سایت www.۱۲۴.ir  می‌توانند گرانفروشی‌ها را گزارش کرده و شکایت خود را به ثبت برسانند.</p>
      <p>
        <b>ستاد تنظیم بازار استانها روزانه تشکیل جلسه می‌دهند</b>
      </p>
      <p>وی تصریح کرد: قیمت باید بر روی کالاها درج شده باشد و عرصه کنندگان هم مکلفند تمامی کالاها را با برچسب قیمت عرضه کنند. به هر واحدی که برچسب قیمت را نصب نکرده باشد با تخلف گرانفروشی مواجه خواهد بود.</p>
      <p>این مقام مسئول در وزارت صنعت خاطرنشان کرد: از هفته آینده، ستاد تنظیم بازار در تمامی استانها، به صورت روزانه تشکیل جلسه می‌دهند.</p>
    </article>
  </body>
</html>