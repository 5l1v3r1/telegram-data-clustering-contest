<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119339-sabicu-drugi-put-zabranjena-saradnja-sa-institutom-za-evropske-poslove?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-15T13:25:04+00:00"/>
    <meta property="og:title" content="Šabiću drugi put zabranjena saradnja sa Institutom za evropske poslove"/>
    <meta property="og:description" content="Bivšem povereniku za informacije od javnog značaja i zaštitu podataka o ličnosti Rodoljubu Šabiću Agencija za borbu protiv korupcije odbila je da izda saglasnost za saradnju sa Institutom za evropske poslove na projektu o manjinskim pravima u Srbiji, drugi put u četiri meseca.Kako se navodi u saopštenju, Institut za evropske poslove uputio je Šabiću pismo kojim ga poziva da bude jedan od predavača na treningu &quot;Branitelji i braniteljke manjinskih prava u Srbiji&quot; koji će se održati krajem meseca u Kragujevcu i koji za cilj ima pripremu budućih pripadnika pravosudja za odbranu prava marginalizovanih manjina u Srbiji, te je Šabićevo predavanje trebalo da im prenese znanja o zaštiti podataka o ličnosti kao mehanizmu zaštite manjinskih prava.Dodaje se da bi se čitava saradnja Instituta za evropske poslove i Šabića zasnivala upravo na tom predavanju, pri čemu bi Šabićeva interakcija sve vreme bila sa polaznicima treninga, odnosno studentima i studentkinjama prava, a Šabić bi preneo svoje teorijsko i empirijsko znanje…"/>
  </head>
  <body>
    <article>
      <h1>Šabiću drugi put zabranjena saradnja sa Institutom za evropske poslove</h1>
      <address>
        <time datetime="2019-11-15T13:25:04+00:00">15 Nov 2019, 13:25</time>
      </address>
      <p><b>Bivšem povereniku za informacije od javnog značaja i zaštitu podataka o ličnosti Rodoljubu Šabiću Agencija za borbu protiv korupcije odbila je da izda saglasnost za saradnju sa Institutom za evropske poslove na projektu o manjinskim pravima u Srbiji, drugi put u četiri meseca.</b><br/><br/>Kako se navodi u saopštenju, Institut za evropske poslove uputio je Šabiću pismo kojim ga poziva da bude jedan od predavača na treningu "Branitelji i braniteljke manjinskih prava u Srbiji" koji će se održati krajem meseca u Kragujevcu i koji za cilj ima pripremu budućih pripadnika pravosudja za odbranu prava marginalizovanih manjina u Srbiji, te je Šabićevo predavanje trebalo da im prenese znanja o zaštiti podataka o ličnosti kao mehanizmu zaštite manjinskih prava.<br/><br/>Dodaje se da bi se čitava saradnja Instituta za evropske poslove i Šabića zasnivala upravo na tom predavanju, pri čemu bi Šabićeva interakcija sve vreme bila sa polaznicima treninga, odnosno studentima i studentkinjama prava, a Šabić bi preneo svoje teorijsko i empirijsko znanje, "kao što je to nebrojeno puta radio za vreme trajanja povereničkog mandata".<br/><br/>"Medjutim, kako od kraja tog mandata nije prošlo pune dve godine, prema Zakonu o Agenciji za borbu protiv korupcije bivši funkcioner dužan je da za svako zasnivanje poslovne saradnje zatraži saglasnost od Agencije. Očigledno, Agencija je predavanje na temu zaštite podataka o ličnosti u svrhu zaštite manjinskih prava videla kao 'sukob interesa' te je odbila da izda traženu saglasnost, čime je Šabiću direktno onemogućeno da učestvuje u programu", navodi se.<br/><br/>Institut za evropske poslove je naveo da se protivi "proizvoljnom korišćenju prava Agencije" jer i pored višestruke analize nije mogao da dodje do zaključka gde bi u opisanoj saradnji moglo da dodje do sukoba interesa, što može predstavljati jedini opravdani razlog za zabranu saradnje sa Institutom.<br/><br/>"Sumnjamo da je odluka Agencije reakcija na činjenicu da je Institut u aprilu 2017. nedvosmisleno utvrdio da su zaposleni u Agenciji protivzakonito pristupali podacima o imovini Siniše Malog. Tada smo utvrdili da niko u Agenciji nije imao bezbednosni sertifikat da pristupi podacima koji su imali oznaku 'strogo poverljivo'", dodaje se.</p>
    </article>
  </body>
</html>