<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/15/s-tanc-sys-sabi-i-kreschendo-muzikata-na-kinomaniia.429754"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T13:38:00+00:00"/>
    <meta property="og:title" content="С &quot;Танц със саби&quot; и &quot;Кресчендо&quot; - музиката на Киномания"/>
    <meta property="og:description" content="Два филма в рубриката &quot;Композитори и диригенти&quot; | Dnes.bg"/>
  </head>
  <body>
    <article>
      <h1>С "Танц със саби" и "Кресчендо" - музиката на Киномания</h1>
      <h2>Два филма в рубриката "Композитори и диригенти"</h2>
      <address><time datetime="2019-11-15T13:38:00+00:00">15 Nov 2019, 13:38</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Как музиката може да въздейства на хората проследява рубриката "Композитори и диригенти" на Киномания. В нея са представени истории за силата на музиката с два премиерни филма – "Хачатурян: Танц със саби" и "Кресчендо".</p>
      <p>Прожециите на филмите ще бъдат в кино "Люмиер Лидл" съответно на 17 ноември от 18.45 часа и на 27 ноември от 18.30 часа.</p>
      <p>Тазгодишната Киномания ще ви предложи вълнуващо пътуване от 1942 г. в град Молотов с филма "Хачатурян: Танц със саби". Ленинградският академичен театър за опера и балет „Киров” е евакуиран в града и репетира усилено за премиерата на балета "Гаяне". Всекидневието на театъра е изпълнено с глад, студ, представления из болници и безкрайни репетиции.</p>
      <p>Последните усилия на Арам Хачатурян да завърши балета си "Гаяне" съвпадат с написването на първия такт на неговата Втора симфония. Преди генералната репетиция Хачатурян неочаквано получава нареждане от дирекцията – да напише още един танц за финалната част на вече готовия балет. Филмът показва как само за 8 часа Хачатурян съчинява най-изпълняваната си творба.</p>
      <p>Още един филм от програмата на Киномания ще покаже как музиката е способна да разруши всички стереотипи. Филмът "Кресчендо" разказва за проблемите около израелско-палестински младежки оркестър, създаден от световноизвестния диригент Едуард Шпорк.</p>
      <p>Израснали в състояние на война, потисничество и постоянен риск от терористични атаки, младите музиканти от двете страни са почти неспособни да оформят екип.</p>
      <p>Водени от най-добрите цигулари – еманципираната палестинка Лейла и красивия израелец Рон, – те оформят два лагера, които не се доверяват на другите не само на сцената, но и извън нея.</p>
      <p>Как обаче музиката надмогва омразата и достатъчно силна ли е да се изправи пред политическите опоненти на оркестъра? "Кресчендо" бива определен като забележителен филм, даващ оригинален принос към всеобщите усилия за разбирателство, човечност и мир.</p>
    </article>
  </body>
</html>