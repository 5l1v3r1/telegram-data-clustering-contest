<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/neruhomist-biznes-shcho-robiti-z-elektronnimi-derzhavnimi-reyestrami-novini-ukrajini-50053585.html"/>
    <meta property="og:site_name" content="НВ"/>
    <meta property="article:published_time" content="2019-11-15T13:31:00+00:00"/>
    <meta property="og:title" content="Зачистка авгієвих конюшень. Що робити з електронними реєстрами"/>
    <meta property="og:description" content="Зараз в Україні функціонують близько 350 електронних державних реєстрів. Там уся інформація про наше життя. І головна проблема — ця величезна кількість реєстрів між собою не синхронізується"/>
  </head>
  <body>
    <article>
      <h1>Зачистка авгієвих конюшень. Що робити з електронними реєстрами</h1>
      <h2>Зараз в Україні функціонують близько 350 електронних державних реєстрів. Там уся інформація про наше життя. І головна проблема — ця величезна кількість реєстрів між собою не синхронізується</h2>
      <address><time datetime="2019-11-15T13:31:00+00:00">15 Nov 2019, 13:31</time> by <a rel="author">Кіра Рудик</a></address>
      <p>Ранок. Ви прокинулися, поснідали, дорогою до свого офісу заїхали в улюблену кав’ярню за традиційним ранковим карамельним лате. Настрій чудовий, у голові - план зустрічей на день, серед яких стратегічна щодо масштабування вашого бізнесу. Але біля дверей офісу розумієте, що замок інший і поруч незнайомі люди. Вашу власність перереєстрували на когось іншого, будинок вам вже не належить, бізнес вам вже не належить, і за судовим рішенням ви вже навіть зайти не можете туди. Уявили?</p>
      <p>Це не зав’язка якогось фільму, це реалії українського бізнесу. З рейдерським захопленням компаній стикалася низка підприємців. І у такій ситуації доводилося покладатися лише на свої сили та впертість, щоб довести, що відбулося неправомірне захоплення вашої власності. Такі історії ставали можливими через недосконале українське законодавство та купу сірих зон в українських реєстрах. І спеціально створені організації могли самостійно вносити будь-які зміни у державні реєстри.</p>
      <p>Щоб вивести із тіні на світло усі сірі зони та прибрати будь-які юридичні колізії, у ВР зареєстровано проект закону про публічні електронні реєстри. Зараз в Україні функціонують близько 350 електронних державних реєстрів. У цих реєстрах уся інформація про наше життя, місце реєстрації, власність, земельні ділянки, судові рішення тощо. І головна проблема на сьогодні, що ця величезна кількість реєстрів між собою не синхронізується. Відсутні єдині підходи до створення та ведення реєстрів, що у реальному житті призводить до незручностей. Чому так сталося? По-перше, історично, по-друге, неможливість синхронізації дозволяла достатньо простору для маневрів, зловживань та порушень.</p>
      <aside>А ви, як справжній власник, дізнаєтесь про це останнім</aside>
      <p>Найбільш відомий приклад — це історії про одеські реєстри, про це повідомляла СБУ. У серпні вони виявили групу державних реєстраторів, колишніх працівників державної архітектурно-будівельної інспекції та посадовців органів юстиції Одеської області, які створили систему фіктивних реєстраційних підприємств. Чим ці «професіонали» займалися: використовуючи незаконно отримані ключі доступу до Державних реєстрів, без згоди власників відчужували земельні ділянки, об'єкти нерухомості та корпоративні права. Вони вносили потрібні їм відомості до державних баз даних, використовували підроблені документи, печатки, бланки та штампи підприємств, установ та організацій різних форм власності. Працювали так і для клієнтів, і для себе.</p>
      <p>За даними СБУ, з липня 2017 року до серпня 2018 року було понад 300 неправомірних реєстраційних дій щодо переоформлення нерухомого майна на всій території України, у тому числі у Донецькій, Луганській областях і тимчасово окупованій території АР Крим. Серед «заслуг» цих реєстраторів — причетність до незаконних забудов в Одесі, захоплень будівельних комплексів, ділянок землі та інших об'єктів нерухомого майна, зняття арештів майна, накладених державними виконавцями на підставі судових рішень.</p>
      <p>В Україні зараз відсутня синхронізація судових рішень, і відповідно будь-хто може прийти до компанії, яка займається внесенням даних у реєстр, внести зміни і йти з цим рішенням до суду, змушуючи державу це рішення виконувати. А ви, як справжній власник, дізнаєтесь про це останнім, і потім змушені витрачати час, сили і гроші на доведення протилежного. Це справді страшно і ніхто з нас не застрахований. Коли міжнародні інвестори чують про такі випадки — вони бояться заходити на наш ринок і вкладати свої гроші.</p>
      <p>Новий проект дозволить запровадити єдину інтероперабельну систему публічних електронних реєстрів і прибере будь-які зловживання. Усі реєстри будуть синхронізовані, тобто дані з одного реєстру будуть відповідати даним з іншого.</p>
      <p>Це справді величезний шмат роботи, якою потрібно займатися і це потребуватиме часу. Кожна державна структура матиме свій сектор підготовчої роботи. Закон про електронні реєстри дозволить у майбутньому відповідальному за це відомству чи відомствам правильно побудувати свою роботу. Документ визначить зрозумілий формат, у якому повинен бути кожен реєстр, дасть чітке розуміння вимог до реєстру — як має працювати, з чим взаємодіяти. Та одного дня дозволить усім державним установам працювати з даними, які будуть стандартизовані. А нам як споживачам державних послуг не доведеться брати купу довідок у різних місцях. Зменшиться взаємодія між громадянином і людиною, спростяться процеси і зникнуть можливості для порушень.</p>
      <p>Крім того, коли реєстри будуть організовані - це дасть можливість зрозуміти, що зайве чи вже непотрібне, які процеси варто змінити чи спростити, чи взагалі усунути і залишити для історії. Оптимізація. Я отримала попереднє погодження від однієї міжнародної корпорації про допомогу і надання своїх ресурсів для впорядкування усіх реєстрів.</p>
      <p>Ми готові до того, що буде саботаж закону від тих організацій, які роками заробляли величезні гроші на нестиковках реєстрів. Але документ вже проголосований у першому читанні, зараз доопрацьовуємо його, отримуємо зворотний зв’язок від людей, які залучені у процеси.</p>
      <p>Конкретний приклад із земельною реформою, про яку зараз ведеться багато розмов. Вона не зможе відбутися доки не буде приведена до ладу кадастрова інформація: розмежування ділянки, кому належить, чому саме ця людина власник. І це першочерговий крок. Вже потім можна говорити про саму модель реформи. А для проведення чесної і відкритої земельної реформи мають бути синхронізовані і стандартизовані реєстри речових прав.</p>
      <p>
        <b>Топ-3 змін для громадян:</b>
      </p>
      <p><b>1. Менше довідок та витягів.</b> Сьогодні для отримання адміністративних послуг часто доводиться подавати до ЦНАПів велику кількість довідок та витягів із публічних реєстрів. Наприклад, є проблема неузгодженості і неповноти реєстрів, на основі яких формуються реєстри громади. Що це означає: для зміни місця реєстрації для жителів окремих регіонів потрібно спочатку отримувати довідки у ЦНАПах за місцем поточної реєстрації і потім окремо їх подавати у ЦНАП за майбутнім місцем реєстрації. У майбутньому відбуватиметься обмін інформацією із реєстрів напряму між ЦНАПами та органами державної влади без вашої участі.</p>
      <p><b>2. Скорочення строків надання адміністративних послуг.</b> Створять інформаційно-комунікаційну систему, яка на основі єдиних правил та протоколів обміну даними забезпечуватиме передачу реєстрової інформації. Існуватиме можливість через будь-який реєстр отримати реєстрові дані з іншого реєстру. Це значно прискорить процес отримання інформації із публічних реєстрів та зменшить строк надання адміністративних послуг.</p>
      <p><b>3. Громадяни отримають доступ до реєстрової інформації.</b> Користувачі матимуть можливість безоплатного перегляду, копіювання, збереження, а також вільного використання інформації, що міститься про них у реєстрах. Зміна реєстрової інформації у реєстрах буде супроводжуватись одночасним офіційним сповіщенням особи.</p>
      <p>
        <b>Топ-3 змін для бізнесу:</b>
      </p>
      <p><b>1. Здійснення самостійного «антирейдерського» контролю.</b> Випадки рейдерства через неузгодженість Єдиного державного реєстру судових рішень з Реєстром речових прав на нерухоме майно та її обтяжень залишаться у минулому. Ця проблема буде вирішена найбільш всеосяжним способом — створенням єдиної інтероперабельної системи державних реєстрів.</p>
      <p><b>2. Зараз власники бізнесу можуть відслідковувати зміни</b> у реєстрах лише після їхнього внесення шляхом моніторингу через онлайн-платформи або користування платним сервісом СМС-Маяк і, відповідно, не завжди можуть вчасно реагувати на порушення їхніх прав. Натомість проект закону передбачає одночасне сповіщення про будь-які зміни реєстрової інформації, що дозволить самостійно контролювати дані та ефективно протидіяти будь-яким спробам злочинних посягань на бізнес.</p>
      <p><b>3. Єдині вимоги до реєстрової інформації, її статусу, форм</b>, складу, порядку створення, зберігання та використання, шляхів внесення існуючої, у тому числі архівної інформації. Ця зміна для бізнесу буде особливо відчутна: дуже часто ми бачимо різну інформацію про, наприклад, суб'єкти господарювання у різних реєстрах, що інколи навіть унеможливлює виконання судового рішення до вчинення дій з боку таких суб'єктів по виправленню неправильної інформації.</p>
      <p>
        <b>
          <i>Приєднуйтесь до нашого телеграм-каналу </i>
        </b>
        <a href="https://t.me/nv_opinion">
          <b>
            <i>Мнения НВ</i>
          </b>
        </a>
      </p>
    </article>
  </body>
</html>