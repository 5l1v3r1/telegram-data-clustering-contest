<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89719"/>
    <meta property="og:site_name" content="Denník politika"/>
    <meta property="article:published_time" content="2019-11-15T13:35:17+00:00"/>
    <meta property="og:title" content="Kolíňany aj Jelenec čakajú posledné rozlúčky s obeťami tragickej nehody autobusu"/>
    <meta property="og:description" content="15.11.2019 (Webnoviny.sk) – Zádušná omša za všetkých zosnulých z tragickej nehody pri Nitre bude v nedeľu 17. novembra o 11:00 v kostole v Kolíňanoch. Prvé pohreby v tejto obci budú už v sobotu, ďalšie v nedeľu, pondelok aj v utorok. V obci Jelenec sa so zosnulými rozlúčia 17. novembra. Informácie zverejnili obce v piatok prostredníctvom svojich webových stránok."/>
  </head>
  <body>
    <article>
      <h1>Kolíňany aj Jelenec čakajú posledné rozlúčky s obeťami tragickej nehody autobusu</h1>
      <address><time datetime="2019-11-15T13:35:17+00:00">15 Nov 2019, 13:35</time> by <a rel="author">Webnoviny</a></address>
      <p>15.11.2019 (Webnoviny.sk) – Zádušná omša za všetkých zosnulých z tragickej nehody pri Nitre bude v nedeľu 17. novembra o 11:00 v kostole v Kolíňanoch. Prvé pohreby v tejto obci budú už v sobotu, ďalšie v nedeľu, pondelok aj v utorok. V obci Jelenec sa so zosnulými rozlúčia 17. novembra. Informácie zverejnili obce v piatok prostredníctvom svojich webových stránok.</p>
      <p>Z Kolíňan pochádza až deväť obetí vo veku od 16 do 70 rokov. Rodina, spoluobčania a verejnosť sa v sobotu popoludní naposledy rozlúči s 21-ročnou Marianou Szépeovou, následne aj so 16-ročným Alexom Fleischackerom.</p>
      <p>V nedeľu sa budú konať ďalšie dva pohreby. V pondelok pochovajú manželov Adrianu a Dušana Kudryovcov, jeden pohreb je naplánovaný aj na utorok. V dvoch prípadoch ešte presný termín poslednej rozlúčky nebol stanovený.</p>
      <p><b>Zobraziť fotogalériu k článku:</b><br/>Prezidentka Zuzana Čaputová a premiér Peter Pellegrini si uctili obete havárie autobusu (fotografie)</p>
      <p>V obci Jelenec sa zádušná svätá omša za zosnulé stredoškoláčky Natáliu Demovú, Denisu Kabátovú a Veroniku Šupejovú bude konať v nedeľu 17. novembra o 13:00, spojená bude s pohrebnými obradmi.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <p>Na ceste medzi Nitrou a Zlatými Moravcami zomrelo v stredu dvanásť cestujúcich z autobusu, ktorý sa zrazil s nákladným autom. Všetci pochádzali z Kolíňan a Jelenca, najmladšia z obetí mala len 15 rokov, najstaršia 70 rokov.</p>
      <p>Viac k témam: <a href="https://www.webnoviny.sk/tag/zrazka-autobusu-s-kamionom-pri-nitre/"><u>Zrážka autobusu s nákladiakom pri Nitre</u></a><br/>Zdroj: Webnoviny.sk – <a href="https://www.webnoviny.sk/kolinany-aj-jelenec-cakaju-posledne-rozlucky-s-obetami-tragickej-nehody-autobusu/"><u>Kolíňany aj Jelenec čakajú posledné rozlúčky s obeťami tragickej nehody autobusu</u></a> © SITA Všetky práva vyhradené.</p>
    </article>
  </body>
</html>