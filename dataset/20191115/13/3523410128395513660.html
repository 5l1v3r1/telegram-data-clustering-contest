<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640105/%D8%A7%D8%AF%D8%A7%D9%85%D9%87-%D8%A8%DA%AF%DB%8C%D8%B1-%D9%88-%D8%A8%D8%A8%D9%86%D8%AF-%D8%AF%D8%B1-%D8%AA%D8%B1%DA%A9%DB%8C%D9%87-45-%D9%86%D9%81%D8%B1-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:19:00+00:00"/>
    <meta property="og:title" content="ادامه بگیر و ببند در ترکیه؛ 45 نفر بازداشت شدند"/>
    <meta property="og:description" content="پلیس ترکیه طی عملیاتی در 29 استان این کشور، چهل‌وپنج نفر مظنون به همکاری با سازمان گولن و دست داشتن در کودتای نافرجام سه سال قبل را بازداشت کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640105/%D8%A7%D8%AF%D8%A7%D9%85%D9%87-%D8%A8%DA%AF%DB%8C%D8%B1-%D9%88-%D8%A8%D8%A8%D9%86%D8%AF-%D8%AF%D8%B1-%D8%AA%D8%B1%DA%A9%DB%8C%D9%87-45-%D9%86%D9%81%D8%B1-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF">ادامه بگیر و ببند در ترکیه؛ 45 نفر بازداشت شدند</a>
      </h1>
      <h2>پلیس ترکیه طی عملیاتی در 29 استان این کشور، چهل‌وپنج نفر مظنون به همکاری با سازمان گولن و دست داشتن در کودتای نافرجام سه سال قبل را بازداشت کرد.</h2>
      <address><time datetime="2019-11-15T13:19:00+00:00">15 Nov 2019, 13:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علی‌رغم لغو وضعیت اضطراری در ترکیه، اقدامات دولت در پاکسازی این کشور از اعضای گروه وابسته به «فتح‌الله گولن» واعظ و اپوزیسیون آمریکانشین ادامه دارد.</p>
      <p>به نوشته خبرگزاری «آناتولی» دادستانی آنکارا امروز (جمعه) برای 121 نفر از مظنونان به همکاری با سازمان گولن و دست‌داشتن در کودتای نافرجام 15 جولای 2016 در بیست‌ونه استان این کشور حکم بازداشت صادر کرد که نیروهای امنیتی تا کنون چهل‌وپنج نفر از آنها را بازداشت کردند.</p>
      <p>اتهام اصلی این افراد در کنار متهم بودن به استفاده از نرم‌افزار «بای‌لاک» (برنامه‌ مورد استفاده عوامل گولن در شب کودتا) لو دادن سوالات آزمون‌های استخدامی دستگاه‌های دولتی در سال 2011 است. لو دادن سوالات آزمون‌های استخدامی یکی از روش‌های سازمان گولن برای وارد کردن نفوذی‌های خود به نهادهای دولت ترکیه بود.</p>
      <p>آنکارا سازمان گولن را - که اعضای آن به صورت مویرگی در بیشتر نهادها و سازمان‌های دولتی ترکیه نفوذ کرده بودند - تروریستی و عامل کودتای نافرجام ۱۵ جولای ۲۰۱۶ می‌داند و از آمریکا خواسته که او را به ترکیه بازگرداند.</p>
      <p>در جریان این کودتا که توسط تعداد زیادی از نظامیان ترکیه و با توسل به ادوات ارتش مانند تانک، جنگنده و بالگرد انجام شد، حدود ۲۵۰ نفر کشته و بیش از دو هزار نفر زخمی شدند.</p>
      <p>دولت ترکیه از زمان وقوع کودتای نافرجام تا کنون، ضمن اعمال حالت فوق‌العاده در ترکیه (که یک سال پیش منقضی شد) بیش از ۷۰ هزار نفر را بازداشت و حدود ۱۷۰ هزار نفر را از مشاغل دولتی اخراج کرده است. این بازداشت‌ها و اخراج‌ها هنوز هم ادامه دارد.</p>
    </article>
  </body>
</html>