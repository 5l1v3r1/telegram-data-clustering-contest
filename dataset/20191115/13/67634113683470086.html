<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150622/"/>
    <meta property="og:site_name" content="AgroNews"/>
    <meta property="article:published_time" content="2019-11-15T13:51:00+00:00"/>
    <meta property="og:title" content="У Німеччині тисячі тракторів заблокували рух"/>
    <meta property="og:description" content="У Гамбурзі та передмісті (Німеччина) у четвер відбулася масштабна акція фермерів, які блокували вулиці тракторами, протестуючи проти аграрної політики уряду. Про це повідомляє «Укрінформ» з посиланням на NDR. «Тисячі фермерів з усієї півночі Німеччини провели демонстрацію проти нових екологічних..."/>
  </head>
  <body>
    <article>
      <h1>У Німеччині тисячі тракторів заблокували рух</h1>
      <address><time datetime="2019-11-15T13:51:00+00:00">15 Nov 2019, 13:51</time> by <a rel="author">agronews.uaode/author</a></address>
      <p>
        <b>У Гамбурзі та передмісті (Німеччина) у четвер відбулася масштабна акція фермерів, які блокували вулиці тракторами, протестуючи проти аграрної політики уряду. Про це повідомляє «Укрінформ» з посиланням на NDR.</b>
      </p>
      <p>«Тисячі фермерів з усієї півночі Німеччини провели демонстрацію проти нових екологічних норм з нагоди міністерської конференції з питань навколишнього середовища в Гамбурзі. Поліція нарахувала близько 3 500 тракторів, які їхали на семи маршрутах із Нижньої Саксонії, Шлезвіга-Гольштейна та Мекленбурга-Передньої Померанії. Близько 1 700 з них поліція пропустила в центр міста, решту направляли на різні підготовлені майданчики», — йдеться у повідомленні.</p>
      <p>Ця ситуація дещо вплинула на функціонування транспорту, але, за даними поліції, менше, ніж очікувалося.</p>
      <p>Близько 5 000 учасників зібралися на мітинг асоціацій фермерів. Вони протестували, серед іншого, проти запланованого сільськогосподарського пакета Федерального уряду, який передбачає нові заходи щодо більшого захисту навколишнього середовища та захисту тварин.</p>
      <p>Фермери побоюються, що вони більше не зможуть прибутково працювати через більш жорсткі норми охорони природи.</p>
    </article>
  </body>
</html>