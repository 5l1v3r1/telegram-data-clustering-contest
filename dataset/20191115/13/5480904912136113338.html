<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/krasobruslar-brezina-je-v-moskve-po-kratkem-programu-osmy/1821458?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T13:59:00+00:00"/>
    <meta property="og:title" content="Krasobruslař Březina je v Moskvě po krátkém programu osmý"/>
    <meta property="og:description" content="Moskva - Krasobruslař Michal Březina nevstoupil dobře ani do svého druhého závodu Grand Prix v této sezoně. Na Ruském poháru v Moskvě mu po krátkém programu patří osmé místo. Český reprezentant spadl po čtverném salchowu a pokazil výjezd z trojitého axelu a výkonem 80,27 bodu zaostal o více než třináct bodů za osobním rekordem z loňského závodu GP v Helsinkách. Krátký program ovládli domácí krasobruslaři, vede úřadující vicemistr Evropy Alexandr Samarin se ziskem 92,81 bodu."/>
  </head>
  <body>
    <article>
      <h1>Krasobruslař Březina je v Moskvě po krátkém programu osmý</h1>
      <address><time datetime="2019-11-15T13:59:00+00:00">15 Nov 2019, 13:59</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Krasobruslař Michal Březina nevstoupil dobře ani do svého druhého závodu Grand Prix v této sezoně. Na Ruském poháru v Moskvě mu po krátkém programu patří osmé místo. Český reprezentant spadl po čtverném salchowu a pokazil výjezd z trojitého axelu a výkonem 80,27 bodu zaostal o více než třináct bodů za osobním rekordem z loňského závodu GP v Helsinkách. Krátký program ovládli domácí krasobruslaři, vede úřadující vicemistr Evropy Alexandr Samarin se ziskem 92,81 bodu.</p>
      <p>Přes 90 bodů se dostal i jeho krajan Dmitrij Alijev, který má evropské stříbro z roku 2018. Záda jim kryje Makar Ignatov, jenž získal 87,54 bodu. Na něj se ale tlačí další tři závodníci v rozmezí zhruba půl bodu.</p>
      <figure>
        <img src="https://i3.cn.cz/3/1573823962_P201911150687401.jpg"/>
      </figure>
      <p>Březina má na první šestici, která se představí v sobotu v silnější rozjížďce, více než šestibodové manko, ale stále má nakročeno ke zlepšení jedenácté příčky z úvodního závodu Grand Prix v Las Vegas. Tam za krátký program dostal o necelý bod více než dnes v Moskvě, ale pokazil volnou jízdu.</p>
      <p>V Moskvě dnes svou první polovinu soutěže absolvují také taneční páry, ženy a sportovní dvojice.</p>
      <p><b>Muži - po krátkém programu:</b> 1. Samarin 92,81, 2. Alijev 90,64, 3. Ignatov (všichni Rus.) 87,54, ...<b>8. Březina</b> (ČR) 80,27.</p>
    </article>
  </body>
</html>