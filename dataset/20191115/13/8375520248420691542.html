<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-projekti-krimskoji-rezolyuciji-oon-zyavilas-nova-vimoga-do-rosiji--640195.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T13:05:06+00:00"/>
    <meta property="og:title" content="У проєкті кримської резолюції ООН з’явилась нова вимога до Росії"/>
    <meta property="og:description" content="Росії поставлено нову вимогу: утримуватися від арештів та кримінальних переслідувань жителів тимчасово окупованого Криму за думки, висловлені в соціальних мережах до окупації півострова"/>
  </head>
  <body>
    <article>
      <h1>У проєкті кримської резолюції ООН з’явилась нова вимога до Росії</h1>
      <address>
        <time datetime="2019-11-15T13:05:06+00:00">15 Nov 2019, 13:05</time>
      </address>
      <h4>Росії поставлено нову вимогу: утримуватися від арештів та кримінальних переслідувань жителів тимчасово окупованого Криму за думки, висловлені в соціальних мережах до окупації півострова</h4>
      <p>Уповноважений ВР України з прав людини Людмила Денісова привітала схвалення Третім комітетом 74-ї сесії Генасамблеї ООН проєкту резолюції «Ситуація з правами людини в Автономній Республіці Крим та м. Севастополі».</p>
      <p>Про це омбудсмен зазначила у <a href="https://www.facebook.com/denisovaombudsman/photos/a.857267731012644/3152481584824569/?type=3&amp;theater">Facebook</a>.</p>
      <p>«Резолюція є важливим документом на шляху деокупації Криму та відновлення прав і свобод мешканців тимчасово окупованого півострова. Сподіваюсь, що світ підтримає Україну та рішуче засудить дії РФ на анексованих українських територіях», - зазначила вона.</p>
      <p>Денісова зауважила, що у документі вперше щодо тимчасово окупованого Криму застосовано термін «агресія», а Росії поставлено нову вимогу: утримуватися від арештів та кримінальних переслідувань жителів тимчасово окупованого Криму за думки, висловлені в соціальних мережах до окупації півострова.</p>
      <p>«В проєкті резолюції також йдеться про те, що Росія повинна звільнити всіх жителів Криму, які були заарештовані або ув'язнені за такі дії. Вітаю таке рішення Третього комітету і висловлюю подяку 67 країнам-членам комітету, які проголосували «за», - зазначила вона.</p>
      <p>«Разом з тим закликаю усі інші країни підтримати резолюцію під час її затвердження на пленарному засіданні Генеральної асамблеї ООН в грудні цього року», - наголосила омбудсмен.</p>
      <p>Денісова нагадала, що Російська Федерація щодня порушує права кримчан, а її політика, зокрема, масові затримання громадських активістів та правозахисників під приводом боротьби з тероризмом, «становлять загрозу та унеможливлюють проживання в тимчасово окупованому Криму».</p>
      <p>Нагадаємо, <a href="https://glavcom.ua/news/komitet-oon-shvaliv-krimsku-rezolyuciyu-de-vpershe-zafiksovano-ponyattya-agresiya-640008.html">Третій комітет Генеральної асамблеї ООН 14 листопада схвалив</a> проєкт резолюції «Ситуація з правами людини в Автономній Республіці Крим та місті Севастополь, Україна», у якому щодо АРК вперше застосовано визначення «агресія».</p>
      <p>Ініціатором резолюції виступила Україна, ще близько 40 країн є її співавторами. Це вже четвертий документ ООН щодо порушення прав людини в окупованому Криму.</p>
      <related>
        <a href="https://glavcom.ua/country/politics/ssha-jes-ta-ukrajina-zasudili-na-zasidanni-radi-obsje-represiji-v-okupovanomu-krimu-640058.html"/>
        <a href="https://glavcom.ua/country/politics/mzs-ukrajini-privitalo-shvalennya-oon-krimskoji-rezolyuciji-640025.html"/>
        <a href="https://glavcom.ua/news/komitet-oon-shvaliv-krimsku-rezolyuciyu-de-vpershe-zafiksovano-ponyattya-agresiya-640008.html"/>
      </related>
    </article>
  </body>
</html>