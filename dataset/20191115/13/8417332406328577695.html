<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/15/Bergs-advokat-Frode-Berg-har-akkurat-krysset-grensen-til-Litauen-20403733.ece"/>
    <meta property="og:site_name" content="adressa.no"/>
    <meta property="article:published_time" content="2019-11-15T13:39:33+00:00"/>
    <meta property="og:title" content="Bergs advokat: Frode Berg har akkurat krysset grensen til Litauen"/>
    <meta property="og:description" content="Litauiske myndigheter bekreftet på en pressekonferanse fredag ettermiddag at Frode Berg nå er i Litauen som en del av en utvekslingsavtalen med Russland."/>
  </head>
  <body>
    <article>
      <h1>Bergs advokat: Frode Berg har akkurat krysset grensen til Litauen</h1>
      <address><time datetime="2019-11-15T13:39:33+00:00">15 Nov 2019, 13:39</time> by <a rel="author">(NTB) NTB</a></address>
      <p>Litauiske myndigheter bekreftet på en pressekonferanse fredag ettermiddag at Frode Berg nå er i Litauen som en del av en utvekslingsavtalen med Russland.</p>
      <aside><a href="https://www.adressa.no/nyheter/utenriks/2019/11/15/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/15/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/15/javascript:void(0);">Del denne artikkelen på e-post</a></aside>
      <p>– Frode Berg er nå i Litauen, sa presidentrådgiver Jonas Vytautas Žukas på pressekonferansen.</p>
      <p>Berg ble utlevert til Litauen sammen med to litauere som er dømt for spionasje i Russland. Det litauiske presidentkontoret skriver på sine egne nettsider at Berg ble overlevert til den norske ambassaden i Litauen.</p>
      <p>– Han kom for kort tid siden over grensa fra Kaliningrad til Litauen. Jeg er i Litauen og venter på å møte ham snart, sier Bergs norske advokat Brynjulf Risnes.</p>
      <p>Til <a href="https://direkte.vg.no/nyhetsdognet/news/5dcea4d459817d00138b4f54">VG </a>sier Bergs datter Christina Berg at familien nå er overlykkelige.</p>
      <p>– Eneste vi vil si nå er at vi er overlykkelige og glade.</p>
      <p>Utleveringen av de spiondømte skjedde på grensen mellom Litauen og Russland klokken 11 norsk tid fredag, ifølge den nasjonale sikkerhetsdirektøren i Litauen, Darius Jauniškis.</p>
      <p>– Operasjonen har vært vellykket. Utvekslingen har funnet sted, sa Jauniškis, og la til at operasjonen hadde vært nøye planlagt.</p>
      <p>Avslutningsvis ble det informert om at ytterligere detaljer om utvekslingen ikke kunne avsløres.</p>
      <p>Tidligere fredag ble det kjent at Litauens president Gitanas Nauseda hadde benådet de to spiondømte russerne Nikolaj Filiptsjenko og Sergej Moisejenko.</p>
    </article>
  </body>
</html>