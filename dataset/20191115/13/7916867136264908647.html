<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134660-lkl-senbuviai-ilgiausiai-lygoje-zaidziantys-krepsininkai.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-15T13:26:00+00:00"/>
    <meta property="og:title" content="LKL senbuviai: ilgiausiai lygoje žaidžiantys krepšininkai"/>
    <meta property="og:description" content="Kai Mindaugas Lukauskis pirmą kartą išbėgo į aikštę Lietuvos krepšinio lygoje, Arvydas Sabonis buvo dar tik pradedantis karjerą Portlando „Trail Blazers“ komandoje, o Šarūnas Jasikevičius tik galvojo apie profesionalo karjeros pradžią studijuodamas Merilendo universitete JAV. Tai buvo 1997-ųjų sausis, kai tuometis Panevėžio „Lietkabelio“ 17-metis debiutavo LKL pirmenybėse. Lukauskis yra vyriausias LKL krepšininkas ir tikras lygos mohikanas – jis ..."/>
  </head>
  <body>
    <article>
      <h1>LKL senbuviai: ilgiausiai lygoje žaidžiantys krepšininkai</h1>
      <address>
        <time datetime="2019-11-15T13:26:00+00:00">15 Nov 2019, 13:26</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-206973-any1000x1000.jpg">
          <img src="https://www.basketnews.lt/paveikslelis-206973-any630x500.jpg"/>
        </a>
      </figure>
      <p>Nuotr. BNS</p>
      <p>Kai Mindaugas Lukauskis pirmą kartą išbėgo į aikštę Lietuvos krepšinio lygoje, Arvydas Sabonis buvo dar tik pradedantis karjerą Portlando „Trail Blazers“ komandoje, o Šarūnas Jasikevičius tik galvojo apie profesionalo karjeros pradžią studijuodamas Merilendo universitete JAV.</p>
      <p>Tai buvo 1997-ųjų sausis, kai tuometis Panevėžio „Lietkabelio“ 17-metis debiutavo LKL pirmenybėse.</p>
      <p>Lukauskis yra vyriausias LKL krepšininkas ir tikras lygos mohikanas – jis aukščiausioje šalies lygoje žaidžia jubiliejinį 20-tą sezoną.</p>
      <p>LKL čempionatas organizuojamas 27-tus metus ir tik trys krepšininkai iš arti yra matę daugiau nei pusę lygos gyvenimo.</p>
      <p>LKL.lt pateikia daugiausiai sezonų lygoje praleidusių krepšininkų sąrašą.</p>
      <p>
        <b>8-13 vietos: 11 sezonų</b>
      </p>
      <p>Šeši šį sezoną „Betsafe–LKL“ pirmenybėse dalyvaujantys krepšininkai aukščiausioje šalies lygoje žaidžia 11-tus metus.</p>
      <p>Tituluočiausias iš jų – Vytenis Lipkevičius. Penkis sezonus praleidęs Kauno „Žalgiryje“, jis iškovojo penkis LKL aukso žiedus. 30-metis Lipkevičius šį sezoną užima Panevėžio „Lietkabelio“ kapitono pareigas.</p>
      <p>Sykį LKL čempionu tapo Žygimantas Janavičius. Dabartinis Klaipėdos „Neptūno“ įžaidėjas per 11 sezonų vilkėjo septynių skirtingų LKL komandų marškinėlius.</p>
      <p>Likę trys krepšininkai, rungtyniaujantys 11-tus metus, nė karto nėra tapę čempionais, bet turi labai juos skiriantį bruožą. Klaipėdiečiai Simas Galdikas ir Mindaugas Girdžiūnas per karjerą LKL yra atstovavę atitinkamai dviem ir trims komandoms. </p>
      <p>O Arvydas Šikšnius ir Vaidas Čepukaitis – nuolatiniai migrantai. Šikšnius per 11 sezonų vilkėjo net devynių komandų marškinėlius, Čepukaitis, nors atstovavo penkioms komandoms, kiekvieną vasarą persikeldavo vis į kitą klubą – taip „Juventus“ komandai jis atstovavo keturiais skirtingais etapais.</p>
      <p>Beje, Čepukaičio karjeros įraše – 12 sezonų LKL. Tačiau nors ir buvo registruotas 2008–2009 m. sezonui Kauno „Triobet“ gretose, nesužaidė nė vienų rungtynių.</p>
      <p>
        <b>5-7 vietos: 12 sezonų</b>
      </p>
      <p>Tarp trijų krepšininkų, LKL pirmenybėse dalyvaujančių 12-tą sezoną, išskirtinis yra Tomas Delininkaitis (37 metai). Jis vienintelis tapęs LKL čempionu ir tai padarė triskart: sykį su Vilniaus „Lietuvos rytu“, dukart su „Žalgiriu“.</p>
      <p>12-tą sezoną LKL taip pat rungtyniauja už Delininkaitį jaunesni Egidijus Dimša (34 metai) ir Gediminas Maceina (35 metai).</p>
      <p>
        <b>4 vieta: 13 sezonų</b>
      </p>
      <p>Artūras Milaknis tampa ne tik „Žalgirio“, bet ir visos lygos legenda. Tryliktą sezoną LKL pirmenybėse žaidžiantis 33-ejų snaiperis net 11-tą sezoną vilki „Žalgirio“ marškinėlius.</p>
      <p>A. Milaknis per karjerą yra laimėjęs aštuonis LKL aukso žiedus ir jau šį sezoną gali pavyti Robertą Javtoką – jis LKL yra praleidęs 13 sezonų ir čempionu tapęs 9 kartus.</p>
      <p>Be „Žalgirio“, Milaknis vieną sezoną atstovavo Kauno „Triobet“ komandai, du sezonus vilkėjo Prienų klubo marškinėlius.</p>
      <p>
        <b>3 vieta: 16 sezonų</b>
      </p>
      <p>LKL žiedų valdovas. Trečią poziciją ilgiausiai lygoje žaidžiančių krepšininkų sąraše užima tikra „Žalgirio“ legenda Paulius Jankūnas. Šis sezonas jam jau 16-tas aukščiausioje Lietuvos lygoje.</p>
      <p>Jankūnas šiemet siekia jau 14-to LKL aukso žiedo ir pagal šį rodiklį tvirtai pirmauja lygos istorijoje. „Žalgirio“ kapitonas laimėjęs lygiai pusę LKL čempionatų (13 iš 26).</p>
      <p>Per debiutines rungtynes 2003-aisiais tuomet 19-metis Jankūnas pelnė 18 taškų ir atkovojo 16 kamuolių. Per 454 rungtynes LKL (5 vieta istorijoje) Jankūnas nėra vilkėjęs jokios kitos komandos marškinėlių, tik „Žalgirio“.</p>
      <p>
        <b>2 vieta: 19 sezonų</b>
      </p>
      <p>Artūras Jomantas yra metais jaunesnis nei Jankūnas, tačiau nėra atstovavęs nė vienam užsienio klubui. Neskaitant studijų JAV, iš Mažeikių kilęs Jomantas devynioliktus metus žaidžia LKL pirmenybėse ir dukart tapo čempionu – 2009 ir 2010 m. su „Lietuvos rytu“.</p>
      <p>Jomantas lygoje debiutavo būdamas vos 16-os, kai apsivilko Mažeikių „Naftos“ marškinėlius.</p>
      <p>34-erių puolėjas atstovavo penkioms komandoms, iš kurių daugiausiai laiko – net 10 sezonų – praleido „Lietuvos ryto“ gretose.</p>
      <p>
        <b>1 vieta: 20 sezonų</b>
      </p>
      <p>Mindaugas Lukauskis yra gyva LKL legenda. Jis titulais negali pasigirti taip, kaip P. Jankūnas – yra tapęs LKL čempionu dukart.</p>
      <p>Tačiau Lukauskiui priklauso du LKL rekordai, kurie vargu, ar bus pagerinti artimiausiu metu.</p>
      <p>Devynis sezonus „Lietuvos rytui“ atidavęs ir penkis gynęs gimtojo Panevėžio komandos garbę, Lukauskis yra pirmas lygoje pagal per karjerą sužaistas rungtynes (622) ir stipriai lenkia artimiausius varžovus Rolandą Matulį (554) bei Jomantą (488).</p>
      <p>Lukauskis pirmas istorijoje pasiekė 1000 perimtų kamuolių ribą ir vis dar tolsta nuo Roberto Giedraičio (949) bei Dainiaus Šalengos (661).</p>
      <p>Artimiausi numatomi rekordai?</p>
      <p>Per karjerą LKL pelnyti taškai – Lukauskis turi 5304 ir vejasi Žydrūną Urboną (5557) bei Matulį (5645). Į pirmą vietą puolėjas pakilti galėtų kitą sezoną.</p>
      <p>Jei žais lygoje dar vieną sezoną, tikėtina, Lukauskis taptų ir visų laikų lyderiu pagal rezultatyvius perdavimus – su 1216 perdavimų nuo Giedraičio atsilieka 111 perdavimų (1327).</p>
      <p>Ar 40-metis žais LKL ir kitą sezoną? „Sužaisiu paskutines oficialias rungtynes LKL su sūnumi“, – duodamas interviu portalui lrt.lt yra sakęs M. Lukauskis, kurio sūnui dabar – 10 metų. Tad panašu, kad karjeros baigti puolėjas nėra nusiteikęs.</p>
      <p>Juolab, kad ir apie dar vieną – ilgaamžiškumo rekordą – Lukauskis yra prasitaręs. Jis norėtų tapti vyriausiu visų laikų LKL žaidėju. Pavasarį puolėjui sukaks 41-eri, o rekordas priklauso Algimantui Paviloniui, kuris aikštėje pasirodė būdamas 42 metų, 3 mėnesių ir 15 dienų.</p>
      <h3>
        <a href="https://www.basketnews.lt/zaidejai/900-tomas-delininkaitis.html">Tomas Delininkaitis</a>
      </h3>
      <figure>
        <img src="https://www.basketnews.lt/paveikslelis-200283-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/286-klaipedos-neptunas.html">Klaipėdos Neptūnas</a></li>
        <li>Pozicija: SG, PG</li>
        <li>Amžius: 37</li>
        <li>Ūgis: 190 cm</li>
        <li>Svoris: 80 kg</li>
        <li>Gimimo vieta: Klaipėda, Lietuva</li>
      </ul>
      <h3>
        <a href="https://www.basketnews.lt/zaidejai/5549-egidijus-dimsa.html">Egidijus Dimša</a>
      </h3>
      <figure>
        <img src="https://www.basketnews.lt/paveikslelis-147664-any150x150.jpg"/>
      </figure>
      <figure>
        <img src="https://www.basketnews.lt/paveikslelis-200518-crop100x150.jpg"/>
      </figure>
      <ul>
        <li>MIN: 23.28</li>
        <li>PTS: 6.75 (46.38%)</li>
        <li>REB: 6.5</li>
        <li>AS: 1</li>
        <li>ST: 0.88</li>
        <li>BS: 0.25</li>
        <li>TO: 1.75</li>
        <li>GM: 8</li>
      </ul>
    </article>
  </body>
</html>