<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/15/news/fca_anticipa_i_benefici_della_tecnologia_5g-241178051/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T13:19:00+00:00"/>
    <meta property="og:title" content="Fca anticipa i benefici della tecnologia 5G"/>
    <meta property="og:description" content="Insieme ad altri partner il Gruppo torinese ha presentato nuove soluzioni che sfruttano il potenziale dell’innovativo protocollo per auto più"/>
  </head>
  <body>
    <article>
      <h1>Fca anticipa i benefici della tecnologia 5G</h1>
      <h2>Insieme ad altri partner il Gruppo torinese ha presentato nuove soluzioni che sfruttano il potenziale dell’innovativo protocollo per auto più intelligenti e sicure</h2>
      <address>
        <time datetime="2019-11-15T13:19:00+00:00">15 Nov 2019, 13:19</time>
      </address>
      <p>La città di Torino ha ospitato la “5GAA World Conference and Demonstration” e il gruppo Fca, fedele alla sua strategia sul fronte dell’innovazione, ha partecipato attivamente all’importante evento.<br/> <br/>D’altronde, quando ha progettato la piattaforma Uconnect la casa del Lingotto ha predisposto la possibilità di poter integrare le innovazioni future, in particolare proprio l’avanzata tecnologia 5G.<br/> <br/>Questa piattaforma integrata per veicoli connessi ha consentito a Fca di creare un “ecosistema globale” per migliorare l’esperienza di guida sia all’interno, sia all’esterno del veicolo poiché il 5G rappresenta una rivoluzione concettuale della connettività nel campo automotive.<br/>L’evento torinese ha dimostrato come due vetture connesse possano comunicare tra loro e con il cloud, migliorando così la sicurezza e la qualità di guida.<br/> <br/>La tecnologia 5G porterà una nuova generazione di comunicazioni ad alta velocità e bassa latenza e Fca ha presentato cinque nuovi sistemi che permetteranno di beneficiare di questi vantaggi: Forward Collision Warning, Urban Geo-referenced Alert, Stationary Vehicle Warning, Emergency Electronic Brake Light warning e See Through.<br/> <br/>“Il sistema Uconnect di Fca – ha spiegato Gilberto Ceresa, head of global connectivity team and cio Emea &amp; Latam of Fiat Chrysler Automobiles – utilizzerà la tecnologia 5G in molti più modi rispetto a quanto mostrato oggi durante l’evento torinese. Riteniamo che la tecnologia 5G possa contribuire a trasformare la mobilità del futuro e a rivoluzionare il modo in cui le auto sono percepite.<br/>Quando il 5G diventerà uno standard a livello globale e l’infrastruttura si svilupperà di pari passo, questo consentirà a costruttori e consumatori di trarre il massimo dalle numerose potenzialità di questa nuova tecnologia”.<br/> <br/>Fca e Harman hanno presentato due applicazioni della tecnologia C-V2V (Cellular Vehicle to Vehicle): i sistemi Forward Collision Warning (Fcw) e Intersection Movement Assist (Ima).<br/>Nel corso del test le Maserati Levante e Quattroporte hanno comunicato in forma anonima informazioni di base come la propria posizione e direzione grazie a un collegamento radio diretto.<br/> <br/>Il sistema Fcw rileva eventuali collisioni frontali e avvisa il guidatore. Grazie poi allo scambio dei dati dei sensori con le vetture connesse nelle vicinanze, questa tecnologia potrà ridurre il rischio di incidenti, ad esempio agli incroci stradali, mentre il sistema Ima, supporta il conducente in prossimità delle intersezioni per evitare possibili collisioni laterali.<br/> <br/>Il sistema Urban Geo-referenced Alert, sviluppato in collaborazione tra Tim, Fca, Links, Città di Torino con 5T e Politecnico di Torino, avvisa i guidatori di possibili pericoli e rischi come lavori stradali, limiti di velocità e ingorghi.<br/> <br/>Tramite la Piattaforma digitale per la mobilità di Torino che esegue un monitoraggio in tempo reale della situazione stradale, un messaggio di avvertimento geo-referenziato standard viene prima raccolto dal Politecnico di Torino e da Links e poi trasmesso tramite il cloud broker Tim 5G Amqp.<br/> <br/>Il messaggio viene inviato solo alle vetture che richiedono queste informazioni e, nei modelli Fca, è visualizzato sull’interfaccia utente di bordo in modo che il conducente sia in grado di intervenire nel modo più idoneo.<br/> <br/>Nel terzo test Fca ha presentato la tecnologia Cellular Vehicle-to-Everything (C-V2X) che consente alle auto di comunicare tra loro, con altri utenti della strada e con l’infrastruttura circostante.<br/>Da segnalare poi che anche in aree prive di copertura di reti mobili, la comunicazione C-V2X permette uno scambio di informazioni sensibili al fattore tempo (time-sensitive) e critiche per la sicurezza.<br/>Una dimostrazione pratica di due utilizzi di questa tecnologia è stata fornita da Fca insieme a Continental e Qualcomm, con due Jeep Renegade.<br/> <br/>Con l’accensione delle luci di emergenza si attiva la funzione Stationary Vehicle Warning (Svw) che trasmette un messaggio a tutte le auto nelle vicinanze così da segnalare anche ai veicoli in avvicinamento la presenza non ancora visibile del pericolo, mentre in caso di frenata improvvisa di una vettura, il sistema Emergency Electronic Brake Light (Eebl) invia un avviso a tutte le auto nelle vicinanze segnalando la situazione potenzialmente pericolosa.<br/> <br/>Frutto della collaborazione tra Vodafone, Fca, Vodafone Automotive, Marelli e Altran è invece il sistema “See Through”, che utilizza la comunicazione C-V2V per scambiare video in tempo reale tra vetture e ampliare il campo del guidatore anche in situazioni di visibilità limitata, prevenendo gli incidenti, specialmente durante le fasi di sorpasso.<br/>Nel test sono state utilizzate due Jeep Renegade collegate tra loro attraverso un router 5G della Marelli e dotate di telecamere a elevato frame-rate di Marelli Motorsport.<br/> <br/>“Il monitoraggio in tempo reale e un algoritmo di mappatura spaziale delle vetture, appositamente sviluppato da Vodafone Automotive – sottolineano i progettisti – consentono al sistema Multi-access Edge Computing (Mec) di Vodafone di gestire e instradare dinamicamente i flussi video sulla base delle posizioni reciproche delle vetture, offrendo una latenza end-to-end minima a tutto vantaggio della sicurezza del guidatore.<br/>La latenza estremamente contenuta e l’elevata affidabilità della tecnologia 5G di Vodafone sono fondamentali per garantire il flusso e la sincronizzazione dello scambio di informazioni video in tempo reale tra le vetture, anche in condizioni di traffico elevato e di saturazione delle celle”. (m.r.)</p>
    </article>
  </body>
</html>