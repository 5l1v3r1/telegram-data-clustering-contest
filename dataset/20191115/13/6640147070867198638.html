<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/asus-zenbook-pro-duo-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T13:40:00+00:00"/>
    <meta property="og:title" content="Asus ZenBook Pro Duo - Recensione | Tom's Hardware"/>
    <meta property="og:description" content="Abbiamo provato l'Asus ZenBook Pro Duo, nuovo portatile per professionisti della grafica dal design innovato e dotato di ben due schermi 4K."/>
  </head>
  <body>
    <article>
      <h1>Asus ZenBook Pro Duo - Recensione | Tom's Hardware</h1>
      <address>
        <time datetime="2019-11-15T13:40:00+00:00">15 Nov 2019, 13:40</time>
      </address>
      <p>Dopo averlo visto qualche mese fa al <a href="https://www.tomshw.it/hardware/asus-zenbook-pro-duo-ce-un-secondo-schermo-nella-base-del-portatile/">Computex 2019</a>, finalmente abbiamo avuto la possibilità di provare con mano l’Asus ZenBook Pro Duo, un computer portatile unico nel suo genere caratterizzato dalla <b>presenza di due schermi</b>. Oltre all’unità principale da 15,6″ troviamo infatti un <b>secondo schermo da 14″</b>, posto appena sopra la tastiera.</p>
      <p>Come si può facilmente intuire anche dal nome, la caratteristica principale dell’Asus ZenBook Pro Duo è proprio questo doppio display. Il primo offre un rapporto schermo-corpo dell’89% ed è equipaggiato con un pannello <b>touchscreen con risoluzione 4K, copertura del 100% dello spazio DCI-P3 e certificazione Pantone.</b> Il secondo display (chiamato <b>ScreenPad Plus</b>) ha invece una <b>risoluzione personalizzata di 3840 x 1100 pixel</b>, è anch’esso touchscreen e ha una superficie opaca, che facilita lo scorrimento del dito e la scrittura con la penna attiva (inclusa in confezione).</p>
      <figure>
        <img src="https://www.tomshw.it/images/images/2019/11/asus-zenbook-pro-duo-63107.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/asus-zenbook-pro-duo-63109.768x432.jpg"/>
        </figure>
        <figure>
          <img src="https://www.tomshw.it/images/images/2019/11/asus-zenbook-pro-duo-63101.768x432.jpg"/>
        </figure>
        <figure>
          <img src="https://www.tomshw.it/images/images/2019/11/asus-zenbook-pro-duo-63100.768x432.jpg"/>
        </figure>
      </slideshow>
      <h3>Design e caratteristiche</h3>
      <p>Per fare spazio al secondo schermo Asus ha dovuto riorganizzare la parte inferiore del portatile, <b>spostando il touchpad a destra della tastiera, </b>dove solitamente si trova il tastierino numerico. Una soluzione che ci è piaciuta: ci è voluto davvero poco ad abiutarsi alla nuova posizione e non abbiamo trovato difficoltà nell’utilizzarlo. Asus ha inserito anche un apposito tasto, che attiva un <b>tastierino numerico virtuale</b> in modo da rimpiazzare quello fisico. C’è però da sottolineare che se siete mancini e solitamente usate il touchpad con la sinistra, con l’Asus ZenBook Pro Duo sarete costretti ad affidarvi ad un mouse esterno.</p>
      <p>La scocca in metallo presenta la classica finitura a cui Asus ci ha abiutati, la colorazione “Celestial Blue” è molto bella e piacevole. Anche qui ritroviamo le <b>cerniere Ergo Lift</b>, che sollevano leggermente il portatile quando apriamo lo schermo agevolando il raffreddamento. Le dimensioni sono abbastanza contenute tenuto conto anche della particolarità del prodotto: <b>L’Asus ZenBook Pro Duo misura 359 x 246 x 24 mm</b>. Il peso invece è di <b>2,5 kg</b>.</p>
      <p>Sopra il touchpad troviamo due particolari pulsanti, uno per attivare la <b>modalità turbo </b>e uno per <b>scambiare le finestre presenti sui due schermi</b>, mantenendone però il layout.  Lo ScreenPad Plus gode poi di un<b> software dedicato</b> da cui è possibile lanciare utility come la calcolatrice o lo strumento di <b>scrittura a mano libera. </b>È presente anche uno store da cui scaricare altri programmi e non manca la possibilità di <b>aggiungere a questa sorta di launcher software installati sul computer</b>, come ad esempio Google Chrome o Spotify.</p>
      <p>Selezionando una finestra, è possibile selezionare tre funzionalità speciali: <b>App Switcher, Add e ViewMax. </b>La prima sposterà la finestra su ScreenPad Plus, la seconda aggiungerà il programma al launcher sopra citato e l’ultima estenderà la finestra su entrambi gli schermi.</p>
      <figure>
        <img src="https://www.tomshw.it/images/images/2019/11/asus-zenbook-pro-duo-63111.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/asus-zenbook-pro-duo-63110.768x432.jpg"/>
        </figure>
        <figure>
          <img src="https://www.tomshw.it/images/images/2019/11/asus-zenbook-pro-duo-63095.768x432.jpg"/>
        </figure>
      </slideshow>
      <p>Nella confezione di vendita dell’Asus ZenBook Pro Duo troviamo, oltre ovviamente al notebook e al caricatore, una<b> penna attiva</b> con cui è possibile interagire e scrivere sui due schermi e un <b>poggiapolsi</b>, essenziale per poter utilizzare al meglio il portatile. L’inserimento del secondo schermo infatti non ha solo comportato uno spostamento del touchpad ma anche un abbassamento della tastiera; senza un poggiapolsi scrivere potrebbe diventare problematico, soprattutto se si digitano testi lunghi.</p>
      <p>L’Asus ZenBook Pro Duo arriva in Italia in un’unica configurazione, al <b>prezzo di 2999 euro </b>(lo potete acquistare qui). La dotazione hardware è di tutto rispetto ed è perfetta per l’editing foto / video professionale: abbiamo un processore<b> Intel Core i7-9750H, 32 GB di memoria RAM</b> DDR4, una scheda video <b>GeForce RTX 2060</b> e un <b>SSD PCIe da 1 TB</b>. Di alto livello anche la connettività, grazie alla presenza del <b>Wi-Fi 6 </b> e del Bluetooth 5.0.</p>
      <p>Parlando invece della dotazione porte, sul lato destro abbiamo una porta USB 3.1 tipo A, una porta <b>USB-C con supporto a Thunderbolt 3</b> e il jack per le cuffie, mentre sul lato sinistro troviamo la seconda USB 3.1 tipo A, un’uscita HDMI e il connettore d’alimentazione. Su entrambi i lati abbiamo poi due feritoie da cui il sistema di raffreddamento espelle l’aria calda.</p>
      <h3>Esperienza d’uso</h3>
      <p>L’Asus ZenBook Pro Duo è indubbiamente un prodotto dedicato ai professionisti e per questo motivo lo abbiamo provato in diversi scenari come<b> editing foto, produttività multitasking </b>(Excel, Word, gestione mail)e <b>montaggio video</b>. Nel complesso siamo rimasti molto soddisfatti: <b>non ci siamo mai imbattuti in blocchi o rallentamenti</b> e il fatto che <b>Windows riconosca il doppio schermo come due monitor </b>gioca a favore dell’utente, che non ha bisogno di un software proprietario per gestirli e può sfruttare le opzioni per il doppio display (presenti ad esempio in DaVinci Resolve) senza problemi.</p>
      <p>Programmi proprio come <b>DaVinci Resolve e Adobe Premiere sono quelli dove l’Asus ZenBook Pro Duo esprime al meglio le proprie potenzialità</b>. La possibilità di spostare nel secondo schermo elementi come la timeline o la preview velocizza molto il processo di montaggio. Anche i software di fotoritocco come <b>Photoshop</b> giovano non solo del secondo schermo, dove possiamo ad esempio posizionare strumenti e livelli in modo da accedervi più rapidamente, ma anche del <b>supporto alla penna attiva</b>, che permette di essere estremamente precisi.</p>
      <figure>
        <img src="https://www.tomshw.it/images/images/2019/11/asus-zenbook-pro-duo-63094.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/asus-zenbook-pro-duo-63098.768x432.jpg"/>
        </figure>
        <figure>
          <img src="https://www.tomshw.it/images/images/2019/11/asus-zenbook-pro-duo-63097.768x432.jpg"/>
        </figure>
      </slideshow>
      <p>La qualità dello schermo principale da 15,6″ garantisce un’<b>ottima fedeltà dei colori</b>, offrendo un’esperienza d’uso valida tanto nel lavoro grafico quanto nella visualizzazione di film e serie TV. Altrettanto buono è il <b>sistema audio Asus SonicMaster certificato Harman Kardon</b>: il volume è elevato e la qualità complessiva è più che sufficiente per guardare contenuti in streaming su piattaforme come Netflix.</p>
      <p>Webcam e microfono integrato permettono di partecipare tranquillamente a videoconferenze senza il timore che la propria voce non si senta in maniera chiara o che la qualità dell’immagine sia insufficiente. Non manca il supporto all’<b>autenticazione tramite Windows Hello</b>, ottima per velocizzare ulteriormente le operazioni di login una volta acceso l’Asus ZenBook Pro Duo.</p>
      <p>Parlando di autonomia, la<b> batteria da 71 Wh</b> vi permetterà di lavorare durante i vostri spostamenti senza troppi problemi, ma per sfruttare al massimo le potenzialità dell’Asus ZenBook Pro Duo fareste meglio a tenerlo sempre collegato a una presa di corrente quando possibile.</p>
      <h3>Conclusioni</h3>
      <p>Come detto nel corso di questa recensione, l’Asus ZenBook Pro Duo è un <b>notebook unico nel suo genere dedicato ai professionisti </b>che lavorano principalmente nel mondo della grafica, del video editing e della musica, che cercano una macchina con cui poter <b>lavorare anche in mobilità senza doversi accontentare di un solo schermo</b>. L’hardware a disposizione vi permette anche di giocare senza troppe difficoltà a risoluzione Full HD e Quad HD, ma non è un portatile progettato con questo scopo; va bene per svagarsi a fine giornata, ma se siete principalmente dei videogiocatori vi consigliamo di rivolgere la vostra attenzione altrove, come ad esempio sull’Asus ROG Strix Scar II GL704GV (<a href="https://toms.it/HIKyC">disponibile su Amazon</a>).</p>
      <p>Le prestazioni con programmi professionali come Photoshop, Premiere e DaVinci Resolve sono soddisfacenti, così come la produttività più classica. Abbiamo usato l’Asus ZenBook Pro Duo in ufficio, mantenendo la finestra principale sullo schermo da 15,6″ e due finestre affiancate su quello da 14″ e siamo riusciti a gestire il lavoro molto più velocemente. Insomma, <b>lo ScreenPad Plus da al portatile un valore aggiunto importante.</b></p>
      <figure>
        <img src="https://www.tomshw.it/images/images/2019/11/asus-zenbook-pro-duo-63110.768x432.jpg"/>
      </figure>
      <p>Anche la <b>penna attiva</b> è un plus di cui tenere conto, specialmente se vi piacere scrivere a mano anche sul PC: se ad esempio state seguendo una conferenza in streaming, potete mettere<b> software come Onenote</b> sullo schermo secondario da 14″ e appuntare con la penna tutto quello che vi serve. Come detto anche il display da 15,6″ è touchscreen e supporta l’input dello stilo, ma utilizzarlo lì risulta più complicato.</p>
      <p>Se dovessimo cercare dei difetti, potremmo trovarli proprio nello <b>ScreenPad Plus</b> che tanto abbiamo apprezzato: <b>non è possibile inclinarlo</b>, di conseguenza per utilizzarlo al meglio dovrete piegare la testa come se steste guardando verso il basso. Non è nulla di drammatico, ma se lo utilizzate in maniera continuativa a fine giornata potreste avere il collo un po’ indolenzito.</p>
      <p>Chiudiamo parlando del <b>prezzo, 2999 euro.</b> Una cifra sicuramente importante, ma che secondo noi è giustificata sia dalla dotazione hardware sia dall’<b>innovazione che un prodotto come questo porta</b>. È l’unico notebook di questo tipo presente in commercio e se avete necessariamente bisogno di due schermi per lavorare al meglio, l’<b>Asus ZenBook Pro Duo vi permette di essere pienamente operativi anche fuori dall’ufficio</b>. Insomma, si tratta certamente di un prodotto di nicchia, ma se ne siete parte e volete cambiare il vostro attuale portatile, fareste bene a prenderlo in seria considerazione.</p>
    </article>
  </body>
</html>