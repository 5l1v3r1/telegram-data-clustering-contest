<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/1a9c68f1cd244846/marele-pele-la-picioarele-lui-leo-messi-as-fi-vrut-sa-fiu-coleg-cu-el.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T13:20:03+00:00"/>
    <meta property="og:title" content="Marele Pele, la picioarele lui Leo Messi: Aş fi vrut să fiu coleg cu el"/>
    <meta property="og:description" content="Pele şi-ar fi dorit să fie coleg cu starul Barcelonei, Lionel Messi. Fostul mare fotbalist brazilian a dezvăluit, într-un interviu pentru Gazzetta dello Sport, că argentinianul e jucătorul pe care îl admiră cel mai mult din fotbalul mondial."/>
  </head>
  <body>
    <article>
      <h1>Marele Pele, la picioarele lui Leo Messi: Aş fi vrut să fiu coleg cu el</h1>
      <address><time datetime="2019-11-15T13:20:03+00:00">15 Nov 2019, 13:20</time> by <a rel="author">Jurnal.md</a></address>
      <p>
        <b>Pele şi-ar fi dorit să fie coleg cu starul Barcelonei, Lionel Messi. Fostul mare fotbalist brazilian a dezvăluit, într-un interviu pentru Gazzetta dello Sport, că argentinianul e jucătorul pe care îl admiră cel mai mult din fotbalul mondial.</b>
      </p>
      <p>"Dintre toţi marii fotbalişti actuali, aş fi vrut să fiu coleg cu Messi. El e cel mai complet din lume. Este abil, pasează şi oferă assist-uri, driblează bine şi înscrie. Dacă am fi fost în aceeaşi echipă, adversarii noştri nu s-ar mai fi preocupat doar de unul, ci ar fi avut griji la pătrat", a declarat Pele pentru italieni.</p>
      <p>Triplul campion mondial a numit cel mai dificil adversar întâlnit în carieră.</p>
      <p>"Giovanni Trapattoni era cel mai bun apărător, implacabil, însă corect, nu te lovea cu cotul sau cu piciorul. Nu era ca englezii şi argentinienii, câte lovituri am mai încasat de la ei! Pe vremea mea găseai două-trei staruri de top în fiecare ţară cu mare cultură fotbalistică.</p>
      <p>Azi mai sunt doar doi sau trei, Messi, Cristiano Ronaldo şi Neymar, care însă n-a ajuns aşa sus. Vreau să câştige un Mondial cu Brazilia. Lumea îl critică des, am făcut-o şi eu, dar a crescut la Santos şi ţin mult la el", a mai spus Pele.</p>
      <p>Brazilianul şi-a amintit şi de golul cu numărul 1.000 din carieră, marcat împotriva lui Vasco da Gama, pe Maracana. Pe 19 noiembrie se vor împlini 50 de ani de la golul istoric.</p>
      <p>"Preferam să-l dau din acţiune, era prea mare responsabilitate de la 11 metri. I-am zis lui Carlos Alberto, care era executantul oficial, să bată penalty-ul. Nici n-a vrut s-audă şi toată echipa se aşezase la centru, aşteptând să şutez eu! M-am gândit... «dacă respinge portarul, greşesc sau lovesc bara, nu mai e nimeni să mă ajute». Dar am înscris şi apoi terenul s-a umplut imediat de lume", a rememorat Pele, ajuns la 79 de ani.</p>
    </article>
  </body>
</html>