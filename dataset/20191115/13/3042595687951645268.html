<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frode-berg-er-endelig-fri/71824247"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T13:08:09+00:00"/>
    <meta property="og:title" content="- Frode Berg er endelig fri!"/>
    <meta property="og:description" content="Overlevert fra Russland til Litauen i dag og er på vei hjem. - Vi er lettet og glad, sier Bergs datter til Dagbladet."/>
  </head>
  <body>
    <article>
      <h1>- Frode Berg er endelig fri!</h1>
      <h2>Overlevert fra Russland til Litauen i dag og er på vei hjem. - Vi er lettet og glad, sier Bergs datter til Dagbladet.</h2>
      <address><time datetime="2019-11-15T13:08:09+00:00">15 Nov 2019, 13:08</time> by <a rel="author">Gunnar Hultgreen</a></address>
      <p>VILNIUS (Dagbladet): Nasjonal sikkerhetssjef Darius Jauniskis holdt kl. 13.45 i dag en pressekonferanse hvor de slapp nyheten som har vært ventet de siste dagene: At Frode Berg er utlevert til Litauen fra Russland, sammen med to spiondømte litauere.</p>
      <p>
        <b>- Vi er lettet og glad. Det er alt vi har å si nå, sier Frode Bergs datter Christina Berg til Dagbladet bare minutter etter at nyheten kom.</b>
      </p>
      <figure>
        <img src="https://dbstatic.no/71824483.jpg?imageId=71824483&amp;width=512&amp;height=308"/>
        <figcaption><b>KONE OG DATTER:</b> Utenriksminister Ine Eriksen Søreide (H) møtte støttegruppa til spionsiktede Frode Berg på Scandic hotell i Kirkenes i 2018, her med Bergs kone Anita Berg til venstre, og datteren Christina Berg til høyre. Foto: Ole-Tommy Pedersen, Sør-Varanger Avis / NTB scanpix Vis mer</figcaption>
      </figure>
      <h3>- Endelig fri</h3>
      <p>Berg er overlevert til den norske ambassaden i Litauen. Hans norske advokat Brynjulf Risnes er i Litauen.</p>
      <p>
        <b>- Frode Berg er endelig fri! skrev han på Twitter kl. 14.04.</b>
      </p>
      <p>På pressekonferansen ble det også kjent at Litauen har benådet to spiondømte russere i en prosess som kan føre til at Frode Berg kommer hjem fra Moskva.</p>
      <p>Norske myndigheter <a href="https://www.regjeringen.no/no/aktuelt/frode-berg-overlevert-til-norske-myndigheter/id2678086/">bekrefter opplysningene</a>.</p>
      <p>Overleveringen skjedde kl. 11 i dag.</p>
      <h3>På vei hjem</h3>
      <p>På pressekonferansen ble det opplyst at de litauiske spionen allerede er sammen med familien sine.</p>
      <p>Statsminister Erna Solbergs bekrefter at Berg nå også vil komme hjem til Norge og gjenforenes med sin familie.</p>
      <p>- Vi er glade for at Frode Berg nå kommer hjem til Norge, som en fri mann. Jeg vil takke litauiske myndigheter for samarbeidet og for den innsatsen de har gjort for å få Berg fri, sier statsminister Erna Solberg i en pressemelding, hvor også utenriksminister Ine Eriksen Søreide uttaler seg.</p>
      <p>- Vi er glade for at han nå kan gjenforenes med sin familie. Vi har arbeidet systematisk for å få Frode Berg hjem helt fra han ble arrestert, sier Eriksen Søreide.</p>
      <h3>- Veldig lettet</h3>
      <p>Øystein Hansen, leder av støttegruppa til Frode Berg, reagerer på nyheten med glede.</p>
      <p>- Jeg er veldig lettet. Han er per definasjon overlevert til Norge, og det er en fantastisk gledelig nyhet, sier Hansen til Dagbladet.</p>
      <p>Han karakteriserer hendelsen som en "fornuftig" avslutning på Frode Bergs nesten to år lange russiske mareritt.</p>
      <p>- Dette er bra for Frode Berg, bra for familien, bra for nasjonen Norge og bra for lokalsamfunnet. Nå kan vi begynne å legge denne saken bak oss.</p>
      <h3>Håper Berg slipper munnkurv</h3>
      <p>Trine Hamran, Frodes betrodde venn, forteller til Dagbladet at hun er utrolig lettet og glad.</p>
      <p>- Så håper jeg e-tjenesten behandler han på en god måte, og ikke prøver å gi han munnkurv om han ønsker å fortelle om hva han har vært med på. Mest av alt håper jeg han nå finner roen med familien og at de kommer til hektene etter et to års langt mareritt, sier Hamran.</p>
      <h3>Formelle skritt</h3>
      <p>De siste ukene har det vært mangesmå, men nødvendige skritt blitt tatt for å få på plass utvekslingsavtalen.</p>
      <p>
        <b>I forrige uke vedtok parlamentet i Litauen en ny spionlov som muliggjør spionutvekslingen med Russland.</b>
      </p>
      <p>Loven trådte i kraft tidligere i denne uka, en dag etter at Litauens president satte penn til papir.</p>
      <p>På russisk side har det også vært gjort små, men nødvendige formelle skritt.</p>
      <p>I midten av oktober ble det kjent at Berg formelt hadde søkt om benådning. I forrige uke bekreftet Kreml at Russlands president Vladimir Putin hadde mottatt benådningssøknaden.</p>
      <p>
        <b>To uker tidligere anbefalte en russisk benådningskommisjon å benåde Frode Berg.</b>
      </p>
      <p>Det siste formelle hinderet som nå gjenstår før Berg kan returnere til norsk jord, er at Vladimir Putin benåder ham og de to spiondømte litauerne.</p>
    </article>
  </body>
</html>