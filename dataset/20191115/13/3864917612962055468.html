<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819160-vibuhi-u-balaklii-razumkov-prosit-zibratisa-oboronnij-komitet-vr.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T13:24:00+00:00"/>
    <meta property="og:title" content="Вибухи у Балаклії: Разумков просить зібратися оборонний Комітет ВР"/>
    <meta property="og:description" content="Голова Верховної Ради Дмитро Разумков звернувся до народних депутатів-членів Комітету Верховної Ради з питань національної безпеки, оборони та розвідки з проханням повести засідання через вибухи на військових складах в Балаклії."/>
  </head>
  <body>
    <article>
      <h1>Вибухи у Балаклії: Разумков просить зібратися оборонний Комітет ВР</h1>
      <h2>Голова Верховної Ради Дмитро Разумков звернувся до народних депутатів-членів Комітету Верховної Ради з питань національної безпеки, оборони та розвідки з проханням повести засідання через вибухи на військових складах в Балаклії.</h2>
      <address>
        <time datetime="2019-11-15T13:24:00+00:00">15 Nov 2019, 13:24</time>
      </address>
      <p>Про це він сказав під час засідання парламенту в п'ятницю, повідомляє кореспондент Укрінформу.</p>
      <p>"Це дійсно серйозна ситуація. Тому я звертаюся до народних депутатів України, представників Комітету з питань оборони зібратися та провести засідання", - сказав спікер.</p>
      <p>Перед цим з проханням закликати членів комітету з питань нацбезпеки провести засідання до спікера звернувся народний депутат із фракції "Слуга народу" Олександр Бакумов.</p>
      <p>"На Харківщині в місті Балаклія почали<a href="https://www.ukrinform.ua/tag-vibuh"> вибухати</a> артилерійські склади, і є пропозиція дати доручення Комітету з питань національної безпеки і оборони зібратися і цю ситуацію дослідити", - сказав Бакумов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819138-vibuhi-u-balaklii-povazani-z-utilizacieu-boepripasiv-genstab.html">Вибухи у Балаклії пов'язані з утилізацією боєприпасів - Генштаб</a>
      </blockquote>
      <p>Як повідомляв Укрінформ, 15 листопада на військовому арсеналі в Балаклії Харківської області пролунало близько 20 вибухів. За даними Генштабу, вони пов'язані з утилізацією залишків боєприпасів та їхніх елементів, які не можна транспортувати. Унаслідок вибуху на арсеналі в Балаклії постраждав військовий, його доставили до лікарні з пораненням руки. Наразі, як заявили у Генштабі, ситуація контрольована та безпечна.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819103-na-arsenali-v-balaklii-prolunali-vibuhi-pocalasa-pozeza.html">На арсеналі в Балаклії пролунали вибухи, почалася пожежа</a>
      </blockquote>
      <p>У травні 2018 року біля Балаклії сталася пожежа на колишній технічній території 65-го арсеналу, де тривали роботи з очищення і розмінування залишків снарядів, які не розірвалися внаслідок пожежі у 2017 році. Особовий склад, який залучався до робіт із розмінування, був евакуйований.</p>
      <p>Ще раніше, у березні 2017 року, на складах артилерійських боєприпасів на околиці Балаклії спалахнула пожежа й почали вибухати боєприпаси. З околиць складів радіусом 10 кілометрів евакуйовували майже 20 тисяч людей. Пожежу згодом ліквідували. Як головну версію подій називали диверсію, хоча не виключали і версію службового недбальства.</p>
    </article>
  </body>
</html>