<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bihar-deputy-chief-minister-sushil-kumar-modi-statement-on-jharkhand-assembly-elections-2850799.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T13:18:56+00:00"/>
    <meta property="og:title" content="Jharkhand Assembly elections 2019- बंटवारा का विरोध करने वाले झारखंड में कैसे मांग रहे वोट : सुशील मोदी"/>
    <meta property="og:description" content="उपमुख्यमंत्री सुशील कुमार मोदी ने कहा है कि झारखंड की मांग का विरोध करने वाले कहते थे कि बंटवारे के बाद बिहार में केवल लालू, बालू और आलू रह जाएगा। जबकि ये बातें  बिल्कुल बेमानी लगती हैं। बंटवारा..."/>
  </head>
  <body>
    <article>
      <h1>Jharkhand Assembly elections 2019- बंटवारा का विरोध करने वाले झारखंड में कैसे मांग रहे वोट : सुशील मोदी</h1>
      <address><time datetime="2019-11-15T13:18:56+00:00">15 Nov 2019, 13:18</time> by <a rel="author">पटना हिन्दुस्तान टीम</a></address>
      <p>उपमुख्यमंत्री सुशील कुमार मोदी ने कहा है कि झारखंड की मांग का विरोध करने वाले कहते थे कि बंटवारे के बाद बिहार में केवल लालू, बालू और आलू रह जाएगा। जबकि ये बातें  बिल्कुल बेमानी लगती हैं। बंटवारा न किसी की लाश पर हुआ और  न ही अभिशाप बना। जो लोग उस समय राज्य पुनर्गठन का विरोध कर रहे थे और धमकी दे रहे थे कि बंटवारा उनकी लाश पर होगा, वे आज पूरी तरह गलत साबित हुए। अब वे किस मुंह से झारखंड की जनता से वोट मांगते हैं।</p>
      <p>शुक्रवार को ट्वीट कर उपमुख्यमंत्री ने कहा कि एनडीए सरकार में बिहार की विकास दर दहाई अंकों में बनी हुई है।बंटवारे के बाद ही आइआइटी-पटना, चाणक्य ला यूनिवर्सिटी, राजेन्द्र प्रसाद कृषि विश्वविद्यालय को केंद्रीय दर्जा मिला। नालंदा अन्तरराष्ट्रीय विश्वविद्यालय और गया-मोतिहारी में दो नये केंद्रीय विश्वविद्यालयों की स्थापना जैसी बड़ी उपलब्धियां बिहार को हासिल हुईं। आजादी के बाद कांग्रेस सरकारों ने औद्योगिकीकरण के नाम पर केवल उस दक्षिण बिहार पर ध्यान दिया गया, जो अब झारखंड है। इससे बिहार के बाकी हिस्से काफी पिछड़े रह गए। </p>
      <p>एक अन्य ट्वीट में कहा कि आंकड़े बताते हैं कि सन 2000 में बिहार से अलग होकर अलग झारखंड प्रदेश का बनना दोनों राज्यों के लिए वरदान साबित हुआ। भाजपा हमेशा छोटे राज्यों के पक्ष में रही और पार्टी  पहले से ही यह मानती थी कि बंटवारा बिहार के लिए  हितकर होगा। आज झारखंड और बिहार, दोनों ही पूर्वी भारत में तेजी से विकसित होने वाले प्रदेश माने जाते हैं। दोनों को मोदी- सरकार की लुक-इस्ट पालिसी का लाभ मिल रहा है। </p>
    </article>
  </body>
</html>