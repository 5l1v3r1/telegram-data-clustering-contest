<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/garas-dezsot-idezte-es-kitunteteseket-adott-at-a-fopolgarmester"/>
    <meta property="og:site_name" content="infostart"/>
    <meta property="article:published_time" content="2019-11-15T13:47:00+00:00"/>
    <meta property="og:title" content="Garas Dezsőt idézte és kitüntetéseket adott át a főpolgármester"/>
    <meta property="og:description" content="Emlékezni és emlékeztetni kell mindenkit arra, hogy Budapest az a kivételes európai főváros, amelyet nem uralkodói hatalom hozott létre, hanem éppen annak ellenére jött létre és szerezte meg fővárosi jogát - mondta Karácsony Gergely, amikor a főváros napja, Budapest egyesítésének 146. évfordulója alkalmából elismeréseket adott át."/>
  </head>
  <body>
    <article>
      <h1>Garas Dezsőt idézte és kitüntetéseket adott át a főpolgármester</h1>
      <address><time datetime="2019-11-15T13:47:00+00:00">15 Nov 2019, 13:47</time> by <a rel="author">Infostart</a></address>
      <h3>Emlékezni és emlékeztetni kell mindenkit arra, hogy Budapest az a kivételes európai főváros, amelyet nem uralkodói hatalom hozott létre, hanem éppen annak ellenére jött létre és szerezte meg fővárosi jogát - mondta Karácsony Gergely, amikor a főváros napja, Budapest egyesítésének 146. évfordulója alkalmából elismeréseket adott át.</h3>
      <p>A főpolgármester úgy fogalmazott, amit 146 évvel ezelőtt küzdöttek ki magunknak a városlakók, azt most is képesek megvédeni, "mert senki, de senki nem leckéztetheti meg, végképp nem büntetheti meg" a budapestieket azért, mert felelősen kifejezték demokratikus akaratukat.</p>
      <p>Felidézte, Budapest néhai díszpolgárát, Garas Dezsőt a Nemzet Színésze címmel kitüntetett, Kossuth- és kétszeres Jászai Mari-díjas magyar színművészt, aki azt mondta, olyan városban szeretne élni, ahol mindenhova az van kiírva: fűre lépni szabad! Karácsony Gergely szerint ebben benne van Budapest jövője szempontjából a két legfontosabb dolog; az, hogy</p>
      <blockquote>ez a város legyen zöld és szabad</blockquote>
      <p>- jelentette ki. Szerinte ahhoz, hogy Budapest zöld legyen elkötelezettség, okos döntések, megfontolt beruházások szükségesek, és kell hozzá még emberség és szolidaritás. Így tehetjük Budapestet a következő öt évben Kelet-Közép-Európa legzöldebb, legélhetőbb városává - mondta.</p>
      <p>A főpolgármester hangsúlyozta: a szabadság közös ügy kell, hogy legyen. "Ha a szabadság ügyét, a közösség valódi ügyévé, összetartó erejévé tudjuk gyúrni, akkor Magyarország fővárosát olyan hellyé tehetjük, amelynek nem kell választania haza és haladás, nemzet és Európa, rend és szabadság között" - fogalmazott.</p>
      <p>Kiemelte: Budapest, a nemzet fővárosa jövő nem múlhat semmilyen pártszimpátián, sem üzleti megfontoláson és végképp nem önös hatalmi érdekeken. Ebből következik, hogy a város és az ország vezetésének szem előtt kell tartania, hogy</p>
      <blockquote>Budapest nem az egyik, vagy a másik oldalé, valamint azt, hogy Budapestnek az embereket egyesíteni képes szabad, a köztársaságnak otthont adó várossá kell válnia.</blockquote>
      <p>Budapestnek olyan helynek, közösségnek kell lennie, amely minden magyar számára közös otthon - jelentette ki Karácsony Gergely. Kitért arra is, hogy az elismeréseket még az előző főpolgármester, Tarlós István javaslatára szavazta meg a korábbi közgyűlés. Mint mondta, teljes szívéből gratulál a díjazottaknak, mert hite szerint "semmiféle politikai távolság nem írhatja felül a tiszteletet és a megbecsülést, amelyet a teljesítmény és az erőfeszítés megérdemel".</p>
      <p><b>Pro Urbe Budapest Díjban részesült</b> - a Budapest életében jelentős szerepet betöltő, a városnak dicsőséget szerző teljesítménye elismeréséért:</p>
      <ul>
        <li>Fazekas László olimpiai aranyérmes, 92-szeres válogatott, kilencszeres magyar bajnok labdarúgó,</li>
        <li>Keleti Ágnes, a Nemzet Sportolója címmel kitüntetett, ötszörös olimpiai bajnok tornásznő, a legidősebb magyar olimpikon,</li>
        <li>Keresztes Ildikó, a Magyar Érdemrend lovagkeresztjével kitüntetett, kétszeres eMeRTon-díjas előadóművész,</li>
        <li>Révész Sándor, a Magyar Érdemrend tisztikeresztjével kitüntetett, eMeRTon-díjas előadóművész,</li>
        <li>Schmittné Makray Katalin olimpiai ezüstérmes tornásznő,</li>
        <li>Vadász György DLA Kossuth-, Ybl Miklós-, Prima Primissima és Steindl Imre-díjas építész, a Nemzet Művésze.</li>
      </ul>
      <figure>
        <img src="https://infostart.hu/images/site/articles/inline/2019/11/1573825069-S2X2Qunvf_md.jpg"/>
        <figcaption>A Pro Urbe Budapest díj a főváros napja, Budapest egyesítésének 146. évfordulója alkalmából tartott ünnepségen Újvárosháza dísztermében 2019. november 15-én. MTI/Szigetváry Zsolt</figcaption>
      </figure>
      <p>
        <b>A Budapestért Díj kitüntetettjei:</b>
      </p>
      <ul>
        <li>Auguszt Olga cukrászmester,</li>
        <li>Babákné Kálmán Mariann, a Fővárosi Szabó Ervin Könyvtár Kölcsönzési és Raktári Osztályának nyugalmazott vezetője,</li>
        <li>Balázs Péter színművész, színházigazgató,</li>
        <li>Bálint Imre építész,</li>
        <li>Baloghné Végvári Ágnes nyugalmazott környezetvédelmi referens,</li>
        <li>Cserhalmi György színművész,</li>
        <li>Csurgay Árpád István villamosmérnök,</li>
        <li>Ganczer Gábor, a Hungexpo Zrt. vezérigazgatója,</li>
        <li>Gémes Lajosné Szőnyi Erzsébet zeneszerző, zenepedagógus, karnagy,</li>
        <li>Jambrik Rudolf tűzoltó ezredes, a Fővárosi Katasztrófavédelmi Igazgatóság Dél-pesti Kirendeltségének nyugalmazott vezetője,</li>
        <li>Keleti Éva fotóművész,</li>
        <li>Kemecsei Zoltán János, a Főpolgármesteri Hivatal Adó Főosztályának vezetője,</li>
        <li>Martonosi György dobművész,</li>
        <li>Máté Bence természetfotós,</li>
        <li>Ónodi Szabó Lajos okleveles építészmérnök,</li>
        <li>Pongrácz Katalin, a Főpolgármesteri Hivatal Városépítési Főosztály Városrendezési Osztályának nyugalmazott vezetője,</li>
        <li>Regőczy Krisztina és Sallay András olimpiai ezüstérmes és világbajnok műkorcsolyázó,</li>
        <li>Szentmiklósi Péter, a Fővárosi Önkormányzat volt főtanácsadója,</li>
        <li>Szikora Róbert előadóművész, az R-GO együttes vezetője,</li>
        <li>Szöllősi György, a Magyar Sportújságírók Szövetsége elnöke, a Nemzeti Sport-csoport főszerkesztője,</li>
        <li>Tordai Teri színművésznő.</li>
      </ul>
      <p>A budapestiek esélyegyenlőségéért járó elismerést, a Zalabai Gábor-díjat Kádár Sándorné, a XIII. Kerületi Önkormányzat Prevenciós Központ intézményvezetője, a Bliss Alapítvány és Kőbányai komplex óvoda, általános iskola kapta.</p>
      <p>A Fővárosért Emlékzászló Díjat kapott a Fővárosi Önkormányzati Rendészeti Igazgatóság.</p>
      <p>A Dr. Barna Sándor-emlékérem - A főváros közbiztonságáért díjban részesült Bakó Imre, Balotai Attila, Wieszt Ferenc rendőr alezredesek, Diós Dávid, a FÖRI osztályvezetője és Pető György, a FÖRI korábbi vezetője.</p>
      <p>
        <b>Papp László Budapest-sportdíjat kapott:</b>
      </p>
      <ul>
        <li>Barka Emese Európa-bajnok és világbajnoki bronzérmes birkózónő,</li>
        <li>Kapitány István, a Pestszentimrei Birkózó Sportegyesület alapítója,</li>
        <li>Kovács Béla, a Magyar Kajak-Kenu Versenybíró Testület elnöke,</li>
        <li>Sas Sándor, a Ferencvárosi Torna Club tizenkilencszeres magyar bajnoka, háromszoros Európa-bajnoki ezüstérmes paraerőemelő, a 2016-os világkupa első helyezettje,</li>
        <li>Szemán Róbert kenus, sárkányhajós, a Nagy Sportágválasztó, BBU Nonprofit Kft. ügyvezetője.</li>
      </ul>
      <p>
        <i>Nyitókép: MTI/Szigetváry Zsolt</i>
      </p>
    </article>
  </body>
</html>