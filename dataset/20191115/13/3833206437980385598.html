<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914122.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T13:51:00+00:00"/>
    <meta property="og:title" content="Крушарски &quot;захапа&quot; Ботев за стадиона: Не плача като тях по медиите и площадите"/>
    <meta property="og:description" content="Собственикът на Локомотив (Пловдив) Христо Крушарски &quot;захапа&quot; градския съперник Ботев заради случващ..."/>
  </head>
  <body>
    <article>
      <h1>Крушарски "захапа" Ботев за стадиона: Не плача като тях по медиите и площадите</h1>
      <address>
        <time datetime="2019-11-15T13:51:00+00:00">15 Nov 2019, 13:51</time>
      </address>
      <p>Собственикът на Локомотив (Пловдив) <a href="https://www.plovdiv24.bg/sport/persons/5141.html">Христо Крушарски</a> "захапа" градския съперник Ботев заради случващото се в момента със стадион "Христо Ботев" и протестите на "жълто-черните" фенове. Бизнесменът бе помолен да коментира в предаването на Спортал "От дузпа в тъч" ситуацията с "Колежа".</p>
      <p>"Това е проблем на Ботев. Това, което съм поел като ангажимент да направя, аз си го правя лека полека. Не плача по медиите и площадите, за нещо, което никой не ми е длъжен", заяви <a href="https://www.plovdiv24.bg/sport/persons/5141.html">Христо Крушарски</a>.</p>
      <p>На въпрос дали е поздравил колегите от Ботев за победата над Левски, която е в услуга на Локо той уточни:</p>
      <p>"Не съм поздравявал Ботев. Забравих да поздравя Вальо Грънчаров. Той е единственият, който реве за Левски за всяко нещо, което става - дузпи, фаулове и т.н. Него трябваше да поздравя за загубата. Имам закачка с него още откакто ги бихме с 3:2 на Герена, а аз тогава бях в Аржентина", каза ексцентричният собственик на черно-белите.</p>
      <p>
        <b>Ето какво още заяви Крушарски:</b>
      </p>
      <p>Аз в Пловдив съм бил 3 пъти, откакто Гонзо е на работа в клуба. Отивам веднъж в месеца, като им набиеш канчето и си тръгваш и ги оставяш да си вършат работа.</p>
      <p><a href="https://www.plovdiv24.bg/sport/persons/39.html">Георги Илиев</a> е твърд в решението си. Човекът реално е преценил нещата - да спреш, докато си на върха, а не когато да падаш надолу. Това е мъжка постъпка. Аз говорих с него предложих му пост - ако иска треньор, ако иска деца, ако иска ръководство. Той каза, че ще помисли. С футбола приключва на 15 декември.</p>
      <p>“С единият футболист от Уулвърхямптън имаме договорка да се върне при нас през зимата. Някои хора, които направиха този казус, мисля, че трябва да се замислят дали това е начинът на работа. Единият човек беше пуснат на обяд, а другият в 21:45 от системата на Локомотив. Трансферният прозорец затваря в 00:00 часа. Дали сме документи и всичко. От цялата тая работа аз олекнах 30 000 евро. Заплати, адвокатски такси и джобът се поизпразни".</p>
      <p>“Не съм чак толкова голям оптимист, а гледам нормално на нещата. За да стигнем до титлата ни трябват още десетина милиона. Говорим си с щаба, че трябва да има постоянство, а не да има “тука има, тука нема". Срещу Славия си бяхме балетисти, а срещу Лудогорец не трябва да е така. Мисля, че резултатите няма да закъснеят".</p>
      <p>“Новата психоложка не съм я виждал, не съм я приемал. Ръководството я прие и щом са решили, че ще им свърши работа, предлагам, че успехите няма да закъснеят. В целия футбол има нужда от психолог".</p>
    </article>
  </body>
</html>