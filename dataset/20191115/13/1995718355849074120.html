<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152315-elektronnyj-kvytok-u-lucku-kompaniyu-siti-kard-zrobyly-monopolistom"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T13:44:00+00:00"/>
    <meta property="og:title" content="Електронний квиток у Луцьку: компанію «Сіті кард» зробили монополістом"/>
    <meta property="og:description" content="Компанія «Сіті кард» відтепер – єдина, яка можуть контролювати систему проїзду у Луцьку"/>
  </head>
  <body>
    <article>
      <h1>Електронний квиток у Луцьку: компанію «Сіті кард» зробили монополістом</h1>
      <address>
        <time datetime="2019-11-15T13:44:00+00:00">15 Nov 2019, 13:44</time>
      </address>
      <p>Компанія «Сіті кард» відтепер – єдина, яка може контролювати систему проїзду у Луцьку та змінювати вартість оплати.<br/><br/>Про це стало відомо під час позачергового засідання виконавчого комітету Луцькради у п’ятницю, 15 листопада. <br/><br/>Секретар Луцької міської ради <b>Григорій Пустовіт</b> зазначив, що на період дії договорів щодо організації та обслуговування електронних систем в громадському транспорті міста будь-які зміни можуть бути лише від «Сіті кард».<br/><br/>Начальник управління транспорту і зв’язку <b>Володимир Степанов</b> каже, що необхідність врегулювати таку ситуацію виникла тоді, коли інші перевізники вирішили також стати операторами на маршрутах і почали диктувати свої умови. <br/><br/>«Буквально на цьому тижні виявилася проблема – ще одне підприємство вирішило стати оператором», – зазначає Володимир Степанов. І розповів зокрема про встановлення системи оплати через QR-коди у транспорті міста. Виявилося, що цей крок із міською владою ніхто не погоджував. <br/><br/>«Ті всі маніпуляції, які були проведені, вони будуть каратися. Єдиним QR-кодом може бути QR-код оператора, а оператор у нас один – СІТІ КАРД СИСТЕМ», – говорить секретар Луцької міської ради Григорій Пустовіт і наполягає на цілковитій забороні одночасної роботи двох і більше автоматизованих систем обліку оплати проїзду.<br/><br/>Начальник управління транспорту і зв’язку Володимир Степанов додає, що вже із 16 листопада місто повністю переходить на систему електронної оплати проїзду. Наразі валідаторами обладнано 45 тролейбусів та 7 автобусів, всього їх близько 140. Разом із ними у кожному транспортному засобі встановлюють камери відеоспостереження та GPS-навігатори. Більш ніж сто тисяч громадян отримали свої електронні квитки. <br/><br/>Усіх перевізників міста зобов’язують негайно приєднатися до автоматизованої системи обліку оплати проїзду в міському пасажирському транспорті та надати рухомий склад (автобуси, тролейбуси) оператору електронних систем товариству з обмеженою відповідальністю «СІТІ КАРД СИСТЕМ» для встановлення обладнання, необхідного для забезпечення роботи АСООП в міському пасажирському транспорті та не допускати рух транспортних засобів на міській маршрутній мережі без обладнання АСООП та з вимкненим таким обладнанням.</p>
    </article>
  </body>
</html>