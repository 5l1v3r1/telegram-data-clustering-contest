<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/15/roma-comitati-pari-opportunita-reddito-sessismo-donne-discriminate_OaIj5PRpi1MY8Jad2hPelK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T13:06:00+00:00"/>
    <meta property="og:title" content="A Roma i Comitati pari opportunità, &quot;da reddito a sessismo donne discriminate&quot;"/>
    <meta property="og:description" content="Il presidente Consiglio Ordine Avvocati Capitale: &quot;Oggi e domani un evento importante, la società stenta a riconoscere la parità genere&quot;. Avvocatessa incinta, le negarono rinvio udienza: &quot;Istituire 'Sala Rosa' nei tribunali&quot;"/>
  </head>
  <body>
    <article>
      <h1>A Roma i Comitati pari opportunità, "da reddito a sessismo donne discriminate"</h1>
      <address>
        <time datetime="2019-11-15T13:06:00+00:00">15 Nov 2019, 13:06</time>
      </address>
      <p>Un'<a href="https://www.adnkronos.com/fatti/cronaca/2019/11/15/avvocatessa-incinta-negarono-rinvio-udienza-istituire-sala-rosa-nei-tribunali_qACYiiGWUx0yI4PDlEWNSO.html">avvocatessa incinta</a> alla quale <b>era stato negato il legittimo impedimento</b>. Una notizia che a marzo aveva fatto il giro del web. C'era voluto all'epoca un immediato intervento dell'Ordine degli Avvocati di Roma per spingere il Tribunale della Capitale a fare marcia indietro <b>rinviando l'udienza</b>, che cadeva proprio <b>il giorno prima della data presunta del parto</b>.</p>
      <p>
        <a href="https://www.adnkronos.com/fatti/cronaca/2019/11/15/avvocatessa-incinta-negarono-rinvio-udienza-istituire-sala-rosa-nei-tribunali_qACYiiGWUx0yI4PDlEWNSO.html">Avvocatessa incinta, le negarono rinvio udienza: "Istituire 'Sala Rosa' nei tribunali"</a>
      </p>
      <p>Un esempio fra tanti di pari opportunità negate nel mondo della giustizia italiana, una situazione diffusa che anche oggi - nel 2019 - rende necessaria la vigilanza dei Comitati Pari Opportunità, istituiti dagli Ordini forensi, che oggi e domani si incontreranno a piazza Cavour nell'Aula Avvocati per la Conferenza Nazionale dei Cpo.</p>
      <figure>
        <img src="https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/R/Roma_Pari_opportunita_foto_da_Mia2.jpg"/>
      </figure>
      <p>Fra i temi analizzati, la differenza nel trattamento di genere, che si percepisce fortemente a livello reddituale, come certificato dall'ultimo Rapporto Censis sull'avvocatura italiana: "Il reddito netto annuo vede una sproporzione con una percentuale del 18,7% di donne che detengono un reddito oltre i 100mila euro rispetto all'81,3% degli uomini; del 30% rispetto al 70% degli uomini per un reddito percepito tra i 50mila euro ed i 100mila euro; del 38,4% rispetto al 61,6% degli uomini per lo scaglione da 30mila a 50mila euro", spiega il Rapporto nella parte bassa la proporzione si inverte decisamente, prevalendo le donne con guadagni inferiori rispetto agli uomini: 59,6% di donne rispetto al 40,4% di uomini per i redditi fino al 15mila euro".</p>
      <p>Non mancheranno altri temi, come il dibattito sul linguaggio d'odio o sessista - recente l'episodio dell'avvocatessa milanese insultata per aver difeso uno straniero - e in generale l'analisi e l'evoluzione di una professione sempre più al femminile.</p>
      <p>"E' un evento importante perché importanti e assai delicati sono i temi trattati, specialmente in una società che ancora oggi stenta a riconoscere la parità di genere", dichiara il presidente del Consiglio dell'Ordine degli Avvocati di Roma, Antonino Galletti, che chiude con una dedica ideale: "Vorrei che tutti rivolgessimo un pensiero a Nasrin Sotudeh, l'avvocatessa iraniana condannata a 38 anni di carcere, che i media hanno dimenticato, ma non i colleghi. L'avvocatura romana è orgogliosamente al suo fianco".</p>
    </article>
  </body>
</html>