<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/primele-tramvaie-care-leaga-rogerius-de-iosia-au-inceput-sa-circule-ce-spun-oradenii-despre-noua-linie-foto-video-152821.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T13:15:00+00:00"/>
    <meta property="og:title" content="Primele tramvaie care leagă Rogerius de Ioșia au început să circule: Ce spun orădenii despre noua linie (FOTO / VIDEO)"/>
    <meta property="og:description" content="Tramvaiele care leagă cartierele Rogerius de Ioșia au început să circule, vineri dimineața, din ambele capete ale noii linii 8. Orădenii au călătorit încă de la primele ore, așteptând cu nerăbdare tramvaiele care conectează direct, în premieră, cele două zone ale oraşului. BIHOREANUL s-a plimbat cu ei, pentru a le afla părerile..."/>
  </head>
  <body>
    <article>
      <h1>Primele tramvaie care leagă Rogerius de Ioșia au început să circule: Ce spun orădenii despre noua linie (FOTO / VIDEO)</h1>
      <address><time datetime="2019-11-15T13:15:00+00:00">15 Nov 2019, 13:15</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-45.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-30.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-31.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-32.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-33.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-34.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-37.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-39.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-41.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-42.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-43.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-44.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-47.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tramvaiul-nr8-traseu-calatori-151119-48.JPG"/>
        </figure>
      </slideshow>
      <p>
        <b>Tramvaiele care leagă cartierele Rogerius de Ioșia au început să circule, vineri dimineața, din ambele capete ale noii linii 8. Primii orădeni care au călătorit pe noul taseu au fost încântați, spunând că de mult timp era nevoie de o astfel de linie. </b>
      </p>
      <p>
        <b>20 minute până în Ioșia</b>
      </p>
      <p>Primele tramvaie de pe linia 8 au ieşit pe traseu la ora 5 dimineața, iar la primele ore ale dimineții mulți călători erau dintre aceia care doreau să ajungă la piață, în Rogerius, care se deschide la ora 7. </p>
      <p>„Am venit de dimineață cu tramvaiul 8. Erau doar câteva persoane care, la fel ca mine, mergeau la piață. Am auzit din ziare și am zis că trebuie să-l încerc. A fost o idee foarte bună și utilă. Acum aștept din nou tramvaiul să mă întorc acasă, pe Oneștilor” a mărturisit <b>BIHOREANULUI </b>Lucian Pop. Alături de el, în stație se mai aflau și alți călători, unii care aflau pentru prima oară şi doreau să încerce noul traseu.</p>
      <p>Tramvaiul parcurge traseul Piața Rogerius - Lipovei (ultima stație din Ioșia) în 20 de minute, în condiții normale e trafic. </p>
      <p>„Este o idee excelentă. De acum nu va mai trebui să schimb tramvaiul. Eu locuiesc chiar aproape de capătul liniei din Ioșia și merg aproape în fiecare zi la nepoții mei din Rogerius. Era destul de obositor pentru mine să schimb tramvaiul, pentru că mă cam supără picioarele”, a povestit orădeanca Margareta Tirb.</p>
      <p>„De acuma suntem și noi bătrâni, nu mai putem merge atâta pe jos ca cei tineri. E foarte bună pentru noi”, a spus şi Viorica Marian, care cel puțin de patru ori pe lună vine cu autobuzul din Miersig în Oradea, la medic. Autobuzul o lasă în Calea Aradului, iar ea trebuie să ajungă la Spitalul Municipal, aşa că noua linie de tramvai i se potriveşte la fix. </p>
      <p>Orădenii mai tineri sunt și ei satisfăcuţi de înființarea noii linii. „E o idee foarte bună. Noi mergem acum în Rogerius dinspre Ioșia și cred că nu vom face mai mult de o jumătate de oră”, a comentat elevul George Bogdan, după ce a urcat vagonul tramvaiului 8. </p>
      <p>
        <b>Traseul liniei 8</b>
      </p>
      <p>Traseul tramvaielor de pe linia 8 începe concomitent din ambele capete: stația Lipovei (capăt linie Ioșia) - Aviatorilor - Calea Aradului - Decebal - Eroul Necunoscut - Corneliu Coposu - Transilvaniei - Dacia (staţie cap linie Pod CFR) și invers.</p>
      <p>Potrivit reprezentanților OTL, în zilele lucrătoare, pe linia 8, tramvaiele vor circula de la ora 5 până la ora 21 la intervale de 20 de minute, iar în afara intervalului (adică până la ora 23.30) tot la 30 de minute. În zilele nelucrătoare și în cazul sărbătorilor legale, tramvaiele de pe linia 8 vor circula la intervale de 30 de minute.</p>
      <p>În oraş tramvaiele OTL mai circulă pe 7 linii: 1R, 1N, 2, 3R, 3N, 4R şi 4N.</p>
      <p>În cadrul unei conferințe de presă, care a avut loc la sfârșitul lunii octombrie, directorul OTL, Viorel Pop, a anunțat că în anii următori OTL va lansa alte două linii de tramvai pentru cetățeni.</p>
      <figure>
        <iframe src="https://www.youtube.com/embed/82CZ1odAkLI" width="460" height="360" data-service="Youtube" scrolling="no"/>
      </figure>
    </article>
  </body>
</html>