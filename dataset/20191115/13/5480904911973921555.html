<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stem-pribylo-lidi-spokojenych-s-kvalitou-porevolucniho-zivota/1821431?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T13:01:00+00:00"/>
    <meta property="og:title" content="STEM: Přibylo lidí spokojených s kvalitou porevolučního života"/>
    <meta property="og:description" content="Praha - S kvalitou života je 30 let po sametové revoluci spokojeno 72 procent obyvatel Česka. Je to o devět procentních bodů více než v roce 2009, kdy země slavila 20. výročí 17. listopadu 1989. Vyplynulo to z aktuálního průzkumu agentury STEM. Hodnocení jednotlivých oblastí života se za deset let téměř nezměnilo. Jednoznačně kladně lidé dál vnímají možnosti a šance, které byly v minulém režimu omezené, jako nákupy, služby, kvalitní vzdělání nebo možnost otevřeně projevit názor, volit mezi několika stranami nebo zakládat spolky a sdružení. Naopak stále nepříznivě pohlíží více než tři pětiny veřejnosti na morálku ve společnosti, rozdíly v příjmech a majetku lidí nebo mezilidské vztahy."/>
  </head>
  <body>
    <article>
      <h1>STEM: Přibylo lidí spokojených s kvalitou porevolučního života</h1>
      <address><time datetime="2019-11-15T13:01:00+00:00">15 Nov 2019, 13:01</time> by <a rel="author" href="http://www.ctk.cz/" target="_blank">ČTK</a></address>
      <p>Praha - S kvalitou života je 30 let po sametové revoluci spokojeno 72 procent obyvatel Česka. Je to o devět procentních bodů více než v roce 2009, kdy země slavila 20. výročí 17. listopadu 1989. Vyplynulo to z aktuálního průzkumu agentury STEM. Hodnocení jednotlivých oblastí života se za deset let téměř nezměnilo. Jednoznačně kladně lidé dál vnímají možnosti a šance, které byly v minulém režimu omezené, jako nákupy, služby, kvalitní vzdělání nebo možnost otevřeně projevit názor, volit mezi několika stranami nebo zakládat spolky a sdružení. Naopak stále nepříznivě pohlíží více než tři pětiny veřejnosti na morálku ve společnosti, rozdíly v příjmech a majetku lidí nebo mezilidské vztahy.</p>
      <p>Polistopadové působení KSČM podle STEM provází kontroverze, proti průzkumu před deseti lety se ale jeho vnímání nezměnilo. Tři pětiny veřejnosti ho nadále hodnotí negativně, naopak více než třetina procent kladně.</p>
      <p>Pro většinu lidí byl ale příznivou změnou po revoluci v roce 1989 vznik samostatného českého státu, vstup ČR do NATO a Evropské unie. Hodnocení zásadních ekonomických proměn Česka po sametové revoluci z pohledu občanů tak jednoznačné není. Zhruba tři čtvrtiny kvitují zavedení tržní ekonomiky a vstup zahraničního kapitálu, vedle toho dvě třetiny nepříznivě hodnotí nynější rozdíly v příjmech a majetku mezi lidmi a zabezpečení ve stáří a nemoci.</p>
      <p>Přesto proti roku 2009 přibylo lidí, podle nichž se zabezpečení ve stáří a nemoci zlepšilo. Letos tuto oblast kladně hodnotilo 41 procent lidí, před deseti lety to bylo 28 procent.</p>
      <p>Nárůst kladných hodnocení proti roku 2009 zaznamenala i oblast bezpečí občanů a socioekonomické podmínky pro rodiny s dětmi, které pozitivně nyní vnímá více než polovina lidí, před deseti roky to byla zhruba třetina.</p>
      <p>STEM provedl průzkum mezi 11. až 25. říjnem mezi tisícovkou lidí starších 18 let.</p>
    </article>
  </body>
</html>