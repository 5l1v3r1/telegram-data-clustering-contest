<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903857/bayern-m-nchen-breekt-records-dit-zijn-cijfers-die-we-nog-nooit-hebben-gezien-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T13:32:00+00:00"/>
    <meta property="og:title" content="Bayern München breekt records: &quot;Dit zijn cijfers die we nog nooit hebben gezien&quot;"/>
    <meta property="og:description" content="Bayern München heeft in het boekjaar 2018/2019 alle clubrecords gebroken. Dat maakt de Duitse kampioen vrijdag bekend op de jaarlijkse algemene ledenvergadering. Het zijn cijfers 'die in Duitsland nog nooit zijn vertoond', klinkt het."/>
  </head>
  <body>
    <article>
      <h1>Bayern München breekt records: "Dit zijn cijfers die we nog nooit hebben gezien"</h1>
      <address>
        <time datetime="2019-11-15T13:32:00+00:00">15 Nov 2019, 13:32</time>
      </address>
      <p>
        <b>Bayern München heeft in het boekjaar 2018/2019 alle clubrecords gebroken. Dat maakt de Duitse kampioen vrijdag bekend op de jaarlijkse algemene ledenvergadering. Het zijn cijfers 'die in Duitsland nog nooit zijn vertoond', klinkt het.</b>
      </p>
      <p>Het gaat Bayern al jaren voor de wind op financieel gebied en dat is terug te zien in de jaarcijfers. Ondanks de uitschakeling tegen Liverpool in de achtste finale van de Champions League, sluit de Duitse grootmacht het jaar af met records.</p>
      <p>De omzet stijgt met liefst 14,1 procent, van 657,4 miljoen naar 750,4 miljoen euro. Het eigen vermogen is sinds afgelopen zomer van 451,3 miljoen toegenomen tot 497,4 miljoen euro. "Dit zijn cijfers die we nog nooit hebben gezien. Het wordt niet gemakkelijk om het te herhalen", <a href="https://www.kicker.de/762648/artikel/fc_bayern_meldet_rekorde_da_reibt_man_sich_die_augen_#twfeed">reageert commercieel directeur Jan-Christian Dreesen</a>.</p>
      <p>Dreesen moest zich naar eigen zeggen 'in de ogen wrijven' bij het zien van de jaarcijfers. "De ontwikkeling in de afgelopen tien jaar is enorm, op alle niveaus. Ook aan de uitgavenkant. De omzet is in dezelfde periode meer dan verdubbeld en de winst is meer dan vertienvoudigd."</p>
      <p>Ook de ruim 1000 werknemers van Bayern München profiteren: als 'bedankje voor de grote inzet mét resultaat' worden twee extra maandsalarissen uitgekeerd als bonus.</p>
    </article>
  </body>
</html>