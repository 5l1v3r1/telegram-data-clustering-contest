<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640109/%D8%AC%D8%B2%D8%A6%DB%8C%D8%A7%D8%AA-%D8%A7%D8%B9%D8%B2%D8%A7%D9%85-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D9%87-%D9%81%D8%B1%D8%B5%D8%AA%E2%80%8C%D9%87%D8%A7%DB%8C-%DA%A9%D9%88%D8%AA%D8%A7%D9%87%E2%80%8C%D9%85%D8%AF%D8%AA-%D8%AE%D8%A7%D8%B1%D8%AC"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:25:00+00:00"/>
    <meta property="og:title" content="جزئیات اعزام دانشجویان به فرصت‌های کوتاه‌مدت خارج"/>
    <meta property="og:description" content="رئیس دانشگاه جامع علمی کاربردی با تاکید بر این که تا قبل از پایان سال جاری حدود ۴۰ تا ۵۰ نفر از دانشجویان این دانشگاه برای فرصت‌های کوتاه مدت ..."/>
  </head>
  <body>
    <article>
      <h1>
        <a href="https://www.bultannews.com/fa/news/640109/%D8%AC%D8%B2%D8%A6%DB%8C%D8%A7%D8%AA-%D8%A7%D8%B9%D8%B2%D8%A7%D9%85-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D9%87-%D9%81%D8%B1%D8%B5%D8%AA%E2%80%8C%D9%87%D8%A7%DB%8C-%DA%A9%D9%88%D8%AA%D8%A7%D9%87%E2%80%8C%D9%85%D8%AF%D8%AA-%D8%AE%D8%A7%D8%B1%D8%AC">جزئیات اعزام دانشجویان به فرصت‌های کوتاه‌مدت خارج</a>
      </h1>
      <h2>رئیس دانشگاه جامع علمی کاربردی با تاکید بر این که تا قبل از پایان سال جاری حدود ۴۰ تا ۵۰ نفر از دانشجویان این دانشگاه برای فرصت‌های کوتاه مدت ...</h2>
      <address><time datetime="2019-11-15T13:25:00+00:00">15 Nov 2019, 13:25</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، دکتر محمدحسین امید ضمن بیان این مطلب با تاکید بر این که <b>دانشگاه</b> علمی کاربردی از سه سال پیش مجوز جذب دانشجوی خارجی را دریافت کرده است، اظهار کرد: مرکز تراکتورسازی تبریز آخرین مرکزی بود که توانست مجوز <b>وزارت علوم</b> را در این زمینه دریافت کند و تقریبا در استان‌های اصفهان، آذربایجان شرقی، شیراز و برخی استان‌های دیگر مجوز لازم برای پذیرش این دانشجویان را داریم و تلاش می‌کنیم در آینده در تمامی استان‌ها این مجوز را دریافت کنیم.</p>
      <p>وی در ادامه تصریح کرد: ما در حال برنامه‌ریزی و آماده‌سازی هستیم که بخواهیم در کشورهای همسایه مراکز علمی کاربردی راه‌اندازی کنیم، مشخصا برخی از مراکز ما در استان‌های کرمانشاه و خوزستان با طرف‌های عراقی رایزنی‌های لازم را انجام دادند تا بتوانند با شرکای عراقی شعبه تاسیس کنند و به جای این که دانشجویان آن کشورها وارد کشور شوند، شعبه‌ای در نزدیک مرز تاسیس شود و آن کشور زیر ساخت‌های تاسیس مرکز را فراهم کند و ما نیز همکاری‌های لازم برای تربیت دانشجو از جمله در اختیار گذاشتن مدرس و غیره را انجام دهیم.</p>
      <p>رئیس دانشگاه جامع علمی کاربردی تاکید کرد: یکی دیگر از اقداماتی که در این دانشگاه در حوزه بین المللی‌سازی انجام می‌شود، این است که دوره‌های بین‌المللی را در کشور راه‌اندازی کنیم، در این زمینه نیز با چند دانشگاه اتریش و آلمان مذاکره کردیم و با یکی از این دانشگاه‌ها در مرحله نهایی تفاهم قرار داریم و به‌زودی اولین دوره مشترک در کیش با موضوع گردشگری برگزار می‌شود.</p>
      <p>دکتر امید همچنین تاکید کرد: دوره‌های کوتاه مدت بین‌المللی داخل کشور به احتمال زیاد تا پایان سال جاری برگزار می‌شود و طرف مورد توافق ما برای حضور در این دوره‌ها آلمانی هست و این دوره‌ها طبیعتا به دلیل این‌که گواهی‌های بین‌المللی اعطا خواهد کرد، متقاضیان زیادی نیز دارد.</p>
      <p>به گفته وی، واقعیت این است که در دنیا هیچ کشوری در حوزه آموزش‌های مهارتی به اندازه آلمان پیشرفته نیست و بهترین نظام مهارتی دنیا به این کشور اختصاص دارد و ما نیز با این کشور تعاملات بین‌المللی را برگزار خواهیم کرد.</p>
      <p>رئیس دانشگاه جامع علمی کاربردی همچنین به تبادل دانشجو با دانشگاه‌های خارجی اشاره کرد و گفت: اگر کشورهایی علاقه‌مند هستند دانشجویان خود را به دانشگاه علمی کاربردی کشور بفرستند، ما علاقه‌مندی خود را برای فراهم کردن زیرساخت‌های لازم اعم از اسکان فراهم خواهیم کرد و آنها می‌توانند با پرداخت هزینه ایاب و ذهاب در مراکز و صنایع وابسته به علمی کاربردی فعالیت داشته باشند.</p>
      <p>دکتر امید همچنین خاطر نشان کرد: ما نیز از بین دانشجویان سراسر کشور دانشگاه علمی کاربردی، تعدادی را انتخاب خواهیم کرد و این دانشجویان می‌تواند هزینه رفت و برگشت خود را تامین و به منظور فرصت‌های مطالعاتی به مدت یک تا ۶ ماه به کشور آلمان سفر کنند و هزینه اقامت این مدت با طرف آلمانی خواهد بود و شرکت‌ها این افراد را در کارگاه‌ها و صنایعی که برای آموزش‌های مهارتی لازم است، ثبت‌نام خواهند کرد.</p>
      <p>وی تاکید کرد: ابتدا حدود ۴۰ تا ۵۰ نفر از دانشجویان برای فرصت‌های مطالعاتی به کشور آلمان اعزام خواهند شد و دانشجویانی که در این دوره‌ها ثبت نام می‌کنند، باید شرایط خاصی نظیر تسلط به زبان انگلیسی را داشته باشند؛ ضمن این که در دوره کارشناسی تحصیل کنند و تلاش ما این است که این اعزام‌ها برای دوره‌های کوتاه مدت قبل از پایان سال شروع شود.</p>
    </article>
  </body>
</html>