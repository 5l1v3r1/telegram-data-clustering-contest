<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621578/%D8%AE%D9%88%D8%AF%D8%B3%D9%88%D8%B2%DB%8C-%DB%8C%DA%A9%E2%80%8C-%D9%85%D8%B1%D8%AF-%D9%85%D9%82%D8%A7%D8%A8%D9%84-%D9%81%D8%B1%D9%85%D8%A7%D9%86%D8%AF%D8%A7%D8%B1%DB%8C-%D8%B2%D8%A7%D9%87%D8%AF%D8%A7%D9%86-%D8%A8%D8%AE%D8%A7%D8%B7%D8%B1-%D8%B9%D8%AF%D9%85-%D8%AF%D8%B1%DB%8C%D8%A7%D9%81%D8%AA-%D9%86%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T01:44:00+00:00"/>
    <meta property="og:title" content="خودسوزی یک‌ مرد مقابل فرمانداری زاهدان بخاطر عدم دریافت &quot;نفت&quot;"/>
    <meta property="og:description" content="فرماندار شهرستان زاهدان خودسوزی یک مرد مقابل فرمانداری این شهرستان را تشریح کرد."/>
  </head>
  <body>
    <article>
      <h1>خودسوزی یک‌ مرد مقابل فرمانداری زاهدان بخاطر عدم دریافت "نفت"</h1>
      <address>
        <time datetime="2019-11-15T01:44:00+00:00">15 Nov 2019, 01:44</time>
      </address>
      <p>
        <i>فرماندار شهرستان زاهدان خودسوزی یک مرد مقابل فرمانداری این شهرستان را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ابوذر مهدی نخعی اظهار کرد: متاسفانه یک شهروند زاهدانی با حالتی بسیار بهم ریخته و عصبانی به فرمانداری شهرستان زاهدان مراجعه و شکایت از عوامل یکی از شعب توزیع نفت را مطرح کرده است.</p>
      <p>وی افزود: طبق اظهارات شخص به همکاران ما در فرمانداری گویا وی آدرس محل سکونت خود را جابجا کرده و شعبه برای وی نفت را نبرده است. پیرو این مساله همکاران ما فوری تماسی را با معاون شرکت نفت زاهدان برقرار می‌کنند و مشکل را پیگیری و دستورات لازم برای رفع آن داده می‌شود.</p>
      <figure>
        <img src="https://aftabnews.ir/files/fa/news/1398/8/24/359430_839.jpg"/>
      </figure>
      <p>نخعی گفت: شرکت نفت اعلام می‌کند فرد باید مدارک لازم را بیاورد تا جابجایی آدرس اعمال شود و در کوتاه‌ترین زمان ممکن بتواند حواله نفت خود را دریافت کند.</p>
      <p>وی ادامه داد: تعطیلی شرکت نفت در روز پنج شنبه باعث شده تا در عمل امکان رسیدگی به این موضوع برای امروز وجود نداشته باشد لذا به فرد اعلام کردند که روز شنبه مدارک خود را ببرد تا اقدامات لازم در این‌خصوص انجام شود که ارباب رجوع با دریافت این پاسخ بسیار ناراحت می‌شود و عنوان می‌کند که نه اینطور نمی‌شود.</p>
      <p>نخعی در ادامه گفت: در پی بروز این مساله معاون برنامه‌ریزی فرمانداری این شخص را به اتاق خود دعوت می‌کند؛ وی را پذیرایی و دعوت به آرامش می‌کند که چند ارباب رجوع دیگری که در اتاق حضور داشتند، شاهد این قضیه بودند. به او اطمینان داده می‌شود که حتما پیگیری صورت می‌گیرد و اتفاقا وی آن لحظه متقاعد می‌شود. این فرد متاسفانه چند دقیقه بعد با خودروی شخصی خود مقابل فرمانداری حاضر و خارج از سیستم و مجموعه اقدام به خودسوزی می‌کند.</p>
      <p>وی با بیان اینکه بررسی‌های اولیه حاکی از این بوده که فرد مجروح چند ظرف بنزین را از قبل با خود آماده داشته، خاطرنشان کرد: پس از این اقدام عوامل اورژانس به سرعت سر صحنه حاضر می‌شوند و با کمک همکاران ما فرد مصدوم سریع به بخش سوختگی بیمارستان امام علی(ع) منتقل می‌شود.</p>
      <p>این مقام مسئول در پایان تصریح کرد: اطلاع دقیقی از شدت جراحت وارد شده به شخص هنوز اعلام نشده اما دستورات لازم برای رسیدگی ویژه به وضعیت او صادر شده است.</p>
    </article>
  </body>
</html>