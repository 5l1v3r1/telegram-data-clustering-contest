<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04717947"/>
    <meta property="og:site_name" content="De Standaard"/>
    <meta property="article:published_time" content="2019-11-15T01:07:00+00:00"/>
    <meta property="og:title" content="Belgische F-16's vervoegen in 2020 mogelijk weer de internationale coalitie tegen IS"/>
    <meta property="og:description" content="België kan volgend jaar opnieuw F-16's inzetten voor militaire operaties van de internationale coalitie tegen terreurgroep Islamitische Staat (IS). Dat hee..."/>
  </head>
  <body>
    <article>
      <h1>Belgische F-16's vervoegen in 2020 mogelijk weer de internationale coalitie tegen IS</h1>
      <address>
        <time datetime="2019-11-15T01:07:00+00:00">15 Nov 2019, 01:07</time>
      </address>
      <p>België kan volgend jaar opnieuw F-16's inzetten voor militaire operaties van de internationale coalitie tegen terreurgroep Islamitische Staat (IS). Dat heeft minister van Buitenlandse Zaken en Defensie Didier Reynders donderdag vanuit Washington verklaard.</p>
      <p>Ons land zou vanaf de tweede helft van 2020 deelnemen aan de luchtopreraties, aldus Reynders na een bijeenkomst van ministers in Washington. Het gaat om een 'mogelijkheid' die de minister zal opnemen in het mililitaire operatieplan voor 2020, dat hij binnenkort aan het parlement en de regering voorstelt.</p>
      <p>De Belgische F-16's namen reeds deel aan acties van de internationale coalitie tegen IS van oktober 2014 tot midden 2015 en nog eens van juli 2016 tot eind december 2017.</p>
      <p>In 2014 stapte ons land in de coalitie die geleid wordt door de VS. Eind september 2014 werden zes gevechtsvliegtuigen ingezet in de Jordaanse basis Al Azraq. Begin 2018 nam Nederland die taak van de Belgen over. België en Nederland hadden een beurtrol afgesproken om vanop Al Azraq met hun F-16's mee ten strijde te trekken tegen IS.</p>
      <p>De twee landen zouden elkaar om de zes maanden aflossen. Maar omdat Nederland zijn vliegtuigen niet tijdig gereed kreeg, leverde België bijkomende inspanningen. De laatste Belgen keerden in januari 2019 terug uit Jordanië. Daarmee viel het doek over meer dan vier jaar Belgische deelname aan de operatie Desert Falcon. </p>
    </article>
  </body>
</html>