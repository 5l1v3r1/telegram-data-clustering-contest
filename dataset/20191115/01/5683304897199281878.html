<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/15/sabarimala-review-petition-verdict-timeline.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T01:33:00+00:00"/>
    <meta property="og:title" content="ശബരിമല യുവതീപ്രവേശ കേസിലെ 13 വർഷം നീണ്ട സുപ്രീം കോടതി നടപടികളിലൂടെ"/>
    <meta property="og:description" content="2006 ഓഗസ്റ്റ് 18– പത്തിനും അൻപതിനും മധ്യേ പ്രായമുള്ള സ്‌ത്രീകൾക്കു ശബരിമല ക്ഷേത്രത്തിൽ ദർശനം നിരോധിച്ചിരിക്കുന്നത് അവസാനിപ്പിക്കാൻ കേരള സർക്കാരിനു.Sabarimala. Sabarimala women entry.Kerala News. Malayalam News. Manorama Online"/>
  </head>
  <body>
    <article>
      <h1>ശബരിമല യുവതീപ്രവേശ കേസിലെ 13 വർഷം നീണ്ട സുപ്രീം കോടതി നടപടികളിലൂടെ</h1>
      <address><time datetime="2019-11-15T01:33:00+00:00">15 Nov 2019, 01:33</time> by <a rel="author">മനോരമ ലേഖകൻ</a></address>
      <p>∙ 2006 ഓഗസ്റ്റ് 18– പത്തിനും അൻപതിനും മധ്യേ പ്രായമുള്ള സ്‌ത്രീകൾക്കു ശബരിമല ക്ഷേത്രത്തിൽ ദർശനം നിരോധിച്ചിരിക്കുന്നത് അവസാനിപ്പിക്കാൻ കേരള സർക്കാരിനു നിർദേശം നൽകണമെന്നാവശ്യപ്പെട്ട് ‘ഇന്ത്യൻ യങ് ലോയേഴ്‌സ് അസോസിയേഷൻ’ അംഗങ്ങളായ ഏതാനും വനിതാ അഭിഭാഷകർ സമർപ്പിച്ച ഹർജിയിൽ നോട്ടിസ് അയയ്ക്കാൻ തീരുമാനം. ചീഫ് ജസ്റ്റിസ് വൈ.കെ. സബർവാൾ, ജഡ്ജിമാരായ എസ്.എച്ച്. കപാഡിയ, ജെ.എസ്. കേഹാർ എന്നിവരുടെ ബെഞ്ചിന്റേതായിരുന്നു തീരുമാനം.</p>
      <p>∙ 2007 ഏപ്രിൽ – ശബരിമല അയ്യപ്പന്റെ ഭക്‌തർ ഒരു മതവിഭാഗമാണെന്നും ദർശനം നിയന്ത്രിക്കാൻ അവകാശമുണ്ടെന്നും സത്യവാങ്‌മൂലത്തിൽ തിരുവിതാംകൂർ ദേവസ്വം ബോർഡ്.</p>
      <p>∙ 2008 ഫെബ്രുവരി– സ്‌ത്രീകൾക്കു പ്രായഭേദമെന്യേ ദർശനം അനുവദിക്കണമെന്ന് അഭ്യർഥിച്ച് സംസ്‌ഥാന സർക്കാരിന്റെ സത്യവാങ്‌മൂലം.</p>
      <p>∙ 2008 മാർച്ച് – കേസ് മൂന്നംഗ ബെഞ്ചിനു വിടാൻ തീരുമാനം. എൻഎസ്‌എസും അഖിലഭാരത അയ്യപ്പസേവാസംഘവും കക്ഷിചേരുന്നു.</p>
      <p>∙ 2016 ജനുവരി– ചീഫ് ജസ്റ്റിസ് ദീപക് മിശ്ര അധ്യക്ഷനായ മൂന്നംഗ ബെഞ്ച് വിശദമായ വാദത്തിനു തീരുമാനിച്ചു. മതത്തിന്റെ പേരിലല്ലാതെ, ഉപവിഭാഗങ്ങളുണ്ടാക്കി ആർക്കും പ്രവേശനം നിഷേധിക്കാനാവില്ലെന്നും ക്ഷേത്രത്തിൽ പോകണോ വേണ്ടയോ എന്നു തീരുമാനിക്കേണ്ടതു സ്‌ത്രീകളാണെന്നും ദീപക് മിശ്ര, പിനാകി ചന്ദ്ര ഘോഷ്, എൻ.വി.രമണ എന്നിവരുടെ ബെഞ്ച് വാക്കാൽ പറഞ്ഞു.</p>
      <p>∙ 2016 ഫെബ്രുവരി– കോടതിയെ സഹായിക്കാൻ 2 അഭിഭാഷകരെ അമിക്കസ് ക്യൂറിയായി നിയമിച്ചു</p>
      <p>∙ 2016 ഏപ്രിൽ – സ്‌ത്രീകളോടു വേർതിരിവു കാണിക്കുന്നത് ഭരണഘടനാപരമല്ലെന്ന് സുപ്രീം കോടതി പരാമർശം. ഹർജികൾ ഭരണഘടനാ ബെഞ്ചിനു വിടണമെന്ന ദേവസ്വം ബോർഡിന്റെ ആവശ്യം തള്ളി.</p>
      <p>∙ 2016 ജൂലൈ– ജഡ്ജിമാരായ ഗോപാല ഗൗഡയ്ക്കും കുര്യൻ ജോസഫിനും പകരം, ജഡ്ജിമാരായ സി.നാഗപ്പനെയും ആർ.ഭാനുമതിയെയും ബെഞ്ചിൽ ഉൾപ്പെടുത്തി. വൈകാതെ, നാഗപ്പനു പകരം, ജസ്റ്റിസ് അശോക് ഭൂഷൺ ഉൾപ്പെട്ടു. ഇവർ കേസിൽ ആദ്യം മുതലേ വാദം കേട്ടു.</p>
      <p>∙ 2016 നവംബർ –ഏതു പ്രായത്തിലുള്ള സ്ത്രീകൾക്കും പ്രവേശനം അനുവദിക്കുകയെന്നതാണു നിലപാടെന്ന് സംസ്ഥാന സർക്കാർ. കഴിഞ്ഞ സർക്കാരിന്റെ കാലത്തു നൽകിയ സത്യവാങ്‌മൂലം തള്ളിക്കളയണമെന്നും ആവശ്യം. 2007 ൽ  എൽഡിഎഫ് സർക്കാർ നൽകിയ സത്യവാങ്മൂലത്തിലെ നിലപാടിൽ ഉറച്ചു നിൽക്കാൻ തീരുമാനം.</p>
      <p>∙  2017 ഒക്ടോബർ 13– കേസ് അഞ്ചംഗ ഭരണഘടനാ ബെഞ്ചിനു വിടാൻ ചീഫ് ജസ്റ്റിസ് മിശ്ര അധ്യക്ഷനായ ബെഞ്ചിന്റെ തീരുമാനം.</p>
      <p>∙ 2018 ഓഗസ്റ്റ് 02 – ശബരിമലയിൽ‍ സ്ത്രീകളെ വിലക്കുന്നതു പുരോഗമന സ്വഭാവമുള്ള ഭരണഘടനയ്ക്കു നിരക്കുന്നതല്ലെന്നും സംസ്ഥാന സർക്കാർ. കേസിൽ വാദം പൂർത്തിയായി, വിധി പറയാൻ മാറ്റി.</p>
      <p>∙ 2018 സെപ്റ്റംബർ 28– ഏതു പ്രായത്തിലുള്ള സ്ത്രീകൾ‍ക്കും ശബരിമലയിൽ ദർശനം അനുവദിക്കണമെന്നു ചീഫ് ജസ്റ്റിസ് ദീപക് മിശ്ര അധ്യക്ഷനായ ഭരണഘടനാ ബെഞ്ചിന്റെ വിധി. </p>
      <p>വിലക്ക് ഭരണഘടന ഉറപ്പു നൽകുന്ന തുല്യതയുടെ ലംഘനമാണെന്നും അയ്യപ്പഭക്തരെ പ്രത്യേക മതവിഭാഗമായി പരിഗണിക്കാനാവില്ലെന്നും അഞ്ചംഗ ബെഞ്ചിലെ 4 പേർ വിധിച്ചു. ജസ്റ്റിസ് ഇന്ദു മൽഹോത്ര വിയോജിച്ചു.</p>
      <p>∙  2018 നവംബർ 13– ചീഫ് ജസ്റ്റിസ് രഞ്ജൻ ഗൊഗോയ് അധ്യക്ഷനായ ഭരണഘടനാ ബെഞ്ച് പുനഃപരിശോധനാ ഹർജികൾ ചേംബറിൽ പരിഗണിക്കുന്നു. വിധി സ്റ്റേ ചെയ്തില്ല.</p>
      <p>∙  2019 ഫെബ്രുവരി 6– മൂന്നര മണിക്കൂർ വാദം കേട്ടശേഷം കേസ് വിധി പറയാൻ മാറ്റി. </p>
      <p>∙ 2019 നവംബർ 13– യുവതീപ്രവേശം സംബന്ധിച്ച പുനഃപരിശോധനാ ഹർജികളിലെ തീരുമാനം അനിശ്ചിത കാലത്തേക്കു മാറ്റി. ശബരിമലയിലേത് ഉൾപ്പെടെ മതപരമായ കേസുകൾ സംബന്ധിച്ച് 7 അംഗ ബെഞ്ച് പരിഗണിക്കാൻ 8 ചോദ്യങ്ങൾ ഭൂരിപക്ഷ വിധിയിൽ കോടതി മുന്നോട്ടുവച്ചു. </p>
      <p><b>English Summary</b>: Sabarimala case timeline</p>
    </article>
  </body>
</html>