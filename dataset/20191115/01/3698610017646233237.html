<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/rosiya-vidreaguvala-na-visnovki-jit-schodo-zv-yazku-teroristiv-dnr-i-fsb-rf-u-spravi-mn17-329716_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T01:55:00+00:00"/>
    <meta property="og:title" content="Росія відреагувала на висновки JIT щодо зв'язку терористів &quot;ДНР&quot; і ФСБ РФ у справі МН17"/>
    <meta property="og:description" content="Цілком природно, що у Москві спростовують причетність до знищення авіалайнера і звинувачують JIT в упередженості та некомпетентності."/>
  </head>
  <body>
    <article>
      <h1>Росія відреагувала на висновки JIT щодо зв'язку терористів "ДНР" і ФСБ РФ у справі МН17</h1>
      <h2>Цілком природно, що у Москві спростовують причетність до знищення авіалайнера і звинувачують JIT в упередженості та некомпетентності.</h2>
      <address>
        <time datetime="2019-11-15T01:55:00+00:00">15 Nov 2019, 01:55</time>
      </address>
      <p>Росія звинуватила Об'єднану слідчу групу (JIT), яка займається розслідуванням <a href="https://dt.ua/UKRAINE/na-situaciyu-v-dnr-vplivayut-visokopostavleni-chinovniki-rf-osg-schodo-mh17-329680_.html"><b>загибелі авіалайнера рейсу MH17 в небі над Донбасом влітку 2014 року</b></a>, у некомпетентності та упередженості – JIT, нібито, "підганяє матеріали" під "заздалегідь придуманий результат", та й взагалі ці матеріали фальшиві, заявила представник міністерства закордонних справ РФ Марія Захарова, передає російське державне інформаційне агентство <a href="https://tass.ru/">ТАСС</a>.</p>
      <p>"Публікація будь-яких матеріалів, частина з яких одразу виявляється фальшивкою, частина з яких не підтверджена. Ми вже це проходили не раз", – заявила Захарова.</p>
      <p>На її думку, всі розслідування JIT – це нібито "підгонка матеріалів, які б з точки зору тієї групи свідчили на користь обраної тактики обвинувачення".</p>
      <p>Нагадаємо, 14 листопада Об'єднана слідча група у справі авіакатастрофи малазійського Boing MH17 встановила, що перед катастрофою літака <a href="https://dt.ua/UKRAINE/slidstvo-u-spravi-mh17-boyoviki-dnr-kontatirovali-z-fsb-rf-329673_.html"><b>бойовики "ДНР" контактували зі співробітниками ФСБ РФ</b></a>. Слідство опублікувало записи телефонних розмов, на яких вони засновують свої доводи.</p>
      <p>Як повідомлялося, депутати парламенту Нідерландів закликали уряд країни <b><a href="https://zn.ua/WORLD/parlament-niderlandov-trebuet-pravitelstvo-podrobnee-izuchit-rol-ukrainy-v-aviakatastrofe-mh17-331478_.html">докладніше розслідувати роль України</a></b> у катастрофі малазійського Boeing, який прямував рейсом з Амстердама в Куала-Лумпур. Влітку 2014 року літак збили у небі під Шахтарськом з російського ЗРК "Бук", що належав 53-й бригаді, дислокованій під Курськом. Усі 298 осіб загинули.</p>
      <p>19 червня міжнародна слідча група <b><a href="https://dt.ua/UKRAINE/mizhnarodna-slidcha-grupa-nazvala-imena-prichetnih-do-katastrofi-mh17-v-donbasi-314920_.html">назвала імена чотирьох причетних до катастрофи літака Boeing 777 рейсу MH17</a></b>: росіяни Сергій Дубінський ("Хмурий"), Олег Пулатов ( "Гюрза"), Ігор Гіркін ("Стрєлков") і українець Леонід Харченко ("Крот").</p>
      <p><b><a href="https://dt.ua/UKRAINE/sbu-ogolosila-pro-pidozru-chotirom-figurantam-u-spravi-pro-katastrofu-reysu-mh-17-314927_.html">СБУ оголосила підозру</a></b> фігурантам справи у скоєнні злочину - "терористичного акту, що призвів до загибелі людини".</p>
      <p>Нідерланди також вважають ексбойовика <b><a href="https://dt.ua/WORLD/cemah-vtrativ-status-svidka-u-spravi-mh17-yevroparlamentar-323260_.html">Володимира Цемаха одним з п'яти підозрюваних</a></b> у справі про катастрофу MH17. 29 червня Цемаха заарештували на 60 діб, але 5 вересня <b><a href="https://dt.ua/UKRAINE/figuranta-u-spravy-mh17-cemaha-vidpustili-pid-vlasne-zobov-yazannya-322627_.htmll">звільнили з-під варти під особисте зобов'язання</a></b>. 7 вересня його видали Росії в рамках обміну "35 до 35".</p>
      <p>Австралія, Нідерланди та низка депутатів Європарламенту просили Україну <a href="https://dt.ua/UKRAINE/yevrodeputati-prosyat-zelenskogo-ne-obminyuvati-cemaha-322605_.html"><b>не обмінювати Цемаха на українських в'язнів Кремля</b></a>. За словами президента Володимира Зеленського, перед видачею нідерландські слідчі все ж допитали підозрюваного. А після обміну прокуратура <b><a href="https://dt.ua/UKRAINE/rf-mozhe-vidati-cemaha-gollandiyi-polozov-323060_.html">Нідерландів направила в РФ запит про видачу Цемаха</a></b>.</p>
      <footer>За матеріалами: <a href="https://dt.ua/go/aHR0cDovL3Rhc3MucnUv">ТАСС</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>