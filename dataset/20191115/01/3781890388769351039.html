<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741747"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T01:10:00+00:00"/>
    <meta property="og:title" content="บิ๊กเพนตากอนเยือนเกาหลีใต้ คุยเรื่อง &quot;ค่าใช้จ่ายทางทหาร&quot;"/>
    <meta property="og:description" content="รมว.กระทรวงกลาโหมสหรัฐและประธานคณะเสนาธิการทหารร่วมสหรัฐ เยือนเกาหลีใต้เพื่อพบหารือกับเจ้าหน้าที่ระดับสูงทางทหารของรัฐบาลโซล เกี่ยวกับความร่วมมือหลายด้าน ที่รวมถึง 'ค่าใช้จ่าย' ซึ่งมีรายงานว่าประธานาธิบดีโดนัลด์ ทรัมป์ 'ต้องการเพิ่ม'"/>
  </head>
  <body>
    <article>
      <h1>บิ๊กเพนตากอนเยือนเกาหลีใต้ คุยเรื่อง "ค่าใช้จ่ายทางทหาร"</h1>
      <address>
        <time datetime="2019-11-15T01:10:00+00:00">15 Nov 2019, 01:10</time>
      </address>
      <p>
        <b>รมว.กระทรวงกลาโหมสหรัฐและประธานคณะเสนาธิการทหารร่วมสหรัฐ เยือนเกาหลีใต้เพื่อพบหารือกับเจ้าหน้าที่ระดับสูงทางทหารของรัฐบาลโซล เกี่ยวกับความร่วมมือหลายด้าน ที่รวมถึง "ค่าใช้จ่าย" ซึ่งมีรายงานว่าประธานาธิบดีโดนัลด์ ทรัมป์ "ต้องการเพิ่ม"</b>
      </p>
      <p>สำนักข่าวต่างประเทศรายงานจากกรุงโซล ประเทศเกาหลีใต้ เมื่อวันที่ 15 พ.ย.ว่านายมาร์ค เอสเปอร์ รมว.กระทรวงกลาโหมสหรัฐ กล่าวเมื่อวันพฤหัสบดีที่ผ่านมา ระหว่างภารกิจการเยือนเกาหลีใต้พร้อมกับพล.อ.มาร์ค มิลลีย์ ประธานคณะเสนาธิการทหารร่วมสหรัฐ ว่ารัฐบาลวอชิงตัน “เปิดกว้าง” รับฟังแนวคิดจาก “ทุกฝ่าย” ซึ่งอาจนำไปสู่ “การปรับเปลี่ยนในทางที่ดีขึ้น” ให้กับภารกิจทางทหารของสหรัฐบนคาบสมุทรเกาหลี และช่วยเหลือเจ้าหน้าที่การทูตของรัฐบาลวอชิงตันในการเจรจาสร้างสันติภาพกับเกาหลีเหนือ อย่างไรก็ตาม เอสเปอร์ไม่ได้กล่าวอย่างชัดเจนเกี่ยวกับภารกิจซ้อมรบร่วมระหว่างเกาหลีใต้กับสหรัฐ ที่มีการลดระดับมาแล้ว 2 ปีติดต่อกัน คือเมื่อปีที่แล้วและปีนี้</p>
      <figure>
        <img src="https://www.dailynews.co.th/admin/upload/20191115/news_LQXtUBlsmD082336_533.jpg?v=20191115192?v=7981"/>
      </figure>
      <p><b>นายมาร์ค เอสเปอร์ รมว.กระทรวงกลาโหมสหรัฐ ( เนคไทสีเหลือง ) และนายจอง คยอง-ดู รมว.กระทรวงกลาโหมเกาหลีใต้ ( เนคไทสีเลือดหมู )</b><br/><br/>ขณะเดียวกัน เอสเปอร์ปฏิเสธให้ความเห็นเกี่ยวกับรายงานของสื่อหลายแห่งทั้งในสหรัฐและเกาหลีใต้ ซึ่งอ้างคำกล่าวจากแหล่งข่าวในสภานิติบัญญัติแห่งชาติของเกาหลีใต้ ว่าประธานาธิบดีโดนัลด์ ทรัมป์ ต้องการให้รัฐบาลโซลเพิ่มการจ่าย “ค่าคุ้มครองทางทหาร” ให้แก่รัฐบาลวอชิงตันเป็น 5,000 ล้านดอลลาร์สหรัฐต่อปี ( ราว 150,950 ล้านบาท ) เพิ่มขึ้นมากกว่า 5 เท่าจากสัญญาฉบับปัจจุบัน โดยรายงานยังอ้างว่าผู้นำสหรัฐ “มีความสงสัย” ว่าเพราะเหตุใดเกาหลีใต้และญี่ปุ่น ซึ่งจัดอยู่ในกลุ่มประเทศมีฐานะของเอเชีย “ไม่สามารถปกป้องตัวเองได้” โดยรมว.กระทรวงกลาโหมสหรัฐกล่าวเพียงว่าเรื่องดังกล่าวเป็นหนึ่งในประเด็นสำคัญที่รัฐบาลวอชิงตันและรัฐบาลโซล “ต้องบรรลุข้อตกลงร่วมกัน”<br/> </p>
      <figure>
        <iframe data-src="https://twitter.com/arirangtvnews/status/1194966481290723329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Reuters/status/1194476354575749120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191115/news_fFNrgXgSfH082540_533.jpg?v=20191115192?v=5148"/>
      </figure>
      <p><b>พล.อ.มาร์ค มิลลีย์ ประธานคณะเสนาธิการทหารร่วมสหรัฐ และพล.อ.ปาร์ค ฮัน-กี ประธานคณะเสนาธิการทหารร่วมเกาหลีใต้</b><br/> </p>
      <figure>
        <iframe data-src="https://twitter.com/arirangtvnews/status/1194607401359429632?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในเวลาเดียวกัน คณะกรรมาธิการกิจการแห่งรัฐของเกาหลีเหนือออกแถลงการณ์ย้ำว่าการซ้อมรบระหว่างสหรัฐกับเกาหลีใต้ “คือวงจรอุบาทว์ไม่สิ้นสุด” ซึ่งจะส่งผลกระทบต่อการพัฒนาความสัมพันธ์ระหว่างรัฐบาลวอชิงตันกับรัฐบาลเปียงยาง ที่การหารือเรื่อง “การปลดอาวุธนิวเคลียร์” แทบไม่มีความคืบหน้า และเตือนอีกครั้งว่า สหรัฐไม่ควรลืม “เส้นตาย” ที่นายคิม จอง-อึน ผู้นำสูงสุดของเกาหลีเหนือ กำหนดไว้ “ภายในสิ้นปีนี้” ในการให้รัฐบาลวอชิงตัน “ปรับเปลี่ยนพฤติกรรม” มิเช่นนั้นรัฐบาลเปียงยางจะเดินหน้ายกระดับศักยภาพทางทหารให้มากขึ้นอีก เพื่อเพิ่มความพร้อมในการปกป้องตัวเองจากการรุกรานของ “ศัตรู”.<br/><br/><b>เครดิตภาพ : AP</b><br/> </p>
    </article>
  </body>
</html>