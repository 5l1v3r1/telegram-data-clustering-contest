<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/mhp-oneriyor-hanlar-bolgesinin-cevresinde-trafik-yeraltina-alinsin-15585yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T01:00:00+00:00"/>
    <meta property="og:title" content="MHP öneriyor: Hanlar Bölgesi’nin çevresinde trafik yeraltına alınsın"/>
    <meta property="og:description" content="Tarih 8 Aralık 2015… Büyükşehir Belediye Meclisi toplantısı sırasında MHP Grubu Sözcüsü olarak İhsan Bilgili söz..."/>
  </head>
  <body>
    <article>
      <h1>MHP öneriyor: Hanlar Bölgesi’nin çevresinde trafik yeraltına alınsın</h1>
      <address><time datetime="2019-11-15T01:00:00+00:00">15 Nov 2019, 01:00</time> by <a rel="author">Ahmet Emin Yılmaz</a></address>
      <p>Tarih 8 Aralık 2015… <b>Büyükşehir Belediye Meclisi </b>toplantısı sırasında <b>MHP Grubu Sözcüsü</b> olarak <b>İhsan Bilgili</b> söz aldı. Konuşmasında <b>iki öneri</b> vardı:</p>
      <p>Bir…</p>
      <p>
        <b>“Gelin, Bursa’nın tarihi değeri olan Hanlar Bölgesi çevresindeki sonradan yapılmış binaları yıkıp temizleyelim ve bu tarihi bölgeyi ortaya çıkaralım.”</b>
      </p>
      <p>Salondan <b>“Para mı yeter?”</b> itirazı gelince de şunu önerdi:</p>
      <figure>
        <img src="https://www.olay.com.tr/d/other/1.-yazi-icin-ihsan-bilgili.jpg"/>
      </figure>
      <p>
        <b>“Sonradan yapılmış binaları yıkarak oluşturacağımız meydanın altını çarşı ve otopark olarak düzenleyelim. Yıktığımız işyerlerinin sahiplerine de yeraltındaki çarşıdan yer verelim.”</b>
      </p>
      <p>Şunu da ekledi:</p>
      <p>
        <b>“Ev olarak kullanılan binalara da kentin başka yerlerinden konut verelim.”</b>
      </p>
      <p>İki…</p>
      <p>
        <b>“Dünyadaki tarihi kentlerin merkezlerinde trafik hep yeraltında. Biz de Hanlar Bölgesi’nin çevresindeki kent merkezi trafiğini yeraltına alalım.”</b>
      </p>
      <p>Şunu vurguladı:</p>
      <p>
        <b>“Zafer Plaza’dan başlamak üzere, Çakırhamam, Atatürk Caddesi, İnönü Caddesi ve Cumhuriyet Caddesi trafiğini yeraltına almak tarihi kent merkezini yayalaştırır ve kurtarır.”</b>
      </p>
      <p>Aradan 4 yıl geçti...</p>
      <p><b>Bilgili</b> bu sözlerini zaman zaman meclis toplantılarında dillendirdi, gündeme getirmeye çalıştı. Fakat <b>büyük bütçeli</b> proje olduğu için fazla yer bulamadı.</p>
      <p>Ta ki…</p>
      <p>Geçen hafta <b>Çevre ve Şehircilik bakanı Murat Kurum</b> gelip <b>Hanlar Bölgesi</b> çevresinin açılması projesini <b>Bakanlık</b> olarak üstlendiklerini açıklayana kadar.</p>
      <p>Gerçi…</p>
      <p><b>Kurum</b> proje için <b>150 milyon lira</b> maliyet görüyor ve <b>2021 sonuna söz</b> veriyor, ama böyle bir projenin maliyetinin <b>4 adet 150 milyon liradan az olmayacağı</b> da hemen hemen herkesin ortak görüşü.</p>
      <p>Buna karşın…</p>
      <p>2015 yılında <b>Hanlar Bölgesi’</b>nin çevresinin açılmasını, kent merkezi trafiğinin yeraltına alınmasını öneren <b>İhsan Bilgili</b> ile dün konuştuk.</p>
      <p>İlham kaynağını da açık açık söyledi:</p>
      <p>
        <b>“Hatırlayacaksınız… 1999 seçimine hazırlanılan süreçte, 1998 yılında MHP İl Başkanlığı olarak projelerimizi anlatan bir kitap yayınladık. 2023 Yeşil Metropol Bursa Hareket Planı adlı bu kitaptan alıntı yaparak konuştum.”</b>
      </p>
      <p>Mesajı da şu:</p>
      <p>
        <b>“Yıllar önce MHP olarak önerdiğimiz projeyi destekliyoruz.”</b>
      </p>
      <p> </p>
      <p>
        <b>Hızlı tren için bilgilendirdiler</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-ismet-buyukataman,-mustafa-esgin,-refik-ozen.jpg"/>
      </figure>
      <p>
        <b>AK Parti</b>
      </p>
      <p> <b>Bursa</b> milletvekilleri <b>Dr. Mustafa Esgin</b> ve <b>Refik Özen</b> dün <b>MHP Genel Sekreteri İsmet Büyükataman’</b>ı ziyaret ederek, <b>Bursa siyaseti adına tek ses</b> oluşturdular.</p>
      <p>Görüşmede…</p>
      <p><b>Dr. Esgin</b> ve <b>Özen,</b> başta <b>hızlı tren</b> olmak üzere <b>Bursa’</b>nın yatırımlarıyla ilgili bilgi verdiler.</p>
      <p><b>Büyükataman</b> da özellikle <b>hızlı tren</b> üzerinde durdu, <b>“Bursa bu projeyi çok bekledi, gerekirse birlikte hareket edip ortak çalışma yapalım ve bir an önce hızlı tren Bursa’ya gelsin”</b> dedi.</p>
      <p> </p>
      <p>
        <b>Eski belediye başkanlarından AK Parti İl Başkanı’na siyaset ziyareti</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-ieski-belediye-baskanlari-irfan-tatlioglu,-osman-sargin,-neset-caglayan,-hasan-tas,-ayhan-salman-ziyareti.jpg"/>
      </figure>
      <p>Aralarında… İlçesinde <b>3 dönem</b> üst üste seçilip belediye başkanlığı yapan da var, bir dönem sonra bayrağı başka arkadaşına devreden de.</p>
      <p>Fakat…</p>
      <p>İlçelerde<b> AK Parti’</b>den seçilerek belediye başkanlığı yapanlar arasında <b>farklı bir tablo</b> ortaya çıktığını da vurgulamak gerekiyor.</p>
      <p>Nitekim…</p>
      <p>Uzunca süredir her ay toplanıp birlikte yemek yiyorlar. Bu yolla diyaloglarını sürdürürken, birlikte değerlendirme yapıyorlar ve gelişmeleri de konuşuyorlar.</p>
      <p>İşte…</p>
      <p>Bu <b>eski belediye başkanları grubu</b> adına <b>Orhaneli’</b>nde 3 dönem başkanlık yapan <b>İrfan Tatlıoğlu</b> önderliğinde <b>İznik’</b>ten <b>Osman Sargın, Orhangazi’</b>den <b>Neşet Çağlayan </b>ve <b>Büyükorhan’</b>dan <b>Hasan Taş</b> dün <b>AK Parti İl Başkanı Ayhan Salman’</b>ı ziyaret ettiler.</p>
      <p>Ziyarette…</p>
      <p>Eski başkanların <b>birlikteliği </b>konuşulurken, <b>İl Başkanı Salman</b> da <b>“Ben de toplantınıza katılıp aranızda olacağım”</b> dedi.</p>
      <p><b>Yerel Yönetimlerden Sorumlu İl Başkan Yardımcısı Gökay Bilir</b> de ziyarette bulundu.</p>
      <p> </p>
      <p>
        <b>Meydanda başkan brifingi</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-ak-parti-il-baskani-ayhan-salman-ve-osmangazi-belediye-baskani-mustafa-dundar,-osmangazi-meydani.jpg"/>
      </figure>
      <p>Geçen döneme <b>Panorama 1326 Fetih Müzesi</b> ile imzasını atan <b>Osmangazi Belediye Başkanı Mustafa Dündar, </b>bu dönem de yapımına başladığı <b>gerçek kent meydanı</b> ile iddialı.</p>
      <p>24 saat yaşayan meydan olarak tasarlanıp planlanan <b>Osmangazi Meydanı’</b>nda hafriyat çalışmaları sürerken <b>AK Parti İl Başkanı Ayhan Salman’</b>ı konuk eden <b>Dündar,</b> meydanda brifing vererek çalışmaları anlattı.</p>
      <p>Fotoğraflardan…</p>
      <p>Şantiye heyecanı yaşayan<b> Salman’</b>ın her ayrıntıyla ilgilendiği gözleniyor.</p>
      <p> </p>
      <p>
        <b>CHP Genel Merkezi’nden televizyon programlarına konuk olma kriteri</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-chp-myk-toplantisi.jpg"/>
      </figure>
      <p>
        <b>CHP Merkez Yönetim Kurulu</b>
      </p>
      <p> 11 Kasım 2019 tarihli toplantısında, özellikle yaygın televizyon kanallarına canlı yayın konuğu olarak çıkma, röportaj ya da program daveti alan <b>Parti Meclisi Üyeleri, </b>milletvekilleri, parti yöneticileri için <b>uymaları gerekli kurallar</b> kararı aldı.</p>
      <p>Buna göre…</p>
      <p><b>Parti Meclisi Üyeleri</b> ve yöneticiler <b>Basınla İlişkiler ve Kurumsal İletişimden Sorumlu Genel Başkan Yardımcısı’</b>ndan, milletvekilleri ise <b>Grup Başkanvekili’</b>nden izin alacaklar.</p>
      <p>Davet alan <b>CHP’</b>li eski ve yeni milletvekilleriyle <b>PM</b> üyeleri, <b>“yayında denkleri yoksa”</b> katılmayacaklar. Yine <b>kendileriyle birlikte dört kişiden fazla katılımcı varsa</b> o yayına da çıkmayacaklar.</p>
      <p>Yayın sırasında…</p>
      <p><b>CHP’</b>nin liderine ve kurumsal kimliğine yönelik hakaret olduğunda <b>özür diletmeden </b>programa devam etmeyecekler. Yayınlara kimlerin katılacağını da önceden öğrenecekler.</p>
      <p>Kriterlere uymayanlar hakkında <b>disiplin işlemi</b> yapılacak.</p>
      <p> </p>
      <p>
        <b>Eski dostlar Ankara’da buluştu</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-huseyin-ciftliklioglu-ve-harun-akin.jpg"/>
      </figure>
      <p>1988 yılıydı… <b>Hüseyin Çiftliklioğlu’</b>nun başkan olduğu <b>DYP Merkez İlçe </b>yönetiminde <b>Harun Akın</b> da vardı.</p>
      <p><b>DYP/DP</b> eski günlerinden, <b>Çiftliklioğlu</b> siyasetten uzaklaştı. <b>Akın</b> ise <b>AK Parti’</b>de <b>İçişleri Bakan Danışmanı</b> olarak <b>Bursa</b> için çalışıyor.</p>
      <p>Dahası…</p>
      <p>İki dost birbirlerinden hiç kopmadılar. Nitekim <b>Hüseyin Çiftliklioğlu</b> dün <b>Ankara’</b>ya gittiğinde, önce <b>Harun Akın’</b>ı ziyaret etti.</p>
      <p>O anda…</p>
      <p><b>Akın’</b>ın yanında olan <b>AK Parti Mudanya eski İlçe Başkanı</b> <b>Dr. Murat Ünal </b>da dostların buluşmasını fotoğrafladı.</p>
    </article>
  </body>
</html>