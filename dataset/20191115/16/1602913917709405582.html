<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/iohannis-despre-electoratul-psd-nu-cred-ca-pot-sa-i-conving-sa-ma-voteze-chit-ca-mi-ar-placea-18589567"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T16:46:42+00:00"/>
    <meta property="og:title" content="Iohannis, despre electoratul PSD: Nu cred că pot să-i conving să mă voteze, chit că mi-ar plăcea"/>
    <meta property="og:description" content="Preşedintele Klaus Iohannis a declarat că nu crede că va putea să convingă electoratul PSD să îşi voteze, chiar dacă i-ar plăcea. Şeful statului a precizat că le garantează acestora că Guvernul Orban nu va tăia pensiile şi salariile."/>
  </head>
  <body>
    <article>
      <h1>Iohannis, despre electoratul PSD: Nu cred că pot să-i conving să mă voteze, chit că mi-ar plăcea</h1>
      <address>
        <time datetime="2019-11-15T16:46:42+00:00">15 Nov 2019, 16:46</time>
      </address>
      <p>Preşedintele Klaus Iohannis a declarat că nu crede că va putea să convingă electoratul PSD să îşi voteze, chiar dacă i-ar plăcea. Şeful statului a precizat că le garantează acestora că Guvernul Orban nu va tăia pensiile şi salariile.</p>
      <p>„Să vă spun ceva. Poate vă surprinde. O să vă spun ceva şi despre alegătorii pesedişti sau despre alegătorii PSD-ului. PSD-ul a ajuns la putere în decembrie 2016 prin minciună. I-au minţit pe români pur şi simplu. Le-au promis că le va curge lapte şi miere şi, când au ajuns la putere, pesedişti au început încercările de acaparare a justiţiei, a marilor sisteme publice, au început să facă zid în jurul penalilor din PSD, ş.a.m.d. Ce vină au oamenii care au ales PSD? N-au nicio vină, fiindcă şi ei, dragii mei, îşi doresc cam aceleaşi lucruri. Îşi doresc o Românie modernă, o Românie prosperă, îşi doresc să nu se taie salariile şi pensiile. Şi eu îmi doresc acelaşi lucru”, a afirmat Klaus Iohannis, vineri, la Baia Mare.</p>
      <p>Şeful statului a mai spus: „Nu cred că pot să-i conving să mă voteze, chit că mi-ar plăcea. Dar cel puţin pot să le garantez că eu împreună cu Guvernul liberal nici nu vom tăia salarii, nici nu vom tăia pensii şi noi vom face România modernă şi prosperă”.</p>
      <p>Klaus Iohannis a participat, vineri, la o întâlnire organizată de PNL la Baia Mare. Campania electorală pentru turul al doilea la prezidenţiale a început, vineri, ora 00.00 şi se încheie pe 23 noiembrie, ora 7.00.</p>
    </article>
  </body>
</html>