<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621667/3-%D9%85%D8%B5%D8%AF%D9%88%D9%85-%D8%AF%D8%B1-%D8%AD%D8%A7%D8%AF%D8%AB%D9%87-%DA%AF%D8%A7%D8%B2%DA%AF%D8%B1%D9%81%D8%AA%DA%AF%DB%8C-%D9%84%D8%B2%D9%88%D9%85-%D8%B1%D8%B9%D8%A7%DB%8C%D8%AA-%D8%A7%D8%B5%D9%88%D9%84-%D8%A7%DB%8C%D9%85%D9%86%DB%8C-%D8%AF%D8%B1-%D9%86%D8%B5%D8%A8-%D9%88%D8%B3%D8%A7%DB%8C%D9%84-%DA%AF%D8%B1%D9%85%D8%A7%DB%8C%D8%B4%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T16:30:00+00:00"/>
    <meta property="og:title" content="3 مصدوم در حادثه گازگرفتگی/ لزوم رعایت اصول ایمنی در نصب وسایل گرمایشی"/>
    <meta property="og:description" content="سخنگوی سازمان آتش‌نشانی از حادثه گازگرفتگی در واحدی مسکونی در نازی‌آباد تهران و مصدومیت سه تن خبر داد."/>
  </head>
  <body>
    <article>
      <h1>3 مصدوم در حادثه گازگرفتگی/ لزوم رعایت اصول ایمنی در نصب وسایل گرمایشی</h1>
      <address>
        <time datetime="2019-11-15T16:30:00+00:00">15 Nov 2019, 16:30</time>
      </address>
      <p>
        <i>سخنگوی سازمان آتش‌نشانی از حادثه گازگرفتگی در واحدی مسکونی در نازی‌آباد تهران و مصدومیت سه تن خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جلال ملکی در این‌باره اظهار کرد: حدود ساعت ۱۳ امروز یک مورد حادثه گازگرفتگی در یک ساختمان مسکونی واقع در محله‌ نازی‌آباد به سامانه ۱۲۵ آتش‌نشانی شهرداری تهران گزارش داده شد که بلافاصله ایستگاه شماره ۹۵ به محل حادثه اعزام شد.</p>
      <p>وی با بیان اینکه آتش‌نشانان در مدت زمان کمتر از چهار دقیقه به محل حادثه رسیدند، تصریح کرد: این حادثه گازگرفتگی در طبقه اول یک واحد مسکونی چهار طبقه رخ داده بود همچنین اورژانس نیز در محل حادثه حضور داشت و پیش از رسیدن آتش‌نشان در را باز کرده بوند.</p>
      <figure>
        <img src="https://aftabnews.ir/files/fa/news/1398/8/24/359594_717.jpg"/>
      </figure>
      <p>سخنگوی سازمان آتش‌نشانی ادامه داد: در این منزل آقایی حدودا ۴۲ ساله همراه با یک خانم و کودک حدودا ۱۰ ماهه حضور داشتند که علائم مصدومیت با گاز منوکسید کربن در آن‌ها مشهود بود. این افراد بلافاصله تحویل همکاران اورژانس داده شدند تا تحت معاینه و درمان قرار بگیرند.</p>
      <p>به گفته ملکی بررسی‌ها نشان داد که نقص در سیستم دودکش بخاری گازی که در این واحد قرار داشت باعث تولید و انتشار گاز منوکسید کربن شده بود که خوشبختانه با حضور به موقع، این حادثه ختم به خیر شد.</p>
      <p>سخنگوی سازمان آتش‌نشانی در پایان گفت: با توجه به اینکه در ایام سرد سال قرار داریم تقاضا می‌کنم که تمامی افراد اصول ایمنی را در راستای نصب و راه‌اندازی وسایل گرمایشی مدنظر قرار دهند.</p>
    </article>
  </body>
</html>