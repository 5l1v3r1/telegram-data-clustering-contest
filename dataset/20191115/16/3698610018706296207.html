<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/z-pochatku-viyni-v-donbasi-zaginuli-4100-ukrayinskih-voyiniv-5650-boyovikiv-i-3345-civilnih-oon-329797_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T16:08:00+00:00"/>
    <meta property="og:title" content="З початку війни в Донбасі загинули 4100 українських воїнів, 5650 бойовиків і 3345 цивільних – ООН"/>
    <meta property="og:description" content="Близько 10 тисяч захисників України отримали поранення."/>
  </head>
  <body>
    <article>
      <h1>З початку війни в Донбасі загинули 4100 українських воїнів, 5650 бойовиків і 3345 цивільних – ООН</h1>
      <h2>Близько 10 тисяч захисників України отримали поранення.</h2>
      <address>
        <time datetime="2019-11-15T16:08:00+00:00">15 Nov 2019, 16:08</time>
      </address>
      <p>В Управлінні верховного коміссара ООН з прав людини порахували <a href="https://dt.ua/UKRAINE/oon-porahuvala-zagiblih-ukrayinciv-u-donbasi-z-pochatku-roku-ta-za-ves-period-viyni-329558_.html"><b>загальну кількість загиблих за час російсько-української війни у Донбасі</b></a> – з березня 2014 року. У відповідь на запит "<a href="https://www.radiosvoboda.org/a/oon-zvit-ghertvy-donbas/30272212.html?fbclid=IwAR1n9E3nbpfYWwrXKy2B4dtBU_fx1MkTxxGdaU7MKptN8HGtja99g-gjeiE">Радіо Свобода</a>" в УВКПЛ ООН повідомили про те, що з початку війни на сході України жертвами конфлікту стали 41 тисяч до 44 тисяч осіб, це загиблі і поранені.</p>
      <p>Наголошується, що серед них 9750 осіб - це комбатанти, які беруть участь у бойових діях по обидві сторони лінії фронту.</p>
      <p>За даними ООН, в Донбасі загинули 4100 українських військових. Близько 9500-10500 захисників України отримали поранення.</p>
      <p>У той же час в ООН нарахували 5650 загиблих бойовиків, підтримуваних Росією збройних угруповань "ЛДНР". Приблизно 12 500-13 500 бойовиків отримали поранення.</p>
      <p>Серед цивільних загинули 3345 осіб, у тому числі 298 загиблих на борту рейсу MH17 "Малайзійських авіаліній". Поранення отримали 29-31 тисяча осіб</p>
      <p>Звіт "ґрунтується на інформації, яку Моніторингова місія ООН з прав людини в Україні (ММПЛУ) отримала в ході інтерв'ювання жертв і їхніх родичів; свідків; аналізі підтверджуючої інформації, наданої ММПЛУ на конфіденційній основі; офіційних документах; документах з відкритих джерел; фото- і відеоматеріалах; судово-медичних документах і довідках; матеріалах кримінальних справ; судових документах; публічних доповідях Спеціальної моніторингової місії ОБСЄ в Україні; доповідях міжнародних і національних неурядових організацій; публічних повідомленнях правоохоронних і військових органів; повідомленнях медичних установ і місцевої влади; та інших релевантних матеріалах, що заслуговують на довіру", – повідомили Радіо Свобода у УВКПЛ ООН.</p>
      <p>Для підготовки звіту УВКПЛ ООН вивчає повідомлення "по колу джерел інформації, оцінюючи їх на предмет достовірності та надійності".</p>
      <p>Після серії <b>проросійських і сепаратистських акцій</b> в Донецькій і Луганській областях і "<b>проголошення суверенітетів</b>" підтримуваних Росією угруповань "ДНР" і "ЛНР", бойовики спільно з російської ФСБ 12 квітня 2014 року <b>захопили міста Слов'янськ, Краматорськ і Дружківка</b>. На наступний день т.в.о. президента України Олександр <b>Турчинов оголосив про початок Антитерористичної операції</b> в Донбасі. <b>Бойові дії тривають.</b></p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>