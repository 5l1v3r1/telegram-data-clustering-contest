<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/blgarin-ubi-zhena-na-peshekhodna-pteka-v-polsha-i-mu-se-stzhni-zhivota_news709510.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-15T16:23:00+00:00"/>
    <meta property="og:title" content="Българин уби жена на пешеходна пътека в Полша и му се стъжни живота"/>
    <meta property="og:description" content="Нашенецът ще лежи 5 години в зандана, след като блъсна полякинята и избяга от мястото на инцидента, присъдата е окончателна"/>
  </head>
  <body>
    <article>
      <h1>Българин уби жена на пешеходна пътека в Полша и му се стъжни живота</h1>
      <h2>Нашенецът ще лежи 5 години в зандана, след като блъсна полякинята и избяга от мястото на инцидента, присъдата е окончателна</h2>
      <address>
        <time datetime="2019-11-15T16:23:00+00:00">15 Nov 2019, 16:23</time>
      </address>
      <p>https://blitz.bg/svyat/blgarin-ubi-zhena-na-peshekhodna-pteka-v-polsha-i-mu-se-stzhni-zhivota_news709510.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573826006-zhzh.jpg"/>
      </figure>
      <p><b>Пет години ефективно ще лежи в полски затвор 38-годишният Севдалин Б., който през май 2018 година уби на пешеходна пътека в Полша 69-годишна жителка на гр. Ополе.</b><br/><br/>Това е окончателната присъда, която българинът получава, след като Апелативният съд намали първоначалното му наказание от 7 на 5 години, предава "Български новини".</p>
      <p>Във фаталния 29 май Севдалин ходил с личната си „Шкода Суперб“ за лекарства в аптеката. Аптеката била затворена, но на връщане не спрял на пешеходна пътека и блъснал възрастна жена.<br/><br/>Избягал от местопроизшествието без да окаже първа помощ и без да се поинтересува какво е станало.<br/><br/>Впоследствие пред разследващите и пред съда мъжът твърдял, че не е бягал, защото не е имало повод да бяга – изобщо не знаел, че е блъснал човек. Твърдял, че точно този ден имал проблем със зрението и карал с тъмни очила.<br/><br/>„Имах конюнктивит, не можех да си отворя добре очите, няколко дни по-рано бях на лекар, изписаха ми капки и мазило, но не ги купих веднага. Когато положението стана по-зле, излязох да ги взема.“ – разказва осъденият пред първата инстанция. Жертвата издъхнала на място на асфалта. </p>
      <p>Полицията започнала незабавно разследване на произшествието и издирване на виновния шофьор. В ополския квартал „Армия Крайова“ ченгетата намерили „Шкода“-та на Севдалин, близо до дома му.<br/><br/>От него обаче нямало и следа. Успял да напусне страната и едва през октомври м. г. с европейска заповед за арест бил задържан в Белгия и екстрадиран в Полша.</p>
      <p>„Едва в чужбина от вестниците разбрах, че съм блъснал жена.“ – твърдял вече след екстрадицията Севдалин. От 7-годишната присъда не били доволни нито близките на жертвата, нито осъденият, и двете страни обжалвали. Съдът обаче намалил с 2 години наказанието.</p>
      <p>„От страна на подсъдимия няма проява на „пиратско шофиране“, макар често общественото мнение да се обработва в средствата за масово осведомяване с подобни заглавия.<br/><br/>Не е установено подсъдимият да е карал с превишена скорост или да е извършил някаква опасна маневра преди това.<br/><br/>Подсъдимият и пешеходката са се оказали поради нещастно стечение на обстоятелствата на едно и също място и поради недостатъчно внимание от страна на шофьора тя е загинала.“ – обясни решението си за смекчаване на присъдата в четвъртък съдия Артур Грабовски.</p>
      <p>Успоредно с това съдът налага пожизнена забрана на Севдалин Б. да управлява МПС – на първа инстанция забраната беше пет години след излежаване на присъдата.</p>
    </article>
  </body>
</html>