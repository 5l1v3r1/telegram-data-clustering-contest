<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653768/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T16:06:00+00:00"/>
    <meta property="og:title" content="Справа SkyUp: Суддю Баришівського суду відсторонили від роботи"/>
    <meta property="og:description" content="Суддю Баришівського райсуду Київської області Олену Литвиненко, яка вела справу авіакомпанії SkyUp, тимчасово відсторонили від роботи."/>
  </head>
  <body>
    <article>
      <h1>Справа SkyUp: Суддю Баришівського суду відсторонили від роботи</h1>
      <address>
        <time datetime="2019-11-15T16:06:00+00:00">15 Nov 2019, 16:06</time>
      </address>
      <p>Суддю Баришівського райсуду Київської області Олену Литвиненко, яка вела справу авіакомпанії SkyUp, тимчасово відсторонили від роботи.</p>
      <p>Таке рішення 15 листопада <a href="https://hcj.gov.ua/news/suddyu-baryshivskogo-rayonnogo-sudu-kyyivskoyi-oblasti-lytvynenko-olenu-leonidivnu-tymchasovo?fbclid=IwAR2qMZyxtSJplMdls7c9sFul2gs1kZkugIgiCy_mqRrXJmldDVh-K-LLCio">ухвалила</a> Перша Дисциплінарна палата Вищої ради правосуддя.</p>
      <p>У Вищій раді правосуддя уточнюють, що строк дії відсторонення суддів від здійснення правосуддя - до ухвалення рішення про їх звільнення з посади або скасування рішення Дисциплінарної палати.</p>
      <p>
        <b>Нагадуємо:</b>
      </p>
      <p>
        <i>24 травня суддя Баришівського суду Олена Литвиненко винесла ухвалу щодо призупинення <a href="https://www.epravda.com.ua/news/2019/06/12/648681/">ліцензії SkyUp</a>, але не заборонила компанії перевозити пасажирів до вирішення спору по суті.</i>
      </p>
      <p>
        <i>Пізніше мешканка Баришівки <a href="https://www.epravda.com.ua/news/2019/07/1/649216/">Оксана Пасенко</a> подала заяву про відмову від начебто її позову щодо SkyUp.</i>
      </p>
      <p>
        <i>Крім того, у день, коли Оксана Пасенко заявила  поліції, що не подавала позову до SkyUp, начебто від її імені надійшла заява на ім’я нардепа <a href="https://www.epravda.com.ua/news/2019/06/28/649185/">Олександра Дубініна</a> з проханням посприяти у забезпеченні виконання рішення суду.</i>
      </p>
      <p>
        <i>Цей депутат – багаторічний менеджер підприємств групи "Приват", підконтрольної олігарху Ігорю Коломойському, який також володіє компанією "Міжнародні авіалінії України".</i>
      </p>
      <p>
        <i>Коломойський заявив, що Дубінін "не є до нього афілійованою особою".</i>
      </p>
      <p>
        <i>Згодом Державне бюро розслідувань почало щодо судді <a href="https://www.pravda.com.ua/news/2019/07/3/7219950/">Литвиненко </a>кримінальне провадження.</i>
      </p>
      <p>
        <i>Литвиненко подала до Вищої ради правосуддя <a href="https://www.pravda.com.ua/news/2019/07/8/7220362/">заяву про відставку</a>, яку мали розглянути 18 липня. Під час засідання з’ясувалося, що вона <a href="https://www.pravda.com.ua/news/2019/07/18/7221274/">забрала свою заяву</a> ще 15 липня.</i>
      </p>
      <p>
        <i>У вересні Київський апеляційний суд <a href="https://www.epravda.com.ua/news/2019/09/25/651971/">скасував</a> рішення Баришівського суду щодо призупинення ліцензії лоукостера SkyUp. </i>
      </p>
      <p>
        <i>Детальніше читайте у матеріалі: <b><a href="https://www.epravda.com.ua/publications/2019/06/12/648708/">Конфлікт перевізників: що відбувається навколо авіакомпанії Sky Up</a></b></i>
      </p>
      <p>Економічна правда</p>
    </article>
  </body>
</html>