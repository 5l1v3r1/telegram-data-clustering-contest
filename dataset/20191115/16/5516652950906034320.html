<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425893/rodos-apopeirathhke-na-skotwsei-ton-adelfo-toy-logw-kthmatikwn-diaforwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T16:00:01+00:00"/>
    <meta property="og:title" content="Ρόδος: Αποπειράθηκε να σκοτώσει τον αδελφό του λόγω κτηματικών διαφορών"/>
    <meta property="og:description" content="Με σιδερόβεργες κατηγορείται 76χρονος ότι αποπειράθηκε να σκοτώσει τον 71χρονο αδελφό του για κτηματικές διαφορές! Το περιστατικό έγινε στις 10 Νοεμβρίου σε χωριό της Ρόδου και ήδη η υπόθεση πήρε το δρόμο της δικαιοσύνης, καθώς χθες ο 71χρονος υπέβαλε μήνυση διά του δικηγόρου του κ. Ηλία Ζωγραφίδη, σε βάρος του αδελφού του, για απόπειρα ανθρωποκτονίας και ενδοοικογενειακή βία!"/>
  </head>
  <body>
    <article>
      <h1>Ρόδος: Αποπειράθηκε να σκοτώσει τον αδελφό του λόγω κτηματικών διαφορών</h1>
      <address>
        <time datetime="2019-11-15T16:00:01+00:00">15 Nov 2019, 16:00</time>
      </address>
      <p>
        <b>Με σιδερόβεργες κατηγορείται 76χρονος ότι αποπειράθηκε να σκοτώσει τον 71χρονο αδελφό του για κτηματικές διαφορές! Το περιστατικό έγινε στις 10 Νοεμβρίου σε χωριό της Ρόδου και ήδη η υπόθεση πήρε το δρόμο της δικαιοσύνης, καθώς χθες ο 71χρονος υπέβαλε μήνυση διά του δικηγόρου του κ. Ηλία Ζωγραφίδη, σε βάρος του αδελφού του, για απόπειρα ανθρωποκτονίας και ενδοοικογενειακή βία!</b>
      </p>
      <p>Σύμφωνα με τα όσα αναφέρονται στην έγκληση, τα δύο αδέλφια μαζί με την αδελφή τους, έχουν εξ αδιαιρέτου ακίνητη περιουσία, οικόπεδο και οίκημα. Ο 71χρονος όπως λέει στη μήνυση που κατέθεσε, έστειλε εξώδικο προς τον αδελφό του ζητώντας να επικοινωνήσει μαζί του προκειμένου να προβούν στη μεταξύ τους διανομή των ιδιοκτησιών που κατέχουν.</p>
      <p>Μάλιστα σύμφωνα με τον 71χρονου, προκειμένου να έχει πλήρη εικόνα για τη μοιρασιά που θα γίνονταν το μεσημέρι στις 9 Νοεμβρίου μετέβη μαζί με ένα φίλο του τοπογράφο – μηχανικό στο κτήμα για να γίνει μία προσωρινή τοποθέτηση από σιδηρόβεργες (σιδηροπάσσαλοι) ύψους 1,30 μέτρων και διατομής δεκατεσσάρων χιλιοστών του μέτρου (14 mm).</p>
      <p>Πράγματι, τις τοποθέτησαν 15 τέτοιες σιδηρόβεργες σε ευθεία γραμμή, η οποία αποτύπωνε τμήμα μίας ενδεχόμενης επιλογής διαχωρισμού του ως άνω ακινήτου. Στο πάνω μέρος τους οι σιδηρόβεργες αυτές βάφτηκαν με κόκκινο σπρέι και γύρω τους τυλίχθηκε ερυθρόλευκη νάυλον κορδέλα. Ο 71χρονος επέστρεψε στο χωράφι την επόμενη ημέρα το μεσημέρι και τότε διαπίστωσε πως όλες οι σιδηρόβεργες, εκτός από δύο, είχαν αφαιρεθεί από εκεί που τις είχε βάλει την προηγούμενη μέρα. Ο 71χρονος αναφέρει στη μήνυσή του ότι μπήκε στο αυτοκίνητό του για να φύγει και προτού προλάβει να διανύσει μερικά μέτρα, είδε τον 76χρονο αδελφό του να έρχεται από την αντίθετη κατεύθυνση κατά πάνω του με το δικό του όχημα.</p>
      <p>Ο 71χρονος τότε έβαλε όπισθεν και επέστρεψε με τον τρόπο αυτό στο χωράφι τους φοβούμενος ότι ο αδελφός του θα τον χτυπούσε, καθώς ο δρόμος ήταν πολύ στενός για να χωρέσουν και τα δύο αγροτικά αυτοκίνητα. Όταν σταμάτησε το όχημα του 76χρονου, σύμφωνα πάντα με τη μήνυση, βρίσκονταν σε σημείο τέτοιο ώστε να είναι αδύνατη η διαφυγή του 71χρονου. Ο ίδιος τονίζει ότι ο αδελφός του τότε πήρε μία σιδερόβεργα όπως αυτές που εκείνος είχε τοποθετήσει στο χωράφι την προηγούμενη ημέρα, και όρμησε κατά πάνω του βρίζοντας τον και φωνάζοντας «τα ‘φαγες τα ψωμιά σου…»!</p>
      <p>Ο 71χρονος ισχυρίζεται ότι προσπάθησε να αποτρέψει τον αδελφό του, όμως εκείνος κατάφερε να περάσει κρατώντας τον πίσω με τη σιδερόβεργα στο λαιμό του και «να την πιέζει με σκοπό να αποφράξει την αναπνευστική του οδό και να τον σκοτώσει με πνιγμό λέγοντάς μου ταυτόχρονα την εξής φράση, την οποία επαναλάμβανε: «Θα σε σκοτώσω, ρε κερατά!, Θα σε σκοτώσω, ρε κερατά!»</p>
      <p>Ο 71χρονος τονίζει ότι προσπάθησε να απωθήσει τον αδελφό του, ενώ παράλληλα καλούσε σε βοήθεια. Για καλή του τύχη, καθώς η περιοχή είναι ερημική, τις φωνές του άκουσε ένα μικρό κορίτσι που έκανε ποδήλατο και διαμένει στη μία και μόνο κατοικία και σε απόσταση 150 μέτρων από το σημείο του συμβάντος. Το κορίτσι φώναξε τον αλλοδαπό πατέρα της ο οποίος και κατάφερε να πάρει τη σιδερόβεργα από τα χέρια του 76χρονου, όμως ο τελευταίος-βάσει πάντα της έγκλησης- πήρε μία δεύτερη και με αυτή επιχείρησε να χτυπήσει στην κοιλιακή χώρα τον αδελφό του.</p>
      <p>Και τότε επενέβη ο αλλοδαπός, σώζοντας την κατάσταση και τον 71χρονο.</p>
      <p>Τότε ο 71χρονος κάλεσε την αστυνομία, ενώ παράλληλα και ο 76χρονος κάλεσε την κόρη και δύο φίλους του. Ο 71χρονος αναφέρει στη μήνυσή του ότι μοναδικός άνθρωπος που ήταν παρών στο περιστατικό ήταν ο αλλοδαπός Αλβανικής καταγωγής, ενώ όταν ήρθε ο αστυνομικός του είπε πως ήθελε να κάνει μήνυση στον 76χρονο. Τότε ο αστυνομικός τους μίλησε λέγοντας πως δεν κάνει να γίνονται αυτά γιατί είναι αδέλφια και έφυγε, σύμφωνα με τον 71χρονο.</p>
      <p>Τώρα πλέον η υπόθεση έχει πάρει το δρόμο της δικαιοσύνης και η συνέχεια θα δοθεί στις δικαστικές αίθουσες.</p>
    </article>
  </body>
</html>