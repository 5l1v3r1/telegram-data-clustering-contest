<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/eventi-e-cultura/la-biellese-fede-vola-a-roma-per-la-finale-nazionale-del-tour-music-fest"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-15T16:33:05+00:00"/>
    <meta property="og:title" content="La biellese “Fede” vola a Roma per la Finale Nazionale del Tour Music Fest"/>
    <meta property="og:description" content="Il più grande concorso europeo per cantautori emergenti"/>
  </head>
  <body>
    <article>
      <h1>La biellese “Fede” vola a Roma per la Finale Nazionale del Tour Music Fest</h1>
      <h2>Il più grande concorso europeo per cantautori emergenti</h2>
      <address>
        <time datetime="2019-11-15T16:33:05+00:00">15 Nov 2019, 16:33</time>
      </address>
      <p>Originale, eclettica ma soprattutto talentuosa: con la sua determinazione, sensibilità vocale e musicale, Federica Zanardo, in arte Fede, una giovanissima cantante biellese,  in un percorso lungo 6 mesi, è riuscita a convincere l’esigente giuria del Tour Music Fest – The European Music Contest e ad aggiudicarsi a pieno merito un posto nell’attesa Finale Nazionale del Festival, che si terrà nei giorni 22-23-24 Novembre 2019 presso il Crossroads – Live Club di Roma, in cui affronterà l’ultima sfida da sostenere per arrivare a calcare il palco della Finale Europea del prossimo 7 Dicembre all’Auditorium del Massimo di Roma.</p>
      <p>Il traguardo raggiunto da Fede, 16 anni della provincia di Biella è davvero importante considerando gli oltre 20.000 tra artisti e band partecipanti provenienti da tutta Europa.</p>
      <h3>Questa è la dodicesima edizione del TMF</h3>
      <p>Durante le Finali Nazionali, alle quali Fede prenderà parte, andranno in scena le performance degli artisti finalisti di questa dodicesima edizione del TMF provenienti da tutte le regioni d’Italia per un vero e proprio Live Show.  </p>
      <h3>Le masterclass di Berklee – College Of Music</h3>
      <p>Vista la mission del TMF, che mette in primo piano la crescita artistica di tutti i partecipanti, durante la giornata, sarà possibile assistere alle masterclass formative di Berklee – College Of Music, la famosa università americana leader nella formazione musicale nel mondo. Per l’occasione ci raggiungerà, direttamente da Boston, Janie Barnett, cantante americana professionista che ha collaborato, nella sua carriera, con artisti del calibro di Celine Dion, Bonnie Raitt e Linda Ronstadt. Janie Barnett ha ricevuto una nomination per i Grammy con il suo disco “You See This River” e ha partecipato al Saturday Night Live, famosissima trasmissione televisiva americana. </p>
      <h4>Tra i giurati anche Mogol e Kara Dioguardi</h4>
      <p>Fede, dopo l’ultima prova delle Finali Nazionali, potrebbe esibirsi al cospetto dei presidenti di giuria Mogol e Kara Dioguardi, dei rappresentanti Berklee – College Of Music e dei massimi esponenti della discografia italiana. La Finale Europea del Tour Music Fest, infatti, è un palco che ha visto sfilare decine di musicisti emergenti ormai diventati grandi artisti e professionisti del settore. Un sogno per tutti i giovani artisti emergenti italiani che per Fede è partito dalla prima esibizione a Torino lo scorso ottobre e adesso avrà l’onere e l’onore di rappresentare la propria città per la categoria artistica Cantautori del Tour Music Fest.</p>
      <h3>Perchè Fede ha convinto la giuria</h3>
      <p>Fede ha convinto la giuria del Tour Music Fest con il suo approccio vocalmente maturo, dimostrando una capacità decisamente rara di saper giocare con la musica, la voce ed il suono, qualità sicuramente utili per rincorrere il sogno di vincere i fantastici premi in palio come un tour europeo, una borsa di studio presso Berklee – College of Music di Boston e un contratto di sponsorizzazione del valore di 10.000 euro da investire nella propria musica. </p>
    </article>
  </body>
</html>