<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824078.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T16:14:00+00:00"/>
    <meta property="og:title" content="چین روابط فناورانه با ایران را تقویت می‌کند"/>
    <meta property="og:description" content=" ايسنا، &quot;وانگ جی گانگ&quot;، وزیر علوم و فنون جمهوری خلق چین در پکن در دیدار با معاون علمی و فناوری رییس‍‌جمهوری کشورمان، با اشاره به بازدید قبلی معاون علمی رییس جمهوری از چین، درباره توسعه همکاری‌های علمی و فناورانه دو کشور گفت و ادامه داد: در این سفر همکاری‌های قبلی تقویت و افزایش خواهد یافت و تفاهم‌نامه‌ای نیز امضا خواهد شد که نشان دهنده افزایش سطح همکاری‌ها میان دو کشور است."/>
  </head>
  <body>
    <article>
      <h1>چین روابط فناورانه با ایران را تقویت می‌کند</h1>
      <address>
        <time datetime="2019-11-15T16:14:00+00:00">15 Nov 2019, 16:14</time>
      </address>
      <p>وزیر علوم چین گفت: در قالب طرح یک کمربند- یک جاده تمام توان خود را برای تقویت همکاری‌های علمی و دانشگاهی میان دو کشور بکار خواهیم گرفت.</p>
      <p> ايسنا، "وانگ جی گانگ"، وزیر علوم و فنون جمهوری خلق چین در پکن در دیدار با معاون علمی و فناوری رییس‍‌جمهوری کشورمان، با اشاره به بازدید قبلی معاون علمی رییس جمهوری از چین، درباره توسعه همکاری‌های علمی و فناورانه دو کشور گفت و ادامه داد: در این سفر همکاری‌های قبلی تقویت و افزایش خواهد یافت و تفاهم‌نامه‌ای نیز امضا خواهد شد که نشان دهنده افزایش سطح همکاری‌ها میان دو کشور است.</p>
      <p>"وانگ جی گانگ" ادامه داد: ما می‌توانیم مدل همکاری‌های دو کشور را آنچنان توسعه دهیم که الگویی برای همکاری با سایر کشورها در حوزه علم و فناوری باشد.</p>
      <p>وی با اشاره به اهمیت طرح "یک کمربند - یک جاده" برای دو کشور چین و ایران افزود: در قالب این طرح، تمام توان خود را برای تقویت همکاری‌های علمی و دانشگاهی بکار خواهیم گرفت.</p>
      <p>ایران آماده توسعه تعامل‌ها با محوریت شرکت‌های دانش‌بنیان است</p>
      <p>سورنا ستاری، معاون علمی و فناوری رییس جمهوری اسلامی ایران با اشاره به تحصیل پنج میلیون دانشجو و ۲۰۰ هزار دکترا در ایران گفت: اقتصاد نوآور و دانش‌بنیان در دستور کار دولت جمهوری اسلامی ایران قرار گرفته است.</p>
      <p>ستاری با بیان این‌که ایران سومین تولیدکننده گاز دنیا است و بزرگترین ذخیره نفت و گاز جهان را دارد، افزود: اقتصاد ایران در حال تاثیر از جوانان علاقه‌مند به استارتاپ‌ها است.</p>
      <p>معاون علمی و فناوری رییس‌جمهوری از چین به عنوان قدرت نخست دنیا یاد کرد و گفت: رشد علمی چین به گونه‌ای است که تا چند سال دیگر آمریکا را پشت سر می‌گذارد.</p>
      <p>رییس بنیاد ملی نخبگان خاطرنشان کرد: وظیفه دولت‌ها ایجاد پل‌های ارتباطی میان شرکت‌های دانش‌بنیان، دانشگاه‌ها و مراکز علمی و آموزشی است. در مورد پارک‌های فناوری هم مانند گذشته آماده همکاری هستیم.</p>
      <p>توافقنامه همکاری میان چین و ایران امضا شد</p>
      <p>در پایان، یک توافقنامه همکاری میان معاونت علمی و فناوری ریاست جمهوری اسلامی ایران و وزارت علوم و فناوری چین به امضا رسید.</p>
      <p>بر اساس اعلام معاونت علمی و فناوری ریاست‌جمهوری، هیات علمی، فناوری و دانش‌بنیان به ریاست سورنا ستاری معاون علمی و فناوری رییس جمهوری به چین سفر کرده است. مدیران ۷۰ شرکت دانش‌بنیان، فناور و خلاق او را در این سفر همراهی می‌کنند. کمک به توسعه صادرات شرکت‌های دانش‌بنیان، فناور و خلاق ایران به چین و ایجاد زمینه تبادل فناوری در سطح بنگاه‌های دو طرف از اهداف این سفر است.</p>
      <p>در این سفر، معاون علمی و فناوری رییس جمهوری در مراسم افتتاح "نمایشگاه فناوری‌های پیشرفته چین" سخنرانی کرد و از ظرفیت‌های علمی و فناورانه ایران سخن گفت و به توانمندی شرکت‌های دانش‌بنیان و استارتاپ‌ها در حرکت به سوی اقتصاد دانش‌بنیان اشاره کرد. ستاری همچنین از این نمایشگاه بازدید کرد. پاویون جمهوری اسلامی ایران نیز برای پنجمین سال متوالی در این نمایشگاه برپاست و ۱۰ شرکت دانش‌بنیان محصولات خود را در آن به نمایش گذاشته‌اند.</p>
      <p>همچنین شرکت در نشست تجاری و فناوری در شهر «شنژن»، دیگر برنامه این سفر بود که با حضور معاون علمی و فناوری رییس‌جمهوری ۷ تفاهم‌نامه همکاری میان شرکت‌های دانش‌بنیان و طرفین چینی منعقد شد.</p>
    </article>
  </body>
</html>