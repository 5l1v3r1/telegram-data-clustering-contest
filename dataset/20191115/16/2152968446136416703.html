<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/15/asad-obeshta-vyoryjena-syprotiva-shte-progoni-sasht-ot-siriia.429774"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T16:54:00+00:00"/>
    <meta property="og:title" content="Асад обеща въоръжена съпротива, ще прогони САЩ от Сирия"/>
    <meta property="og:description" content="Американците трябва да помнят войните в Ирак и Афганистан! | Dnes.bg"/>
  </head>
  <body>
    <article>
      <h1>Асад обеща въоръжена съпротива, ще прогони САЩ от Сирия</h1>
      <h2>Американците трябва да помнят войните в Ирак и Афганистан!</h2>
      <address><time datetime="2019-11-15T16:54:00+00:00">15 Nov 2019, 16:54</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Сирия ще организира "въоръжена съпротива", която ще прогони американските сили от нейната територия. Това каза сирийският президент Башар Асад в интервю за руската телевизия "Русия 24" и агенция "Русия днес", предаде Асошиейтед прес.</p>
      <p>Американците трябва да помнят войните в Ирак и Афганистан и да знаят, че "Сирия няма да бъде изключение", заяви Асад.</p>
      <p>Представители на правителството на САЩ казаха тази седмица, че Вашингтон ще остави 600 войници в Сирия да се борят срещу групировката "Ислямска държава". Тези изявления дойдоха след взетото миналия месец от президента Доналд Тръмп решение за изтегляне от Сирия на целия американски контингент от около 1000 военни. То бе осъдени и от демократи, и от републиканци.</p>
      <p>"Винаги съм казвал, че един окупатор не може да окупира територия, без да има агенти в тази страна, защото ще бъде трудно за него да живее в напълно враждебна обстановка", каза Асад.</p>
      <p>"Американското присъствие в Сирия ще предизвика военна съпротива, която ще доведе до жертви сред американците и впоследствие ще ги принуди да напуснат", заяви сирийският президент, чиито сили са подкрепяни от Русия, предаде БТА.</p>
      <p>"Ние, разбира се, не целим руско-американска конфронтация, каквато няма да е в интерес на никого от нас", добави Асад.<br/> </p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/11/15/humanitarnata-kriza-v-siriia-e-zasegnala-11-miliona-dushi.429698"/>
        <a href="https://www.dnes.bg/rusia/2019/11/14/rusiia-pravi-helikopterna-baza-v-severna-siriia.429644"/>
      </related>
    </article>
  </body>
</html>