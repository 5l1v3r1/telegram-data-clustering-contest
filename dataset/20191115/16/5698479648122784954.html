<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/iran-starts-gasoline-rationing-hikes-prices-people-fear-of-increasing-prices"/>
    <meta property="og:site_name" content="euronews"/>
    <meta property="article:published_time" content="2019-11-15T16:28:33+00:00"/>
    <meta property="og:title" content="واکنش‌ها در تهران به افزایش قیمت بنزین؛ «قشر کارگر فلج می‌شود»"/>
    <meta property="og:description" content="مردم ایران از تصمیم شبانه دولت برای افزایش قیمت بنزین گله‌ دارند. برخی می‌گویند این افزایش قیمت به افزایش قیمت‌ دیگر اقلام منجر می‌شود و در نهایت سفره زندگی افراد را کوچک تر می‌کند. در همین حال حسن روحانی، رئیس‌جمهوری ایران نیز گفته «افزایش نرخ بنزین برای کمک به اقشار تحت فشار است.»"/>
  </head>
  <body>
    <article>
      <h1>واکنش‌ها در تهران به افزایش قیمت بنزین؛ «قشر کارگر فلج می‌شود»</h1>
      <address><time datetime="2019-11-15T16:28:33+00:00">15 Nov 2019, 16:28</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/23/24/773x435_cmsv2_e0f9be4f-8701-5bc0-b98a-13536ce59239-4302324.jpg"/>
      </figure>
      <p>افزایش قیمت بنزین در ایران انتقاد برخی شهروندان را به دنبال داشته است. شهروندان در گوشه‌ و کنار ایران می‌گویند که بالا رفتن قیمت بنزین موجب می‌شود تا نرخ دیگر اقلام نیز افزایش یابد. با این حال مقام‌های دولتی و قضایی در ایران تاکید کرده‌اند که افزایش قیمت‌ها کنترل شده و با متخلفان برخورد می‌شود.</p>
      <p>حسن روحانی، رئیس‌ جمهوری ایران همچنین وعده داده که درآمد به دست آمده از افزایش قیمت بنزین صرف طبقه محروم جامعه خواهد شد.</p>
      <p>با این حال محبوبه بختیاری، از شهروندان تهران می‌گوید: «این افزایش قیمت قشرهای مختلفی را در ایران تحت تاثیر قرار می‌دهد، به ویژه قشر کارگر را. این افزایش قیمت قشر کارگر را فلج خواهد کرد.»</p>
      <p>شرکت ملی پخش فراورده‌های نفتی ایران بامداد جمعه ۲۴ آبان (۱۵ اکتبر) در ساعاتی که اغلب اخبار رسمی در ایران منتشر نمی‌شود افزایش قیمت بنزین را اعلام کرد.</p>
      <h3>«درآمد دولت سه‌ برابر می‌شود»</h3>
      <p>داوود طیبی، دیگر شهروند تهرانی نیز می‌گوید: «افزایش قیمت بنزین وضعیت زندگی را برای مردم بدتر می‌کند و قیمت‌ همه‌چیز بالا می‌رود. شاید برای دولت خوب شود و درآمدش سه برابر شود اما برای مردم عادی ثمری ندارد.»</p>
      <p>یک راننده تاکسی آنلاین نیز درباره افزایش قیمت بنزیت می‌افزاید: «برای کشور ما که تولید کننده بنزین هستیم این اقدام مفیدی است اما این مساله به ضرر مردم و مصرف‌کننده است.»</p>
      <h3>«قیمت‌ها بالا می‌رود، از کرایه خانه گرفته تا میوه و سبزی»</h3>
      <p>بر اساس قیمت‌های جدید اعلام شده بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان خواهد بود.</p>
      <p>خانم بختیاری نیز می‌گوید: «در تهران و خیلی دیگر از شهرهای ایران قیمت همه‌ چیز به قیمت بنزین مرتبط است. اگر قیمت بنزین افزایش یابد به طبع قیمت کرایه خانه و هزینه‌های جاری از میوه و سبزی گرفته تا اقلام دیگر بالا می‌رود.»</p>
      <p>البته حسن روحانی گفته دولت با وجود مشکلات اقتصادی، هرگز قصد برداشت از درآمد افزایش قیمت بنزین را ندارد و همه آن میان حدود ۶۰ میلیون نفر توزیع می‌شود.</p>
      <p>به گفته رئیس‌جمهوری ایران «اقدام دولت در افزایش نرخ بنزین به نفع مردم و برای کمک به اقشار تحت فشار جامعه است.»</p>
      <p>به گزارش خبرگزاری ایرنا تصمیم اخیر دولت ایران بر اساس مصوبه شورای عالی هماهنگی اقتصادی سران قوا اتخاذ شده است.</p>
      <p>
        <b>بیشتر بخوانید: </b>
        <a href="https://farsi.euronews.com/2019/11/14/iran-fuel-price-rises">آغاز سهمیه‌بندی و افزایش قیمت بنزین در ایران</a>
      </p>
      <p>
        <a href="https://twitter.com/euronews_pe">
          <b>به توییتر یورونیوز بپیوندید</b>
        </a>
      </p>
    </article>
  </body>
</html>