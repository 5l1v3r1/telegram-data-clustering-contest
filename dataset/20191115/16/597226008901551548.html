<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10081965-vinesli-virok-cholovku-yakiy-napav-u-kobelyakah-na-kuma-bankra.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-15T16:35:00+00:00"/>
    <meta property="og:title" content="Винесли вирок чоловіку, який «напав» у Кобеляках на кума-банкіра"/>
    <meta property="og:description" content="Один із чоловіків, які інсценували розбійний напад у Кобеляках, отримав три роки тюрми без конфіскації майна 8 листопада колегія суддів Київського районного суду Полтави винесли вирок одному із трьох"/>
  </head>
  <body>
    <article>
      <h1>Винесли вирок чоловіку, який «напав» у Кобеляках на кума-банкіра</h1>
      <address><time datetime="2019-11-15T16:35:00+00:00">15 Nov 2019, 16:35</time> by <a rel="author">Євгенія Каблучка</a></address>
      <p>
        <b>Один із чоловіків, які інсценували розбійний напад у Кобеляках, отримав три роки тюрми без конфіскації майна</b>
      </p>
      <p>8 листопада колегія суддів Київського районного суду Полтави винесли вирок одному із трьох чоловіків, які інсценували розбійний напад у Кобеляках.</p>
      <p>Нагадаймо, <a href="https://www.telegraf.in.ua/accidents/10077984-na-poltavschin-rozshukuyut-cholovka-yakiy-napav-na-direktora-banku-ta-zabrav-mayzhe-pvtora-mlyoni-griven.html">13 травня невідомий напав на керівника</a> одного із банківських відділень у Кобеляках. У результаті з банку винесли 1,5 млн гривень, 6 967 доларів США, 3700 Євро, 40 450 російських рублів. Пізніше <a href="https://www.telegraf.in.ua/accidents/10078101-rozbyniy-napad-na-bankra-v-kobelyakah-pravoohoronc-pdozryuyut-nscenuvannya.html">правоохоронці з'ясували, що напад інсценували</a>, а на <a href="https://www.telegraf.in.ua/accidents/10078116-na-bankra-v-kobelyakah-napav-yogo-kum.html">банкіра «напав» його кум</a>.</p>
      <p>У <a href="http://www.reyestr.court.gov.ua/Review/85475362">тексті</a> вироку йдеться саме про «нападника». Інформація щодо інших осіб виділена в окремі кримінальні провадження.</p>
      <p>Загалом в організації «вистави» брали участь троє осіб: керівник банківського відділення та двоє помічників. Усі члени групи були добре знайомі одне з одним.</p>
      <p>До дня «Х» керівник відділення сфотографував місця в приміщенні, де розташовані камери відеоспостереження, щоб показати світлини поплічникам. Сфотографували камери для того, щоб не потрапляти в їхнє поле зору.</p>
      <p>Окрім того, керівник відділення чітко знав графік роботи працівників та обговорив орієнтовний час інсценування розбійного нападу на відділення та на нього як очільника. Умовним знаком для початку «операції» був вихід «помічника» з приміщення до туалету на вулиці через запасний вихід, що розташований з тильної сторони банку.</p>
      <p>Обвинувачений виконував роль нападника. Чоловік, аби стати менш впізнаваним, одягнув різний теплий одяг не за погодою: штани, куртку, шапку. Товариш чекав в машині ВАЗ-2106 в укритті, біля банківського відділення.</p>
      <p>13 травня близько 19.00 керівник вийшов з банку після робочого дня та зачинив двері на ключ. Після умовного сигналу банкір підійшов до задніх дверей банку, відчинив двері і чекав нападу. У цей час до нього підбіг обвинувачений та «вдарив» по голові. Потім «нападник» і «жертва» зайшли до банку і за допомогою болгарки й ключів із сейфа викрали:</p>
      <ul>
        <li>1 мільйон 444 тисячі гривень;</li>
        <li>6967 доларів;</li>
        <li>3700 євро;</li>
        <li>40450 російських рублів.</li>
      </ul>
      <p>Потім «жертві» зв'язали скотчем руки і ноги та залишили чоловіка у банку. Нападник поклав гроші у сумку, вибіг на вулицю і сів у ВАЗ-2106, за кермом автівки сидів поплічник. Вони зникли із місця пригоди.</p>
      <p>Між обвинуваченим і прокурором була укладена угода про визнання винуватості. «Нападник» визнав себе винним.</p>
      <p>Чоловіка визнали винуватим за ч.2 ст.27 (Види співучасників), ч. 5 ст. 185 (Крадіжка) Кримінального кодексу України та призначили узгоджене покарання із застосуванням ст.69 КК України - 3 роки позбавлення волі без конфіскації майна.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a></p>
    </article>
  </body>
</html>