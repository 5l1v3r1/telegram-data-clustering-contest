<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/boxing/video-5-godini-ot-istoricheskiq-mach-na-kobrata-s-klichko-i-priblizhavaneto-do-golqmata-mechta-1406601.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-15T16:05:00+00:00"/>
    <meta property="og:title" content="ВИДЕО: 5 години от историческия мач на Кобрата с Кличко и приближаването до голямата мечта"/>
    <meta property="og:description" content="Точно преди 5 години за първи път български боксьор излезе на професионалния ринг в директна битка за титла в тежка категория - тази на Международната федерация по бокс (IBF) За съжаление обаче битката завърши зле за нас"/>
  </head>
  <body>
    <article>
      <h1>ВИДЕО: 5 години от историческия мач на Кобрата с Кличко и приближаването до голямата мечта</h1>
      <address><time datetime="2019-11-15T16:05:00+00:00">15 Nov 2019, 16:05</time> by <a rel="author">Sportlive.bg</a></address>
      <p>Точно преди 5 години за първи път български боксьор излезе на професионалния ринг в директна битка за титла в тежка категория - тази на Международната федерация по бокс (IBF). За съжаление обаче битката завърши зле за нас. <a href="https://www.sportlive.bg/tags/1593"><b>Кубрат Пулев</b></a> беше нокаутиран в петия рунд от тогавашния световен шампион Владимир Кличко.</p>
      <p>В началото на двубоя Кубрат се поведе по емоцията, след като пръв нанесе успешен ляв прав, но свали гарда и Кличко го свали за секунди на два пъти в нокдаун. Пулев обаче показа, че има дебела глава и след първия нокдаун дори застана на един крак, като се изплези на украинеца. В третия рунд Кобрата пак седна на земята, по-скоро заради блъскане с ръце в гърдите от страна на Кличко, но съдията тръгна да брои, така че това официално също беше признато за нокдаун.</p>
      <p>Постепенно битката започна да става тактическа, макар че Пулев рискуваше повече и в четвъртия рунд вече Кобрата зачерви здраво физиономията на Кличко – с четири удара, като украинецът чак към края на рунда успя да върне два от ударите. И когато изглеждаше, че българинът отново влиза в релси, в петия рунд дойде внезапният край. Минута преди финала на рунда, Кубрат успя да намери лицето на Кличко, но той издържа и отвърна с ляво кроше точно в дясната скула на Пулев, което буквално го приспа. Така, в 21-вия си мач на професионалния ринг, Пулев загуби за пръв път от противник, от който никой не може да се срамува, че губи.</p>
      <p>Сега, българинът отново е очакване на двубой за световната титла, като по право трябва да се изправи срещу победителя от Анди Руис и Антъни Джошуа. Реваншът между двамата боксьори е на 7 декември и AJ ще опита да си върне поясите, които шокиращо загуби в началото на юни. Именно британецът бе този, който свали Кличко от кралския пост в тежката категория през 2017 година. След този двубой украинецът се оттегли от бокса. А видео от двубоя му с Кобрата може да си припомните във видеото по-долу. </p>
      <p>
        <b>
          <i>А какво заяви Кобрата тогава след загубата - <a href="https://www.sportlive.bg/sport/other/Kubrat-se-okypa-v-lyubov-na-letishteto-i-otseche-Klichko-ne-zasluzhava-uvazhenie!-60658.html">вижте в този материал</a>.</i>
        </b>
      </p>
      <figure>
        <iframe src="https://www.youtube.com/embed/aPZrvNRi-ro" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/LD5n2DUuuN0" width="640" height="360" data-service="Youtube" scrolling="no"/>
      </figure>
      <related>
        <h4>Още по темата</h4>
        <a href="https://www.sportlive.bg/sport/boxing/Nacionalniqt-stadion-e-opciq-za-macha-na-Kubrat-Pulev-1406527.html"/>
        <a href="https://www.sportlive.bg/timeout/timeoutother/Kobrata-za-Dzheni-Sushi-Osyznah-greshkata-si-i-nqma-da-q-povtorq-1405097.html"/>
        <a href="https://www.sportlive.bg/sport/boxing/Kubrat-Pulev-posochi-s-koj-ot-Ruis-i-Dzhoshua-iska-da-se-bie-1405070.html"/>
        <a href="https://www.sportlive.bg/sport/boxing/Kubrat-Pulev-razkri-kak-Bukyr-se-e-opital-da-go-provokira-po-vreme-na-dvuboq-1405014.html"/>
        <a href="https://www.sportlive.bg/sport/other/Klichko-Takyv-prostak-kato-Pulev-dosega-ne-sym-imal-za-sypernik-60641.html"/>
      </related>
    </article>
  </body>
</html>