<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621664/%D8%B3%DB%8C%D8%AF%DB%8C-%D8%A8%DB%8C%D8%B1%D8%A7%D9%86%D9%88%D9%86%D8%AF-%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%AF%D8%B1-%D8%A7%D8%B1%D9%88%D9%BE%D8%A7-%D8%A8%D8%A7%D8%B2%DB%8C-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T16:23:00+00:00"/>
    <meta property="og:title" content="سیدی: بیرانوند می‌تواند در اروپا بازی کند"/>
    <meta property="og:description" content="مربی دروازه‌بان‌های پرسپولیس در گفتگویی به سوالات گوناگون از شرایط خود و تیم تا آینده علیرضا بیرانوند، پاسخ داد. وی از جهش پرسپولیس در نیم فصل دوم و قابلیت‌های بیرانوند برای بازی در اروپا سخن گفت."/>
  </head>
  <body>
    <article>
      <h1>سیدی: بیرانوند می‌تواند در اروپا بازی کند</h1>
      <h2>جهش فنی پرسپولیس از هفته بیستم خواهد بود</h2>
      <address>
        <time datetime="2019-11-15T16:23:00+00:00">15 Nov 2019, 16:23</time>
      </address>
      <p>
        <i>مربی دروازه‌بان‌های پرسپولیس در گفتگویی به سوالات گوناگون از شرایط خود و تیم تا آینده علیرضا بیرانوند، پاسخ داد. وی از جهش پرسپولیس در نیم فصل دوم و قابلیت‌های بیرانوند برای بازی در اروپا سخن گفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محسن سیدی اظهار داشت: خوشحالم در پرسپولیس ایران حضور دارم. تیمی که در تمام ایران هواداران عاشق دارد.</p>
      <p>قهرمانی‌های پرسپولیس بدون تردید با وحدت در درون تیمی و اتحاد بیرون از آن حاصل شد. به هر حال در این چند سال، من هم در لیگ برتر فعالیت داشتم و این مساله وحدت بین کادر فنی، بازیکنان، هواداران و مدیریت در پرسپولیس را به وضوح احساس می‌کردیم. حالا هم سعی می‌کنم هر روز از پرسپولیس و از مربیان حرفه‌ای که آمده‌اند، بیشتر یاد بگیرم و خودم هم در بخش دروازه‌بانی برای پرسپولیس مثمرثمر باشم و برای موفقیت تیم، قدم بردارم.</p>
      <figure>
        <img src="https://aftabnews.ir/files/fa/news/1398/8/24/359592_253.jpg"/>
      </figure>
      <p>وی درباره روش کاری خود در پرسپولیس و مصاحبه‌های اندکش، ادامه داد: شرایط در پرسپولیس به شکلی است که همه باید سیستم محور باشیم. هر یک از عوامل حاضر در آن باید حرفه‌ای باشند و حواسمان را جمع کنیم. من با تمام ارادتی که نسبت به دوستان رسانه‌ای دارم فکر کنم از زمان حضور در پرسپولیس برای دومین بار است که مصاحبه می‌کنم و هر دو بار هم با سایت باشگاه بوده است. اعتقاد دارم در جایگاه حقیقی می‌شود هر حرفی را زد ولی وقتی این جا هستیم، یک شخصیت حقوقی داریم و هر اظهار نظری باید بر اساس سیاست‌ها و منافع باشگاه و با هماهنگی مدیر روابط عمومی و مدیر رسانه‌ای باشد.</p>
      <p>مربی دروازه‌بان‌های پرسپولیس، در ارتباط با ارزیابی خود از شرایط تیم، به ویژه با توجه به تغییرات کادر فنی در این فصل، خاطر نشان کرد: تغییرات همیشه در فوتبال وجود دارد. مانند فرگوسن و ونگر به ندرت پیش می‌آید که سال‌ها در یک تیم باشند. البته خود من اعتقاد دارم همه اتفاقات خوب در ثبات روی می‌دهد. خود من ده سال در نفت تهران مربی بودم. به نظر من قبول کردن مسوولیت فنی پرسپولیس توسط آقای کالدرون در این فصل، واقعا تصمیم دشوار و شجاعانه‌ای بود. او در واقع در درون خودش یک مبارزه و چالش بزرگ را طلبید که مسوولیت را در چنان فضا و سطح انتظار بالایی پذیرفت. این حرکت برای ما یک درس بود که فقط دنبال قبول مسوولیت در تیم‌های شکست خورده نباشیم. البته شکی نیست که وی، زمان لازم دارد تا بتواند به وضعیت دلخواه برسد. آقای کالدرون هم از بازیکنان خواسته‌های خارق‌العاده‌ای ندارد و به نظرم رفته رفته به شرایط ایده آل خودمان می‌رسیم.</p>
      <p>سیدی درباره شرایط کاری خود، اضافه کرد: آقای کالدرون یک مربی حرفه‌ای است. با کسی تعارف ندارد. اگر این جا هستم حتما با توجه به ارزیابی عملکرد من توسط ایشان بود. برای من کار سختی بود که بتوانم از فیلتر وی بگذرم. من در تمام کلاس‌های ایران شرکت کردم ولی به نظرم مهمترین کلاس آموزشی من، کار با ایشان بود و از همه عوامل تیم و باشگاه ممنونم که به من انرژی مثبت دادند. من برای این که این جا باشم واقعا تلاش کرده‌ام. امیدوارم تجربه خودم را به دروازه‌بان‌ها به ویژه جوان‌ها منتقل کنم تا بتوانیم آنها را در کنار بیرانوند آماده کنیم و آموزش بدهیم. در کار هم باید تعارف را کنار بگذاریم. من با خودم هم تعارف نمی‌کنم و اگر قرار بر سخت‌گیری باشد برای همه یکسان خواهد بود. در حال حاضر هم دو دروازه‌بان اول ما خیلی خوب کار می‌کنند. آمار بیرانوند که در تمام این سال‌ها در نفت، تیم ملی و پرسپولیس روشن است. رادوشوویچ هم در این فصل در دو بازی‌، درون دروازه بود که خیلی خوب کار کرد و ۶ امتیاز هم گرفتیم. جوانترها را هم در کنار آنها آموزش می‌دهیم. امیر حسین بیات در نفت، یک سرمایه جوان بود و بعد از انحلال تیم، آسیب دید اما حالا شرایط خیلی خوبی پیدا کرده است. سامان زمانه را هم از تیم امید خود باشگاه داریم که با آتیه است.</p>
      <p>مربی دروازه‌بان‌های پرسپولیس با توجه به سال‌ها کار با بیرانوند درباره لژیونر شدنش در آینده افزود: سال ۹۲ که شروع بازی‌های بیرانوند در نفت تهران بود پرتاب دست‌های بلندی داشت و عالی کار می‌کرد. مربیان تیم ملی که می‌آمدند می‌گفتم یک دروازه‌بان این جا هست که می‌تواند دروازه‌بانی ایران را تا سال‌ها تضمین کند. همان زمان همیشه به او می‌گفتم تو این قابلیت را داری که بروی در اروپا بازی کنی. بیرانوند حالا هم هر زمان که بخواهد برود و لژیونر شود باید جایی باشد که بازی کند و اگر غیر از این باشد، من موافق نیستم. البته بازی کردن رقابتی است اما او باید انتخابی داشته باشد که جلوی بازی کردن او را نگیرد. البته تیم فوتبال پرسپولیس به قدری بزرگ و بازی در آن پرفشار است که حضور در آن با حضور در بسیاری از تیم‌های اروپایی برابر می‌کند. به هر حال این مساله، یک تصمیم هوشمندانه را طلب می‌کند و مربوط به همه بازیکنان بزرگ در تیم ملی شود. باید جایی بروند که بتوانند بازی کنند و منظورم شرط گذاشتن نیست چون منطقی نیست.</p>
      <p>وی درباره شرایط تیم در ادامه رقابت‌های این فصل و امکان رسیدن به صدر جدول تا نیم فصل با توجه به بازی‌های باقیمانده پرسپولیس و رقبا در این مقطع، ادامه داد: واقعیت این است که سطح رقابت‌ها و توان تیم‌ها، هر سال بالاتر می‌رود. درباره مساله‌ای که فرمودید باید گفت: به هر حال قرعه‌کشی هم بخشی از اتفاقات فوتبالی هست‌ ولی دید ما هم مهم است. مساله ما فقط قرعه نبود. تغییرات در کادر فنی و تفکرات و تاکتیک‌ها را داشتیم. از طرفی ایجاد انگیزه سخت بود. این تیم برای سه سال قهرمان بود. در سال آخر تا فینال آسیا رفت و هر چه جام داخلی بود را گرفته است. در نظر بگیریم همه اینها نا خودآگاه یک سری فشارهای روحی و روانی را برای تیم و بازیکنان به ارمغان می‌آورد. از هواداران می‌خواهم این موارد را در نظر بگیرند و درباره آن تحقیق بکنند تا مطمئن شوند. از طرفی نباید فکر کنیم بازی آسان داریم، چون هر تیم شخصیت و انگیزه‌های خاص خودش را دارد. ما باید روی توانایی و آمادگی خودمان حساب کنیم و پرسپولیس هم روز به روز بهتر می‌شود. امیدوارم این روند ادامه پیدا کند تا در پایان نیم فصل در کورس بمانیم و به نظرم جهش اصلی ما از هفته بیستم خواهد بود.</p>
    </article>
  </body>
</html>