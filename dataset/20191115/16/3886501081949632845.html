<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119345-tadic-za-el-pais-srbijom-vlada-demagog-i-populista?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-15T16:05:03+00:00"/>
    <meta property="og:title" content="Tadić za El Pais: Srbijom vlada demagog i populista"/>
    <meta property="og:description" content="Bivši predsednik Srbije i predsednik Socijaldemokratske stranke (SDS) Boris Tadić u intervjuu za španski El Pais ukazao je da to što EU nije definisala strategiju vlastite konsolidacije ni proširenja ima za posledicu sve veći uticaj Rusije, Turske i Kine na Balkanu.On je, kako je navedeno u saopštenju SDS-a, takodje upozorio da je Srbija postala zemlja samo jednog pitanja-Kosova.&quot;Stanje demokratije u Srbiji je jednostavno katastrofalno. Pojedini evropski lideri dozvolili su aktuelnoj vlasti da uništava sve demokratske institucije u Srbiji, a to je problem i za čitav region&quot;, upozorio je Tadić.Dodao je da ne razume takav pristup EU prema Srbiji.&quot;Priznanje Kosova otvara vrata i drugim regionima u Evropi za jednostranu secesiju. Moji medjunarodni sagovornici često nisu razumeli temu Kosova i ignorisali su potencijal tog domino efekta, nastavljali su rigidno sa agendom nezavisnog Kosova, ali kada su se suočili sa slučajevima Krima, Južne Osetije i Abhazije bili su u šoku&quot;, istakao je Tadić.U intervjuu se osvrnuo…"/>
  </head>
  <body>
    <article>
      <h1>Tadić za El Pais: Srbijom vlada demagog i populista</h1>
      <address>
        <time datetime="2019-11-15T16:05:03+00:00">15 Nov 2019, 16:05</time>
      </address>
      <p><b>Bivši predsednik Srbije i predsednik Socijaldemokratske stranke (SDS) Boris Tadić u intervjuu za španski El Pais ukazao je da to što EU nije definisala strategiju vlastite konsolidacije ni proširenja ima za posledicu sve veći uticaj Rusije, Turske i Kine na Balkanu.</b><br/><br/>On je, kako je navedeno u saopštenju SDS-a, takodje upozorio da je Srbija postala zemlja samo jednog pitanja-Kosova.<br/><br/>"Stanje demokratije u Srbiji je jednostavno katastrofalno. Pojedini evropski lideri dozvolili su aktuelnoj vlasti da uništava sve demokratske institucije u Srbiji, a to je problem i za čitav region", upozorio je Tadić.<br/><br/>Dodao je da ne razume takav pristup EU prema Srbiji.<br/><br/>"Priznanje Kosova otvara vrata i drugim regionima u Evropi za jednostranu secesiju. Moji medjunarodni sagovornici često nisu razumeli temu Kosova i ignorisali su potencijal tog domino efekta, nastavljali su rigidno sa agendom nezavisnog Kosova, ali kada su se suočili sa slučajevima Krima, Južne Osetije i Abhazije bili su u šoku", istakao je Tadić.<br/><br/>U intervjuu se osvrnuo i na urušavanje demokratije u Srbiji "pod apsolutističkom vlašću Aleksandra Vučića", kao i na proteste i bojkot predstojećih izbora.<br/><br/>"Sedam godina se urušava demokratija u Srbiji i jedini način je da se obratimo preostalim demokratskim snagama koje uzimaju u obzir realnost da Srbijom danas vlada apsolutista, demagog i populista. Svakodnevno smo 24 sata izloženi lažnim vestima i u takvim okolnostima gradjani ne mogu da imaju slobodan izbor", rekao je Tadić i dodao da će zbog bojkota izbora takva vlast imati još više poslanika, ali da je "davanje legitimiteta tom procesu još problematičnije."</p>
    </article>
  </body>
</html>