<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425857/aneparkh-ta-metra-sthrixhs-apo-thn-ptwxeysh-toy-thomas-cook"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T16:15:01+00:00"/>
    <meta property="og:title" content="Ανεπαρκή τα μέτρα στήριξης από την πτώχευση του Thomas Cook"/>
    <meta property="og:description" content="Την ανεπάρκεια των μέτρων στήριξης των Ελληνικών επιχειρήσεων που υπέστησαν ζημιά από την κατάρρευση του Thomas Cook, αναδεικνύουν με ερώτησή τους 21 Βουλευτές του ΣΥΡΙΖΑ."/>
  </head>
  <body>
    <article>
      <h1>Ανεπαρκή τα μέτρα στήριξης από την πτώχευση του Thomas Cook</h1>
      <address>
        <time datetime="2019-11-15T16:15:01+00:00">15 Nov 2019, 16:15</time>
      </address>
      <p>
        <b>Την ανεπάρκεια των μέτρων στήριξης των Ελληνικών επιχειρήσεων που υπέστησαν ζημιά από την κατάρρευση του Thomas Cook, αναδεικνύουν με ερώτησή τους 21 Βουλευτές του ΣΥΡΙΖΑ.</b>
      </p>
      <p>«Είναι απαραίτητη η άμεση εμβάθυνση των φορολογικών μέτρων διευκόλυνσης των τουριστικών επιχειρήσεων που επλήγησαν από την κατάρρευση του Thomas Cook» αναφέρει σε δήλωσή του ο Βουλευτής Χάρης Μαμουλάκης, τονίζοντας: «Απαιτούνται άμεσα διαρθρωτικά μέτρα, έτσι ώστε το τουριστικό ρεύμα από την Ευρώπη που εξυπηρετούνταν από τον Thomas Cook να μην κατευθυνθεί σε άλλους ανταγωνιστικούς προορισμούς. Είναι όμως επίσης απαραίτητο να υπάρξει ένα μόνιμο και σταθερό πλαίσιο προστασίας της τουριστικής οικονομίας, από τις διακυμάνσεις της διεθνούς τουριστικής αγοράς.»</p>
      <p>Η έκθεση της ελληνικής τουριστικής αγοράς στη συγκεκριμένη εταιρεία αρχίζει να φαίνεται σε όλες της τις διαστάσεις αυτή την περίοδο, κατά την οποία εξελίσσεται η διαδικασία των προκρατήσεων για την επόμενη τουριστική χρονιά. Ήδη η εκτίμηση των ξενοδόχων είναι ότι οι προκρατήσεις είναι μειωμένες από 10% έως 30%, ανάλογα με τον τουριστικό προορισμό και το κατάλυμα, ενώ τα μέτρα που ελήφθησαν για την αντιμετώπιση των συνεπειών της κρίσης δεν αγγίζουν τον πυρήνα του προβλήματος. Όπως τονίζουν παράγοντες της αγοράς, τα μέτρα φορολογικής διευκόλυνσης που νομοθετήθηκαν με τις σχετικές Πράξεις Νομοθετικού Περιεχομένου δεν είναι τολμηρά, ενώ κρίσιμες φορολογικές εκκρεμότητες παραμένουν ανοικτές. Σύμφωνα επίσης με μελέτη του Ινστιτούτου Τουριστικών Ερευνών και Προβλέψεων, το συνολικό χρηματοδοτικό κενό στον ελληνικό τουρισμό από την κατάρρευση του Τhomas Cook ανέρχεται σε 2,5 δισεκατομμύρια ευρώ, περίπου 15% δηλαδή του συνολικού τουριστικού ΑΕΠ της χώρας.</p>
      <p>Οι Βουλευτές του ΣΥΡΙΖΑ ζητούν ενημέρωση από τους συναρμόδιους Υπουργούς Τουρισμού και Οικονομικών, σχετικά με το εάν:<br/>Σκοπεύουν να εντάξουν στην αναστολή απόδοσης ΦΠΑ και τις επιχειρήσεις που έχουν έκθεση στον Thomas Cook χαμηλότερη από 25%, σύμφωνα με την απόφαση 355/2019 του ΣτΕ.</p>
      <p>Θα εφαρμόσουν ένα ουσιαστικό πλαίσιο για την ελάφρυνση των φορολογικών υποχρεώσεων των επιχειρήσεων που επλήγησαν στη βάση της απόφασης της Γενικής Γραμματείας Δημοσίων Εσόδων ΠΟΛ 1170/2014.</p>
      <p>Έχουν επεξεργαστεί ένα σχέδιο κάλυψης του κενού που αφήνει ο Thomas Cook στην ελληνική τουριστική αγορά άμεσα.</p>
      <p>Θα ενεργοποιήσουν χρηματοδοτικά εργαλεία για την κάλυψη του κενού ρευστότητας που αφήνει η πολύ σημαντική μείωση των προκρατήσεων, η οποία έχει αρχίσει να διαφαίνεται στην ελληνική τουριστική αγορά για την επόμενη θερινή περίοδο.</p>
    </article>
  </body>
</html>