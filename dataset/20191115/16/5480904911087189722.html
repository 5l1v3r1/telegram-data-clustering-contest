<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dienstbier-byl-pro-porevolucni-diplomacii-zasadni-rekli-pametnici/1821532?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T16:23:00+00:00"/>
    <meta property="og:title" content="Dienstbier byl pro porevoluční diplomacii zásadní,řekli pamětníci"/>
    <meta property="og:description" content="Praha - Osobnost prvního polistopadového ministra zahraničí Jiřího Dienstbiera byla pro vývoj československé a později české diplomacie zcela zásadní. Zasadil se především o integraci země do západních struktur. Na dnešní konferenci Odpoledne s českou diplomacií, pořádané ministerstvem zahraničních věcí, se na tom shodli bývalí i současní diplomaté, kteří spolu s Dienstbierem po sametové revoluci působili v zahraniční službě."/>
  </head>
  <body>
    <article>
      <h1>Dienstbier byl pro porevoluční diplomacii zásadní,řekli pamětníci</h1>
      <address><time datetime="2019-11-15T16:23:00+00:00">15 Nov 2019, 16:23</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Osobnost prvního polistopadového ministra zahraničí Jiřího Dienstbiera byla pro vývoj československé a později české diplomacie zcela zásadní. Zasadil se především o integraci země do západních struktur. Na dnešní konferenci Odpoledne s českou diplomacií, pořádané ministerstvem zahraničních věcí, se na tom shodli bývalí i současní diplomaté, kteří spolu s Dienstbierem po sametové revoluci působili v zahraniční službě.</p>
      <p>Dienstbierovo 2,5leté fungování v čele československého ministerstva zahraničí představovalo pomyslnou zlatou éru naší diplomacie, uvedla bývalá ředitelka ministrova kabinetu Dana Huňátová. Podle ní se za jeho éry obnovilo sebevědomí a svébytnost naší zahraniční politiky.</p>
      <p>"Jen několik dní po nástupu na úřad nechal Dienstbier v prosinci 1989 svolat tiskovou konferenci, na níž shrnul příští politiku československé vlády do sloganu Návrat do Evropy," řekla s tím, že samotný koncept návratu se Dienstbierovi paradoxně protivil. Byl totiž přesvědčen, že naše země v Evropě odjakživa je.</p>
      <p>Obrovská přednost Dienstbiera byl program zahraniční politiky, který měl již před sametovou revolucí připravený takzvaně "v šuplíku". "Hodlal navázat styky a perspektivně naši zemi začlenit do západních organizací a současně byl připraven vyvázat tehdejší Československo ze sovětských struktur - Rady vzájemné hospodářské pomoci (RVHP) a Varšavské smlouvy. Nekompromisně také trval na odchodu sovětských vojsk, kterému tehdy oponovaly některé západní země v obavě, aby krok příliš neoslabil tehdejšího sovětského vůdce Michaila Gorbačova.</p>
      <p>Bývalý ministr zahraničí Jaroslav Šedivý, který v porevoluční době dělal Dienstbierovi náměstka, dodal, že úřad zpočátku narážel na obrovské organizační problémy. Potýkal se například s tím, že všichni velvyslanci na ambasádách byli naráz staženi. "Kým jsme je ale měli obsadit? Jen málo lidí umělo jazyky a mělo zkušenosti," uvedl Šedivý a dodal, že v kritickou chvíli zafungovala Dienstbierova osobnost a přirozená autorita, která motivovala zaměstnance k neobyčejným výkonům.</p>
      <p>S tím souhlasila i Huňátová, podle níž Dienstbier přinesl do komunismem strnulého Černínského paláce do té doby nevídaný způsob práce: po zaměstnancích vyžadoval osobní odpovědnost, iniciativu a vlastní názor.</p>
      <p>Podle Rudolfa Jindráka, bývalého velvyslance ČR v Německu a nynějšího ředitele zahraničního odboru Kanceláře Prezidenta republiky, je Dienstbierův neobyčejný přínos nutné vidět také v jeho schopnosti navázat přátelské vztahy se světovými státníky. Týkalo se to zejména Německa, s jehož bývalým ministrem zahraničí Hansem-Dietrichem Genscherem měl mimořádně dobré a osobní vztahy.</p>
      <p>"Zlepšení česko-německých vztahů po roce 1989 bylo naprosto klíčové pro úsilí o integraci do západních struktur," doplnil Jindráka náměstek ministra zahraničí pro bezpečnost a multilaterální vztahy Martin Povejšil, který tehdy na MZV nastoupil na Dienstbierův popud. "Bez podpory Německa by se český návrat do Evropy nikdy neuskutečnil."</p>
    </article>
  </body>
</html>