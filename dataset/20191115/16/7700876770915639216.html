<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/15/il-festival-dedicato-alle-donne-celebra-la-decima-edizione/153300/"/>
    <meta property="og:site_name" content="VITA"/>
    <meta property="article:published_time" content="2019-11-15T16:09:00+00:00"/>
    <meta property="og:title" content="Il Festival dedicato alle donne celebra la decima edizione"/>
    <meta property="og:description" content="Torna, dal 23 al 24 novembre, al Teatro Litta di Milano il “WeWorld Festival”: due giorni di film, spettacoli, talk e mostre per parlare di empowerment femminile e diritti. Letizia Battaglia, Eva Cantarella e Donatella Finocchiaro tra le protagoniste del Festival milanese che racconta la condizione femminile nel Mondo Ospite speciale Roberto Saviano con un monologo inedito sulle donne e i bambini che il nostro Paese sta lasciando indietro"/>
  </head>
  <body>
    <article>
      <h1>Il Festival dedicato alle donne celebra la decima edizione</h1>
      <address><time datetime="2019-11-15T16:09:00+00:00">15 Nov 2019, 16:09</time> by <a rel="author">Redazione</a></address>
      <p>
        <b>Torna, dal 23 al 24 novembre, al Teatro Litta di Milano il “WeWorld Festival”: due giorni di film, spettacoli, talk e mostre per parlare di empowerment femminile e diritti. Letizia Battaglia, Eva Cantarella e Donatella Finocchiaro tra le protagoniste del Festival milanese che racconta la condizione femminile nel Mondo Ospite speciale Roberto Saviano con un monologo inedito sulle donne e i bambini che il nostro Paese sta lasciando indietro</b>
      </p>
      <p>Torna il <b>23 e 24 novembre</b> a Milano, al <b>Teatro Litta</b> di corso Magenta, il <b>WeWorld Festival</b>, l’evento annuale, quest’anno alla <b>decima edizione</b>. A promuovere l’iniziativa WeWorld onlus, la Fondazione impegnata da oltre vent’anni nella difesa di donne e bambini in Italia e nel mondo.<br/>Al centro di questa edizione molteplice tematiche che saranno declinate nei due giorni grazie a dibattiti, film, reading, performance teatrali e mostre, tutte ad accesso libero e gratuito. Nuovi e vecchi stereotipi legati alla figura della donna, strade alternative per conquistare l’emancipazione femminile e approfondimenti sul tema delle migrazioni e della violenza di genere, con testimonianze dai fronti internazionali in cui opera WeWorld.</p>
      <p>«Per la decima edizione del WeWorld Festival vogliamo ribadire, con ancora più forza, che per difendere i diritti delle donne e dei bambini serve lavorare con costanza, pazienza e coraggio. Serve affrontare la violenza partendo dalle sue cause, contrastando gli stereotipi e combattendo la povertà e la mancanza di opportunità che lasciano indietro troppe persone in Italia e nel mondo»<i>, </i>commenta <b>Marco Chiesara, presidente di WeWorld</b>. «Serve intervenire sugli effetti della violenza, fisica ed economica, e stare al fianco delle donne che vogliono costruirsi una vita nuova e serve fare tutto questo tenendo insieme mondi e linguaggi diversi, dalle riflessioni sulle migrazioni, alle testimonianze e racconti sulla condizione delle donne e dei bambini nel mondo».</p>
      <p>Tra i protagonisti dell’<b>edizione celebrativa</b> del Festival: <b>Roberto Saviano,</b> <b>Letizia Battaglia, Eva Cantarella</b> e <b>Donatella Finocchiaro</b>, ma anche l’ex pallavolista <b>Francesca Piccinini</b>, <b>Gustavo Pietropolli Charmet</b>, <b>Alba Parietti</b>, gli attori <b>Benedetta Porcaroli</b>, <b>Camilla Filippi</b>, <b>Francesco Mandelli e Vinicio Marchioni</b>, la star del fumetto <b>Silvia Ziche</b>, le scrittrici de “<b>Le Nuove Eroidi</b>”, la giornalista scientifica britannica <b>Angela Saini </b>e Il <b>Terzo Segreto di Satira</b>.</p>
      <p>Grazie a un <b>inedito monologo di Roberto Saviano </b>diventano protagonisti le donne e i bambini che il nostro Paese sta lasciando indietro. Tra dispersione scolastica e violenza contro le donne e i loro figli, le storie di tante persone con cui WeWorld lavora da anni, da Scampia a San Basilio, da Sant’Elia alla Barona. Un viaggio lungo tutta l’Italia grazie alla voce dello scrittore, giornalista e sceneggiatore napoletano, attraverso storie di ingiustizie e di riscatti che partono dal basso.</p>
      <p>Ci sarà anche l’<b>attivista del Kenya Ledi Meingati</b>, per la prima volta in Europa, a raccontare la propria potente testimonianza e il passaggio da vittima di mutilazioni genitali femminili ad attrice del cambiamento, al fianco di WeWorld, per lottare affinché questa crudele tradizione sia sconfitta.</p>
      <p>La prima giornata del Festival si chiude con un grande momento di teatro: l’attrice <b>Donatella Finocchiaro</b> porta in scena il suo monologo, in parole e musica, su <b>Rosa Balistreri,</b> attivista, poetessa, interprete tra le più formidabili del canto popolare siciliano. Donna del popolo, combattente e ribelle per sopravvivenza ed esigenza: la sua storia di violenza e di rivalsa e il suo ricordo rivivono in uno spettacolo commovente.</p>
      <p>A condurre la serata l’attrice <b>Camilla Filippi</b>. Ospiti speciali, gli attori <b>Benedetta Porcaroli</b> e <b>Francesco Mandelli</b> tra i testimonial della campagna di sensibilizzazione <b>#unrossoallaviolenza</b> che Lega Serie A porta avanti da tre anni insieme a WeWorld Onlus. Mandelli sarà, per l’occasione, protagonista di un breve monologo sul tema della violenza sulle donne.</p>
      <p>Chiude invece il Festival, nella serata di domenica, l’imperdibile documentario <b>“Shooting the mafia”</b> <b>di Kim Longinotto</b>, in anteprima per gli spettatori del Festival e nelle sale dal 1 dicembre: un ritratto intimo e personale di <b>Letizia Battaglia</b>, fotografa palermitana, che per l’occasione introdurrà la proiezione in una conversazione con <b>Danilo de Biasio, Direttore Festival dei Diritti Umani. </b>Letizia Battaglia sarà protagonista insieme a Roberto Timperi, per tutta la durata del Festival, anche con una mostra di scatti suoi e di quelli più significativi legati al film <b>“Shooting the Mafia”.</b></p>
      <p>
        <b>Il programma di WeWorld Festival</b>
      </p>
      <p>
        <b>
          <i>
            <u>Sabato 23 novembre</u>
          </i>
        </b>
      </p>
      <p><b><i>“Gli inganni di Pandora. </i></b><b><i>Conversazione con Eva Cantarella sulle discriminazioni di genere dal mito ai giorni nostri”</i></b><br/>Ad aprire il Festival, sabato mattina, una grande protagonista della cultura italiana, <b>Eva Cantarella</b>, che presenta il suo nuovo libro <b><i>“Gli inganni di Pandora”</i></b> (Feltrinelli): partendo dal mito di Pandora la scrittrice ripercorre l’origine delle discriminazioni di genere nel pensiero occidentale. Dialoga con lei <b>Massimo Cirri</b>, conduttore di Caterpillar su Radio 2. <i>Sala Teatro, ore 12</i></p>
      <p><b><i>“Dritte alla meta.</i></b> <b><i>La lunga corsa verso l’emancipazione femminile nello sport”</i></b><br/>Lo sport come veicolo di emancipazione e nuova frontiera per sfatare stereotipi di lunga data sulla figura femminile: è questo il tema del talk che vede la partecipazione dell’ex pallavolista <b>Francesca Piccinini</b>, insieme ad Adele Bernocchi, in arte <b>Queen Maya</b>, wrestler, protagonista in uno sport a lungo considerato solo appannaggio maschile. Con loro, a raccontare le imprese delle tante donne straordinarie che hanno fatto la storia dello sport, <b>Serenella Quarello e Fabiana Bocchi,</b> autrice e illustratrice di “<b><i>Non puoi correre con i pantaloncini corti”</i></b><i> (</i>Rizzoli). <i>Sala Foyer, ore 15</i></p>
      <p><b><i>“Gli ultimi. Raccontare chi rimane indietro in Italia: tra dispersione scolastica e violenza sulle donne”</i></b><br/>Inedito<b> monologo di Roberto Saviano</b>. <i>Sala Teatro, ore 17.30</i><br/><b><i>“Donne violate.</i></b> <b><i>Testimonianza di Ledi Meingati sulle mutilazioni genitali femminili e i matrimoni forzati”</i></b><br/>Le mutilazioni genitali femminili, gli abusi sulle donne e i matrimoni forzati sono ancora temi di stringente attualità in molti Paesi: ne parla al Festival una testimone d’eccezione, <b>Ledi Meingati</b>, attivista Masai che racconta la sua storia potente di lotta ed emancipazione in Kenya, contro le mutilazioni genitali. <i>Sala Foyer, ore 17</i></p>
      <p><b><i>“Fuori dall’anonimato”</i></b><br/>Fuori dall’anonimato è un progetto che nasce dal desiderio di Cristiana Mainardi, membro della direzione artistica di Fuoricinema, di dare voce alle professioni invisibili delle donne nel cinema italiano. Si confrontano sul tema due “fuoriclasse del casting”, <b>Laura Muccino e Sara Casan</b> – premiate per l’occasione con il <i>premio Fuoricinema-WeWorld</i> - e uno dei loro attori “rivelazione”, <b>Vinicio Marchioni.</b> <i>Sala Teatro, ore 16</i></p>
      <p><b><i>“Work in Progress per Rosa. Monologo in musica di Donatella Finocchiaro su Rosa Balistreri” – anteprima esclusiva per WeWorld Festival</i></b><br/>La prima giornata del Festival si chiude con un grande momento di teatro: l’attrice <b>Donatella Finocchiaro</b> porta in scena il suo monologo, in parole e musica, su <b>Rosa Balistreri,</b> attivista, poetessa, interprete tra le più formidabili del canto popolare siciliano. Donna del popolo, combattente e ribelle per sopravvivenza ed esigenza: la sua storia di violenza e di rivalsa e il suo ricordo rivivono in uno spettacolo commovente.<br/>A condurre la serata l’attrice <b>Camilla Filippi</b>. Ospiti speciali, gli attori <b>Benedetta Porcaroli e Francesco Mandelli, </b>tra i testimonial della campagna di sensibilizzazione #unrossoallaviolenza che Lega Serie A porta avanti da tre anni con WeWorld Onlus. Mandelli sarà, per l’occasione, protagonista di un breve monologo sul tema della violenza sulle donne. <i>Sala Teatro, ore 21</i></p>
      <p>
        <b>
          <u>Domenica 24 novembre</u>
        </b>
      </p>
      <p><b><i>“Nuova pelle. </i></b><b><i>Conversazioni sull’emancipazione femminile tra lotte e nuovi stereotipi”</i></b><br/>Un talk per parlare delle nuove barriere da abbattere e degli stereotipi con cui le donne devono ancora confrontarsi sul lavoro, nello spettacolo, nella vita quotidiana, nella comunità scientifica. Ne discutono lo psicanalista e psichiatra dell’adolescenza <b>Gustavo Pietropolli Charmet</b>, la showgirl <b>Alba Parietti,</b> la giornalista scientifica <b>Angela Saini</b>, collaboratrice della BBC e autrice di <b><i>“Inferiori. Come la scienza ha penalizzato le donne – La nuova ricerca che sta riscrivendo la storia” </i></b>(HarperCollins), affascinante viaggio attraverso la scienza che approfondisce la “guerra” tra generi dal punto di vista biologico, psicologico e antropologico; <b>Francesca Vecchioni, </b>Presidente di Diversity (no-profit che promuove l’inclusione sociale attraverso attività di ricerca, formazione e consulenza), e la star del fumetto italiano <b>Silvia Ziche</b>, autrice di <b><i>“L’allegra vita della quota rosa”</i></b> (Feltrinelli Comics), in cui il suo celebre personaggio Lucrezia racconta una società ancora troppo patriarcale e paternalista. <i>Sala Teatro, ore 12</i></p>
      <p><b><i>“</i></b><b><i>Start to Talk. Il ruolo del coach e l’abuso di potere. Storie di manipolazioni e silenzi nel mondo dello sport. Le proposte per una svolta” – a cura dell’associazione Cavallo Rosa</i></b><br/>Organizzato dall’associazione <b>Cavallo Rosa</b>, nata per denunciare casi di molestie nel mondo dell’equitazione, un dibattito sull’abuso di potere nel mondo dello sport. Tema dai molteplici risvolti e sfumature, che verranno trattate da <b>protagonisti del mondo dello sport, della magistratura, del giornalismo. </b><i>Sala Foyer, ore 10.30</i></p>
      <p><b><i>Il piacere è tutto mio. </i></b><b><i>L’emancipazione femminile passa (anche) dalla consapevolezza sessuale</i></b><br/>Un appassionante incontro sui tabù e stereotipi (ancora) legati alla vita sessuale delle donne. In apertura un reading d’eccezione, che è anche provocazione culturale: <b>Veronica Raimo e Marco Rossari</b> leggono <b>“Bambinacce”</b> (Feltrinelli), canzoniere ironico-erotico che gioca con l’immaginario delle filastrocche – da Prévert a Rodari fino a Tim Burton – per presentare ritratti di femminilità irriverente e disinibita.<br/>Segue il talk con l’attrice <b>Benedetta Porcaroli,</b> <b>Frida Affer</b> (fondatrice di <b>Wovo Store</b>, shop di raffinati sex toys), la scrittrice <b>Chiara Moscardelli </b>con il suo ultimo libro <b><i>“Extravergine” </i></b>(Solferino), prequel della serie in onda su Fox TV, che racconta l’educazione sentimentale di una ragazza di provincia, e <b>Rossella Nappi</b>, sessuologa, Professore ordinario di Ginecologia e Ostetricia all’Università degli Studi di Pavia e autrice di "Sulla cresta dell’onda” (Fabbri Editore) in cui racconta la menopausa come punto di ripartenza nella vita delle donne. <i>Sala Foyer, ore 15</i></p>
      <p><b><i>Oltre la linea dell’orizzonte</i></b><b><i>. </i></b><b><i>Le donne come nuovo soggetto delle migrazioni</i></b><br/>Al centro dell’incontro una riflessione sulle nuove migrazioni, tra i campi di attività di WeWorld Onlus. A partire dalla testimonianza di <b>Myranda Darlyn Ngobiyanck</b>, che racconterà la sua storia di migrazione forzata tra Camerun e Ventimiglia, si analizza il fenomeno da una prospettiva di genere: la ricercatrice IPSOS <b>Chiara Ferrari</b>, la giornalista de Il Fatto Quotidiano <b>Martina Castigliani,</b> autrice di <i>“Cercavo la fine del mare. Storie di migranti raccontate dai disegni dei bambini”</i> (Mimesis) e <b>l’eurodeputato</b><b> PierFrancesco Majorino</b>, si confrontano con la <b>giornalista del TG2 Maria Rita Grieco</b>, autrice di un reportage dal Libano. <i>Sala Conversazione, ore 16</i></p>
      <p><b><i>Il mito delle donne, le donne nel mito.</i></b> <b><i>Le nuove Eroidi e un nuovo modello di eroicità</i></b><br/>Cinque donne, un libro, una performance indimenticabile: con ‘<b>Le Nuove Eroid</b>i’ (HarperCollins) otto scrittrici italiane reinterpretano con assoluta libertà otto eroine della mitologia greca. <b>Caterina Bonvicini, Teresa Ciabatti, Antonella Lattanzi, Valeria Parrella e Veronica Raimo</b>, sono le protagoniste di questo reading-dibattito che partendo dall’attualità del mito mette al centro la prospettiva e lo sguardo delle donne sul mondo. <i>Sala Teatro, ore 17.30</i></p>
      <p><b><i>Essere volontari: il racconto de Il Terzo Segreto di Satira </i></b><br/>Uno dei più celebri collettivi satirici in Italia,<b> il Terzo Segreto di Satira, </b>presenta al Festival la webseries “<b>Following Life”</b> realizzata in Mozambico con <b>WeWorld Onlus</b> grazie al progetto Eu Aid Volunteers, il “corpo” di volontari/e internazionali europei specializzati in interventi umanitari. Partendo dal racconto del dietro le quinte del lavoro dei volontari nel Paese africano, il collettivo milanese sarà protagonista di un racconto-confronto sul tema del volontariato come forma di empowerment. <i>Sala Foyer, ore 18.30</i></p>
      <p><b>I Film </b><br/>Il racconto dell’universo femminile attraverso il cinema sarà protagonista anche in questa edizione del Festival, nella giornata di domenica 24 novembre, con tre pellicole preziose che raccontano altrettante sfide per l’emancipazione. In <b><i>“Female Pleasure”</i></b> <b>di Barbara Miller </b>(dopo il talk “Il piacere è tutto mio”), cinque donne di cinque religioni diverse si oppongono alla demonizzazione della sessualità femminile a opera degli integralisti religiosi; <b><i>“Le Invisibili”</i></b> <b>di Louis-Julien Petit </b><i>(Sala Teatro, ore 15) </i>vede protagoniste quattro assistenti sociali dell'Envol, un centro diurno che fornisce assistenza alle donne senza fissa dimora: quando il Comune decide di chiuderlo, si lanciano in una missione impossibile: dedicare gli ultimi mesi a trovare un lavoro al variopinto gruppo delle loro assistite, abituare a vivere in strada; infine, lo struggente <b><i>“For Sama”</i></b> <b>di Waad al-Kateab e Edward Watts </b><i>(Sala Teatro, ore 10), </i>viaggio intimo ed epico nell'esperienza femminile della guerra: in forma di una lettera d'amore di una giovane madre a sua figlia, il film racconta la storia della vita di Waad al-Kateab attraverso i cinque anni della rivolta di Aleppo, in Siria, dove si innamora, si sposa e dà alla luce Sama, mentre il conflitto intorno a lei diventa catastrofico.</p>
      <p>Chiude il Festival, nella serata di domenica, l’imperdibile documentario <b>“Shooting the mafia”</b> <b>di Kim Longinotto</b>, in anteprima per gli spettatori del Festival e nelle sale dal 1 dicembre: un ritratto intimo e personale di <b>Letizia Battaglia</b>, fotografa palermitana e fotoreporter per il quotidiano L’Ora, che per l’occasione introdurrà la proiezione in una conversazione con <b>Danilo de Biasio, direttore Festival dei Diritti Umani.</b></p>
      <p>Una vita vissuta senza schemi: dalla fotografia di strada, per documentare i morti di mafia, all’impegno in politica, Letizia Battaglia è stata una figura fondamentale nella Palermo e nell’Italia tra gli anni Settanta e Novanta. Intrecciando interviste e testimonianze d’archivio, Kim Longinotto racconta la vita di un’artista passionale e coraggiosa, mostrando, attraverso un’esistenza straordinaria e anticonformista, uno spaccato di storia italiana. In cerca di una libertà che passa per il sogno di una Sicilia sciolta dalle catene della mafia.</p>
      <p><b>La partecipazione al WeWorld Festival è completamente gratuita con prenotazione obbligatoria.</b><br/>Il <b>programma completo</b> è disponibile <a href="https://www.weworld.it/weworldfestival/">qui</a></p>
      <related>
        <h4>Contenuti correlati</h4>
        <a href="http://www.vita.it/it/article/2019/10/10/migranti-no-per-gli-italiani-i-problemi-sono-disoccupazione-e-tasse/152931/"/>
        <a href="http://www.vita.it/it/article/2019/10/04/la-cooperazione-internazionale-si-racconta-in-following-life/152862/"/>
        <a href="http://www.vita.it/it/article/2019/10/01/following-life-la-cooperazione-internazionale-si-racconta/152813/"/>
        <a href="http://www.vita.it/it/article/2019/09/26/la-periferia-raccontata-dai-ragazzi-che-la-abitano/152776/"/>
      </related>
    </article>
  </body>
</html>