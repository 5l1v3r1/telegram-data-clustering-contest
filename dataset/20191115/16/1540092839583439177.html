<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197504/marathonia-katathesi-froyzi-politika-kinitra-piso-apo-tis-energeies-toyloypaki"/>
    <meta property="og:site_name" content="CNN.gr"/>
    <meta property="article:published_time" content="2019-11-15T16:22:50+00:00"/>
    <meta property="og:title" content="Μαραθώνια κατάθεση Φρουζή: Πολιτικά κίνητρα πίσω από τις ενέργειες Τουλουπάκη"/>
    <meta property="og:description" content="Σχεδόν 16 ώρες διήρκεσε η κατάθεση του Κωνσταντίνου Φρουζή στην Προανακριτική Επιτροπή που διερευνά ενδεχόμενες ποινικές ευθύνες του Δημήτρη Παπαγγελόπουλου..."/>
  </head>
  <body>
    <article>
      <h1>Μαραθώνια κατάθεση Φρουζή: Πολιτικά κίνητρα πίσω από τις ενέργειες Τουλουπάκη</h1>
      <h2>Σχεδόν 16 ώρες διήρκεσε η κατάθεση του Κωνσταντίνου Φρουζή στην Προανακριτική Επιτροπή που διερευνά ενδεχόμενες ποινικές ευθύνες του Δημήτρη Παπαγγελόπουλου στην υπόθεση της Novartis. Έγινε σε τρεις δόσεις με τον πάλαι ποτέ ισχυρό άνδρα της Novartis να αναφέρεται σε συναντήσεις που είχε με πολιτικά πρόσωπα και τις πιέσεις που δέχθηκε προκειμένου, όπως ο ίδιος επέμενε, να καταθέσει για τα 10 πολιτικά πρόσωπα. </h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755733.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755742.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755736.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755735.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755739.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755734.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 18:22 , 15 November 2019 - 19:08</p>
      <p>Στην <b>πολύωρη</b> και <b>κουραστική</b> κατά τον ίδιο κατάθεσή του, αφού είναι μια διαφορετική διαδικασία από τα επαγγελματικά meeetings, ο κ. Φρουζής φέρεται να ενίσχυσε το αφήγημα περί σκευωρίας, αφενός λέγοντας -σύμφωνα με πληροφορίες- ότι «σίγουρα πίσω από τις ενέργειες της (σ.σ. Ελένης Τουλουπάκη) είναι <b>πολιτικοί</b> που ήθελαν να πλήξουν τους 10 πολιτικούς αντιπάλους» και αφετέρου, δηλώνοντας έκπληκτος για τη δήλωση <b>Παπαγγελόπουλου</b> έξω από το Μέγαρο Μαξίμου. </p>
      <p>«Εμένα που έκανε εντύπωση όταν έκανε τη δήλωση διότι με τον <b>φάκελο</b> που υπήρχε τότε <b>δεν δικαιολογούνταν</b> να πει όλα αυτά που ανέφερε και απόδειξη αυτού ήταν όταν αρχειοθετήθηκαν οι 7 υποθέσεις. Οπότε, είπε, όταν άκουσα αυτή τη δήλωση <b>προβληματίστηκα</b> <b>πολύ</b>», φέρεται να είπε. </p>
      <p>Στα αξιοσημείωτα της «σπασμένης» σε τρία μέρη κατάθεσης του, είναι η αναφορά του στην <b>άτυπη</b> <b>συνάντηση</b> με την Ελένη Τουλουπάκη, όπου εκείνη -όπως είπε- του πρότεινε να τύχει ευνοϊκής μεταχείρισης αρκεί να καταθέσει για τα 10 πολιτικά πρόσωπα.</p>
      <p>Βουλευτές της ΝΔ έλεγαν ότι η <b>αποκάλυψη</b> <b>αυτή</b>, μετά και τις δηλώσεις <b>Μανιαδάκη</b>, δείχνει ενδεχομένως μια τακτική που ακολουθούνταν εκ μέρους της <b>Εισαγγελέως</b> <b>Διαφθοράς</b>. Διευκρίνιζαν ωστόσο, πως οι δύο περιπτώσεις, Φρουζή και Μανιαδάκη είναι διαφορετικές, καθώς στο πρώην μεγαλοστέλεχος της Novartis έχει ασκηθεί ποινική δίωξη. «Δείχνει κατεύθυνση», σχολίαζαν. </p>
      <p><b>Δημοσιογράφος</b>: Κουραστήκατε; </p>
      <p><b>Κ. Φρουζής</b>: Ναι, δεν το έχω ξαναζήσει. Στα meetings λειτουργούμε διαφορετικά </p>
      <p><b>Δημοσιογράφος</b>: Ήταν η πρώτη φορά που καταθέσατε; </p>
      <p><b>Κ. Φρουζής</b>: Ναι, δεν με είχε καλέσει κανείς. Έπρεπε να γίνει. Ήθελα να πω τις θέσεις μου, πέρασαν 4 χρόνια.</p>
      <p>Στον ΣΥΡΙΖΑ κάνουν λόγο για κατάρρευση της <b>κατηγορίας</b> περί <b>σκευωρίας</b>, ενώ αφήνουν να εννοηθεί ότι υπάρχουν υπόγειες διαδρομές κυβέρνησης - Φρουζή. Είναι χαρακτηριστική η ερώτηση του Γιάννη Ραγκούση. </p>
      <p><b>Γ. Ραγκούσης (ΣΥΡΙΖΑ)</b>: «Μετά τις προχθεσινές αλλαγές στον Ποινικό Κώδικα θα κάνετε αίτηση να αποδεσμευτεί ο λογαριασμός σας στην Ελβετία?»</p>
      <p><b>Κ. Φρουζής</b>: «Σήμερα το πρωί μίλησα με τον δικηγόρο μου και τον ενημέρωσα. Και βεβαίως κυριε Ραγκούση θα κάνω αίτηση να αποδεσμευτεί ο λογαριασμός μου».</p>
      <blockquote>«Ο κ. Μητσοτάκης ήρθε τελικά αντιμέτωπος με το "δώρο" του για τους υπόδικους που ελέγχονται για ξέπλυμα πιο γρήγορα από ό,τι φανταζόταν. Πριν από λίγο, ο κατηγορούμενος για το σκάνδαλο Novartis, κ. Φρουζής παραδέχθηκε ότι θα κάνει αίτηση να αποδεσμευθούν οι λογαριασμοί του στην Ελβετία με βάση τη διάταξη που ψήφισε προχθές ο κ. Μητσοτάκης. Είχε δίκιο τελικά η κυβέρνηση ότι και εμείς και οι Financial Times κάναμε λάθος. Η διάταξη όντως δεν αφορούσε μόνο "υπόδικους επιχειρηματίες, τραπεζίτες και εφοπλιστές", αφορούσε τελικά και τον βασικό κατηγορούμενο της Novartis κ. Φρουζή! Τόση προσπάθεια έκανε ο άνθρωπος τις τελευταίες μέρες να κατασκευάσει το αφήγημα της σκευωρίας, να μην τον ανταμείψουν κάπως; Σε κάθε περίπτωση αναμένουμε στη Βουλή την επόμενη Παρασκευή ο κος Μητσοτάκης να δώσει και αλλά ονόματα και διευθύνσεις των ευνοούμενων του», ανέφεραν κύκλοι του <b><a href="https://www.cnn.gr/news/politiki/story/197514/syriza-eynooymenos-toy-mitsotaki-o-froyzis">ΣΥΡΙΖΑ</a></b>.</blockquote>
      <p>Κύκλοι του ΣΥΡΙΖΑ κατηγορούσαν επίσης <b>ΝΔ</b> και <b>ΚΙΝΑΛ</b> ότι συνεχίζουν να λειτουργούν ως «συνήγοροι του Κ. Φρουζή και να ταυτίζονται με τον κατηγορούμενο ως βασικό βασικό ενορχηστρωτή του σκανδάλου Novartis για να κρύψουν τις μνημειώδεις αντιφάσεις και τις αλλεπάλληλες αυτοδιαψεύσεις του».</p>
      <blockquote>«Την ώρα δηλαδή που η ΝΔ έχει δύο πρώην υπουργούς της υπό διερεύνηση και το ΚΙΝΑΛ έναν υπουργό της με ποινική δίωξη για το σκάνδαλο Novartis, ταυτίζονται πλήρως με τον άνθρωπο ο οποίος ως κατηγορούμενος μπορεί να πει ό,τι θέλει για να βελτιώσει τη θέση του στις δικαστικές εκκρεμότητες που έχει. Ενώ προχθές ο κ. Φρουζής έλεγε πως πιέστηκε για τα 10 πολιτικά πρόσωπα από την κα Τουλουπάκη, χθες έλεγε ότι δεν του έγινε ποτέ αναφορά σε ονόματα πολιτικών από την κα. Τουλουπάκη για να καταλήξει σήμερα είπε ότι ο ίδιος δεν πιστεύει ότι οι εισαγγελείς έστησαν σκευωρία. Ενώ χθες είπε πως δε γνωρίζει τίποτα για πιέσεις από τον κ. Παπαγγελόπουλο σε εισαγγελικούς λειτουργούς, σήμερα εκτίμησε πως “οι πολιτικοί αντίπαλοι των 10 έστησαν σκευωρία”!» έλεγαν οι ίδιοι κύκλοι.</blockquote>
      <h3>Για τον «Μάξιμο Σαράφη» </h3>
      <p>Ο Κωνσταντίνος Φρουζής απέφυγε να <b>αναφερθεί</b> στον <b>προστατευόμενο</b> <b>μάρτυρα</b> με το κωδικό όνομα «Μάξιμος Σαράφης» όταν ρωτήθηκε αν πιθανολογεί ποιος είναι. «Μην με φέρνετε σε δύσκολη θέση, <b>πιθανολογώ</b>, δεν θέλω να απαντήσω», ανέφερε σύμφωνα με πληροφορίες. </p>
      <p>Ρωτήθηκε πολλές φορές για τη συνάντηση που είχε με την <b>Ελένη</b> <b>Τουλουπάκη</b> και τους προστατευόμενους μάρτυρες, όπου σύμφωνα με τις ίδιες πηγές εξέφρασε τη βεβαιότητα πως πίσω από τις ενέργειες της κρύβονται πολιτικά πρόσωπα. Είναι χαρακτηριστικός ο διάλογος με τον<b> Δημήτρη Μπιάγκη από το ΚΙΝΑΛ. </b></p>
      <p><b>Κ. Φρουζής</b>: «Οι πολιτικοί αντίπαλοι των 10 φαίνεται ότι σχεδίασαν και βρήκαν και τους προστατευόμενους. Εργαλειοποιήθηκαν και αυτοί και εγώ για να στήσουν τη σκευωρία. Εγώ ήμουν απαραίτητος στο σενάριο τους»</p>
      <p><b>Δ. Μπιάγκης (ΚΙΝΑΛ)</b>: «Θεωρείτε ότι η κ Τουλουπάκη ενεργούσε μόνη της; Για το στήσιμο!»</p>
      <p><b>Κ. Φρουζής</b>: «Δεν είχαμε προηγούμενα για να είναι αποτέλεσμα δικής της εμπάθειας. Σίγουρα πίσω από τις ενέργειες της είναι πολιτικοί που ήθελαν να πλήξουν τους 10 πολιτικούς αντιπάλους»</p>
      <p>Επαναλάμβανε δε, πως η συνάντησή του με την Ελένη Τουλουπάκη είχε αποκλειστικό αντικείμενο τα <b>10 πολιτικά πρόσωπα</b>. Μάλιστα, σύμφωνα με πληροφορίες, η Ελένη Τουλουπάκη του είπε: «Θα έχεις ευνοϊκή μεταχείριση αρκεί να μου πεις για αυτά τα <b>πρόσωπα</b>».</p>
      <p>Εξέφρασε δε, την έκπληξή του πως αυτό δεν του τα είπε ο ανακριτής αλλά η εισαγγελέας.</p>
      <p>Στην κατάθεσή του, ο κ. <b>Φρουζής</b> εξήγησε και τους λόγους για τους οποίους πήγε να καταθέσει στην <b>Ελένη</b> <b>Τουλουπάκη</b>.</p>
      <blockquote>«Πήγα στην Τουλουπάκη με δύο στόχους: να καταθέσω για να μιλήσω επιτέλους και για να ανοίξουν οι λογαριασμοί μου. “Θέλω να καταθέσω” της ξεκαθάρισα. Εκεί μπερδεύτηκε η κουβέντα. Όταν κάποιος έχει ζητήσει να καταθέσει και ο άλλος του προτείνει ευεργετικές διατάξεις λέγοντας πως έχουν βρεθεί αδικήματα σημαίνει “έλα να καταθέσεις κάτι που πρέπει να καταθέσεις”. Δεν κολλάνε τα γεγονότα. Έτσι εξέλαβα τη στάση Τουλουπάκη… Η κουβέντα όλη ήταν για να της δώσω πολιτικούς. Αυτό κατάλαβα».</blockquote>
      <p>Πληροφορίες αναφέρουν πως μετά τα σχόλια αυτά ακολούθησε ο εξής διάλογος:</p>
      <p><b>Κ. Καραγκούνης (ΝΔ)</b>: Σας διάβασαν καταθέσεις; </p>
      <p><b>Κ. Φρουζής</b>: Όχι.</p>
      <p><b>Κ. Καραγκούνης (ΝΔ)</b>: Στις συναντήσεις με πολιτικούς ήσασταν μόνος με ΣΦΕΕ ή και με τον ανταγωνιστικό ΠΕΦ;</p>
      <p><b>Κ. Φρουζής</b>: Πάντα στις συναντήσεις είμαστε περισσότεροι.</p>
      <p>Απαντώντας σε σχετικό ερώτημα του κ. Ραγκούση, ο Κ. <b>Φρουζής</b> είπε πως έφυγε από τη συνάντηση με την <b>Ελένη</b> <b>Τουλουπάκη</b> στεναχωρημένος επειδή κατάλαβε πως εάν δεν καταθέσει όπως ήθελε εκείνη τότε δεν θα <b>αποδεσμευόταν</b> ποτέ ο λογαριασμός του.</p>
      <p>Ο κ. Ραγκούσης ρώτησε τον κ. <b>Φρουζή</b> εάν θεωρεί πως είναι θύμα πλεκτάνης που έστησαν οι τρεις αντιεισαγγελείς, που συνυπέγραψαν το αίτημα της Τουλουπάκη για να αποκτήσουν την ιδιότητα του προστατευόμενου μάρτυρα οι συγκεκριμένοι μάρτυρες, και εάν και οι τρεις «<b>είναι μέρος σκευωρίας εναντίον του</b>».</p>
      <p>Ο κ. Φρουζής απέφυγε να <b>απαντήσει</b> ευθέως, είπε όμως ότι θα ήθελε να είχαν φιλτραριστεί καλύτερα οι μαρτυρίες των προστατευόμενων μαρτύρων.</p>
      <p><b>Γ. Ραγκούσης</b>: Οι συναντήσεις με τον Τσίπρα ήταν στη βάση <b>παράνομων</b> <b>αιτημάτων</b> που είτε ετέθη σαν είτε έγιναν δεκτά; </p>
      <p><b>Κ. Φρουζης</b>: Όχι δεν υποβλήθηκε κανένα παράνομο αίτημα. Έγινε στα πλαίσια γνωριμίας και απόκτηση επαφής.</p>
      <p>Σχολιάζοντας τον διάλογο αυτό, πηγές του <b>ΣΥΡΙΖΑ</b> έλεγαν πως με αυτή την απάντηση του κ. Φρουζή <b>καταρρέει η κατηγορία περί σκευωρίας Παπαγγελόπουλου.</b></p>
      <h3>Το Harvard Project </h3>
      <p>Ο κ. Φρουζής ερωτήθηκε για το περιβόητο <b>Harvard</b> <b>Project</b> που αφορούσε στον επηρεασμό της τιμολογιακής πολιτικής. Σύμφωνα με πληροφορίες, ανέφερε πως το «πρόγραμμα» πήρε σάρκα και οστά επί ΣΥΡΙΖΑ. Το θέμα έθιξε ο βουλευτής της ΝΔ Κώστας Καραγκούνης και σύμφωνα με πληροφορίες υπήρξε ο εξής διάλογος:</p>
      <p><b>Κ. Καραγκούνης</b>: Είπατε ότι το Harvard Project είχε δύο βασικούς στόχους: να μην βγαίνει το δελτίο τιμών κάθε 3 μήνες και η τιμολόγηση των φαρμάκων να γίνεται με βάση τις χαμηλότερες τιμές της Ευρωζώνης και όχι της ΕΕ. Οι στόχοι σας επιτεύχθηκαν επί κυβερνήσεως ΝΔ – ΠΑΣΟΚ;</p>
      <p><b>Κ. Φρουζής</b>: Όχι.</p>
      <p><b>Κ. Καραγκούνης</b>: Για το Harvard Project πιέσατε στελέχη του ΣΥΡΙΖΑ; Διαπιστώνουμε ότι μετά το 2015 και οι δύο στόχοι επιτεύχθηκαν.</p>
      <p><b>Κ. Φρουζής</b>: Η λέξη πίεση κατ' εμέ σημαίνει μάχομαι για κάτι. Ως εκ τούτου, πράγματι στην δουλειά του ΣΦΕΕ ήταν να πιέσει και την τότε αντιπολίτευση που ήταν ο ΣΥΡΙΖΑ πως τα αιτήματά μας ήταν δίκαια. Ηταν στη δουλειά μας, ως ΔΣ, να πείσουμε τον ΣΥΡΙΖΑ. Το θέμα της τιμολόγησης ήταν καυτό θέμα για εμάς. Το Harvard Project πήρε σάρκα και οστά επί κυβέρνησης ΣΥΡΙΖΑ. Οι δύο βασικοί στόχοι της φαρμακοβιομηχανίας που ήταν και στόχοι του Project, δηλαδή η έκδοση δελτίου τιμών φαρμάκων μια φορά το χρόνο και η υιοθέτηση των 2 χαμηλότερων τιμών της Ευρωζώνης ως βάση επετεύχθησαν επί κυβέρνησης Τσίπρα.</p>
      <p>Σύμφωνα με πληροφορίες, ο βουλευτής της ΝΔ Κώστας Μαρκόπουλος αναφέρθηκε σε δημοσιεύματα της εφημερίδας «Αυγή», για τα οποία η ΝΔ μιλά για <b>πιέσεις</b> που ασκούσε ο ΣΥΡΙΖΑ ως <b>αξιωματική</b> <b>αντιπολίτευση</b> επί κυβέρνησης Σαμαρά για να ευνοήσει τη συγκεκριμένη φαρμακοβιομηχανία. </p>
      <p>Ο Κωνσταντίνος Φρουζής απαντώντας σε ερωτήσεις του βουλευτή της ΝΔ <b>Κώστα</b> <b>Μαρκόπουλου</b>, φέρεται να είπε ότι «είχα δει το Ν. Φίλη ως διευθυντή της Αυγής. Η συνάντηση έγινε σε πολύ καλό κλίμα. Τους είχαμε δώσει διαφημιστικό πρόγραμμα. Η διαφημιστική συνεργασία με την "Αυγή" κράτησε όλο το διάστημα που ήμουν στην εταιρεία».</p>
      <p>Σε ό,τι αφορά δημοσίευμα για το φάρμακο <b>Gilenya</b>, υποστήριξε πως «ήταν πολύ θετικό για την Novartis».</p>
      <p>Συμπλήρωσε δε, σύμφωνα με τις ίδιες πηγές πως «στην "Αυγή" εκτός από καταχωρήσεις μας δημοσίευαν και έμμεσα ρεπορτάζ». </p>
      <p>Ρωτήθηκε ακόμη, για συναντήσεις του με τον <b>δημοσιογράφο</b>- εκδότη <b>Κώστα Βαξεβάνη</b>. Σύμφωνα με πληροφορίες απάντησε ότι τον έχει συναντήσει περισσότερες απο τρεις φορές και ότι του είχε δοθεί διαφήμιση. </p>
      <p>«Έβαλε την διαφήμιση στο τεύχος που έκανε το δημοσίευμα κατά της Pfizer με αποτέλεσμα να μου διαμαρτυρηθεί η ανταγωνίστρια εταιρεία ότι έκανα πληρωμένη καταχώρηση. Έτσι δεν έβαλα ξανά διαφήμιση και του διαμαρτυρήθηκα. Αυτός έκανε προσεγγίσεις λέγοντάς μου ότι έκανε λάθος αλλά δεν του ξαναέδωσα διαφήμιση», φέρεται να είπε.</p>
      <h3>«Η Novartis δεν αποτελεί σκάνδαλο»</h3>
      <p>Σύμφωνα με πληροφορίες, ο κ. Φρουζής, ερωτηθείς σχετικά, είπε ότι για τον ίδιο η υπόθεση <b>Novartis</b> δεν αποτελεί σκάνδαλο.</p>
      <p>«Με ρωτάτε αν η <b>Novartis</b> είναι <b>σκάνδαλο</b>. Η απάντηση είναι σα να με ρωτάτε αν η ζωή είναι δύσκολη. Για εμένα, δεν είναι σκάνδαλο» φέρεται να είπε ο κ. Φρουζής.</p>
      <p>Ωστόσο, όταν ερωτήθηκε πώς βγήκε καλύτερος μάνατζερ της χρονιάς με τόσα αρνητικά σε βάρος του, απέφυγε να απαντήσει.</p>
      <p>Κατά πληροφορίες, ο «Μr. Novartis» αρνήθηκε την ύπαρξη email προς τον Άδωνι Γεωργιάδη -κάτι που προκάλεσε την αντίδραση της <b>Δώρας Αυγερή</b>, μέλος της επιτροπής από πλευράς του ΣΥΡΙΖΑ.</p>
      <p>«Μα υπάρχουν δημοσιεύματα και το δηλώνει και ο ίδιος ο <b>Γεωργιάδης</b>. Τα μέιλ είχαν διαρρεύσει και από τη δικογραφία» φέρεται να είπε η κ. <b>Αυγερή</b>.</p>
      <p>Σύμφωνα με πηγές από τον ΣΥΡΙΖΑ ο κ. Φρουζής παραδέχθηκε ότι είχε στείλει mail στον Κυριάκο Μητσοτάκη και τον Γιάννη Στουρνάρα, στα οποία τους ζητούσε εργασία. </p>
      <h3>Αποκαλύψεις Φρουζή για την προστατευόμενη μάρτυρα «Αικατερίνη Κελέση»</h3>
      <p>Στη χθεσινή μαραθώνια κατάθεσή του, ο κ. Φρουζής άφησε εμμέσως πλην σαφώς να εννοηθεί ότι η προστατευόμενη μάρτυρας με το κωδικό όνομα  κωδικό όνομα «<b>Αικατερίνη Κελέση»</b> να <b>είναι πρώην συνεργάτιδά του.</b></p>
      <p>Είναι ενδεικτικός ο διάλογος που μεταφέρθηκε στους δημοσιογράφους, όταν ο βουλευτής του ΚΙΝΑΛ Βασίλης Κεγκέρογλου του έθεσε το θέμα.</p>
      <p><b>Β. Κεγκέρογλου</b> (ΚΙΝΑΛ): Έχετε υποψία για το ποια είναι η προστατευόμενη μάρτυρας Αικατερίνη Κελεση;<br/><b>Κ. Φρουζής</b>: Κάτι έχω στο μυαλό μου.<br/><b>Β. Υψηλάντης</b> (ΝΔ): Η κ. Κελέση μήπως ήταν συνεργάτιδά σας;<br/><b>Κ. Φρουζής</b>: Δεν ξέρω, πιθανολογώ πάνω από τη βάση.<br/><b>Κ. Μαρκόπουλος</b> (ΝΔ): Σε τι ποσοστό είστε σίγουρος;<br/><b>Κ. Φρουζής</b> (γελώντας): Με πολύ καλές πιθανότητες. Σε καλό ποσοστό.</p>
      <p>Στο ΚΙΝΑΛ έλεγαν μάλιστα, ότι η ίδια η «Αικατερίνη Κελέση» στην κατάθεσή της <b>άκουγε τον κ. Φρουζή να μιλάει στο τηλέφωνο</b>, γεγονός που ενισχύει τους ισχυρισμούς ότι ήταν πρόσωπο που βρισκόταν κοντά του.</p>
      <p>Επί οκτώ ώρες με ένα ολιγόλεπτο διάλειμμα κατέθεσε ο κ. Φρουζής, ο οποίος θα συνεχίσει κι <b>αύριο το πρωί στις 9.30</b>. Κατά τη διάρκεια των ερωτήσεων που δέχθηκε από τους εισηγητές των κομμάτων, αμφισβήτησε τις καταθέσεις των προστατευόμενων μαρτύρων, λέγοντας –σύμφωνα με πληροφορίες- πως το κίνητρό τους ήταν οικονομικό και πως ίσως πιάστηκαν με τη γίδα στην πλάτη. </p>
      <p>Ο πρώην ισχυρός άνδρας της Novartis <b>επέμεινε ότι συναντήθηκε με την κ. Τουλουπάκη,</b> η οποία του πρότεινε να τύχει της<b> ευνοϊκής μεταχείρισης του νόμου</b> αρκεί να καταθέσει για τα <b>10 πολιτικά πρόσωπα,</b> με κοινοβουλευτικές πηγές από τον ΣΥΡΙΖΑ να μιλούν για αναδίπλωση Φρουζή και να αναφέρουν ότι «αναγκάστηκε να ομολογήσει ότι ποτέ δεν του έγινε αναφορά σε ονόματα πολιτικών από την κ. Τουλουπάκη, ούτε για τυχόν ευθύνες κανενός από αυτούς».</p>
      <p>Στη ΝΔ και το ΚΙΝΑΛ ωστόσο, έλεγαν πως<b> ήταν πασίγνωστο ποια ήταν τα πολιτικά πρόσωπα</b> για τα οποία είχαν στηθεί κάλπες στη Βουλή.</p>
      <blockquote>«Η κ. Τουλουπάκη μου πρότεινε ευνοϊκή μεταχείριση και όχι να είμαι κουκουλοφόρος μάρτυρας, αρκεί να καταθέσω για τα 10 πολιτικά πρόσωπα», φέρεται να είπε ενώπιον της Προανακριτικής Επιτροπής.</blockquote>
      <p>Ο Κωνσταντίνος Φρουζής που περιγράφηκε από μέλη της Επιτροπής ως «χαλαρός», ανέφερε πως ποτέ <b>δεν έγινε συνάντηση Χασαπόπουλου και Λοβέρδου</b> και πως η κατάθεση<b> «Σαράφη» για τη σχέση Μανιαδάκη-Λοβέρδου, ήταν ψέματα.</b> Σε ό,τι αφορά στον Ανδρέα Λοβέρδο, σύμφωνα με πληροφορίες, είπε, ότι ουδέποτε συναντήθηκε μαζί του και πως «η πολιτική Λοβέρδου προκάλεσε ζημιές σε όλες τις εγχώριες φαρμακοβιομηχανίες».</p>
      <p>Σε άλλο σημείο, φέρεται να είπε, πως δεν γνώριζε τα πρόσωπα της επιτροπής φαρμάκων.</p>
      <p>Σύμφωνα με τις ίδιες πληροφορίες, ο κ. Φρουζής απαντώντας σε ερωτήσεις, επιβεβαίωσε τις <b>φιλικές σχέσεις με την οικογένεια Μητσοτάκη,</b> αναφέροντας μεταξύ άλλων ότι βρέθηκαν σε δείπνο τον Αύγουστο 2015, αλλά κι ότι ο πατέρας του διατέλεσε γενικός γραμματέας Εμπορίου σε κυβέρνηση –δεν προσδιόρισε εποχή- που ήταν υπουργός ο Κωνσταντίνος Μητσοτάκης.</p>
      <p>Κοινοβουλευτικές πηγές από τον ΣΥΡΙΖΑ σχολίαζαν ότι «η σημερινή κατάθεση Φρουζή και η παραδοχή των ψευδών του καταρρίπτει οριστικά τους ισχυρισμούς ΝΔ - ΚΙΝΑΛ περί "σκευωρίας" στο σκάνδαλο Novartis, όσο και αν τα δύο κόμματα λειτουργούν ως συνήγοροί του επειδή όλοι μαζί έχουν δικαστικές εκκρεμότητες». Σημειώνουν ότι «μετά από επίμονες ερωτήσεις βουλευτών στην προανακριτική:</p>
      <p>- Ο κ Φρουζής αναγκάστηκε να ομολογήσει ότι ποτέ δεν του έγινε αναφορά σε ονόματα πολιτικών από την κ. Τουλουπάκη, ούτε για τυχόν ευθύνες καθενός από αυτούς. </p>
      <p>-Ο κ. Φρουζής πήρε πίσω όλα όσα κατέθεσε προχθές με υπαινιγμούς για τους εισαγγελείς διαφθοράς, καταθέτοντας ότι δεν διαπίστωσε καμία παράτυπη ή παράνομη συμπεριφορά από μεριάς τους.</p>
      <p>- Ο κ. Φρουζής αποκάλυψε ότι δεν γνωρίζει τίποτα σχετικά με πιέσεις Παπαγγελόπουλου σε εισαγγελικούς λειτουργούς.</p>
      <p>-Τέλος, ο κ. Φρουζής σήμερα ανακάλεσε επίσης όσα ανέφερε προχθές, ότι δήθεν δεν κλήθηκε ποτέ από εισαγγελικούς λειτουργούς, αφού ομολόγησε πως τελικά κλήθηκε τουλάχιστον δύο φορές να δώσει εξηγήσεις μαζί με τους πληρεξούσιους δικηγόρους του».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197543/katatethike-sti-voyli-to-nomosxedio-gia-deh-kai-depa-ti-provlepei">Κατατέθηκε στη Βουλή το νομοσχέδιο για ΔΕΗ και ΔΕΠΑ - Τι προβλέπει</a>
        </li>
        <li>
          <a href="https://www.cnn.gr/news/politiki/story/197536/voyli-yperpsifistike-to-athlitiko-nomosxedio">Βουλή: Υπερψηφίστηκε το αθλητικό νομοσχέδιο</a>
        </li>
        <li>
          <a href="https://www.cnn.gr/news/politiki/story/197514/syriza-eynooymenos-toy-mitsotaki-o-froyzis">ΣΥΡΙΖΑ: Ευνοούμενος του Μητσοτάκη ο Φρουζής</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/72140/konstantinos-froyzhs">ΚΩΝΣΤΑΝΤΙΝΟΣ ΦΡΟΥΖΗΣ</a>
        </li>
        <li>
          <a href="https://www.cnn.gr/eidhseis/tag/24153/novartis">NOVARTIS</a>
        </li>
        <li>
          <a href="https://www.cnn.gr/eidhseis/tag/81885/proanakritikh-epitroph-gia-papaggelopoylo">ΠΡΟΑΝΑΚΡΙΤΙΚΗ ΕΠΙΤΡΟΠΗ ΓΙΑ ΠΑΠΑΓΓΕΛΟΠΟΥΛΟ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/55203/proanakritikh-epitroph">ΠΡΟΑΝΑΚΡΙΤΙΚΗ ΕΠΙΤΡΟΠΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/16/197567/snapshot/2675890.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197522/snapshot/2570573.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197562/snapshot/2512652.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197554/snapshot/2632134.jpg"/>
      </figure>
    </article>
  </body>
</html>