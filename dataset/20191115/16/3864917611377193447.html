<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819317-jovanovic-pid-prisagou-sprostuvala-zvinuvacenna-lucenka-pro-spiski-nedotorkannih.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T16:12:00+00:00"/>
    <meta property="og:title" content="Йованович під присягою спростувала звинувачення Луценка про &quot;списки недоторканних&quot;"/>
    <meta property="og:description" content="Колишня посол США в Україні Марі Йованович під присягою категорично заперечила заяви ексгенпрокурора України Юрія Луценка, що вказувала йому, кого не треба переслідувати."/>
  </head>
  <body>
    <article>
      <h1>Йованович під присягою спростувала звинувачення Луценка про "списки недоторканних"</h1>
      <h2>Колишня посол США в Україні Марі Йованович під присягою категорично заперечила заяви ексгенпрокурора України Юрія Луценка, що вказувала йому, кого не треба переслідувати.</h2>
      <address>
        <time datetime="2019-11-15T16:12:00+00:00">15 Nov 2019, 16:12</time>
      </address>
      <p>Про це вона заявила 15 листопада під час публічних слухань у Палаті представників США в контексті розслідування з імпічменту президента Дональда Трампа, повідомляє власний кореспондент Укрінформу.</p>
      <p>"Насамперед, хочу ще раз наголосити, що звинувачення в тому, що я пропонувала (Україні – ред.) список людей, яких не потрібно притягувати до відповідальності, були вигадкою. Колишній український генпрокурор (Юрій Луценко - ред.), який заявив про це, визнав, що цього списку не існувало", - наголосила колишня посол.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819266-jovanovic-zaavlae-so-pisla-opriludnenna-rozmovi-trampa-j-zelenskogo-vidcula-zagrozu.html">Йованович заявляє, що після оприлюднення розмови Трампа й Зеленського відчула загрозу</a>
      </blockquote>
      <p>Вона підкреслила, що "не говорила йому чи іншим українським чиновникам, кого вони повинні притягати або не притягати до кримінальної відповідальності".</p>
      <p>Натомість, зауважила Йованович, вона виступала за позицію <a href="https://www.ukrinform.ua/tag-ssa">США</a>, "що має панувати верховенство права, а українським правоохоронним органам, прокурорам та суддям слід припинити вибірково застосовувати свої повноваження як політичну зброю проти своїх противників".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819303-demokrati-rozcinili-tvit-trampa-proti-jovanovic-ak-zalakuvanna-svidka.html">Демократи розцінили твіт Трампа проти Йованович як ”залякування свідка"</a>
      </blockquote>
      <p>Неправдивими експосол також назвала і звинувачення в тому, що вона, нібито, говорила невідомим працівникам посольства чи українським чиновникам, "що розпорядження президента Трампа слід ігнорувати", оскільки проти нього буде застосований імпічмент або з будь-якої іншої причини. "Я цього не робила і навіть не говорила би такого. Подібні заяви суперечили би моїй підготовці як офіцера закордонної служби і моїй ролі посла",- наголосила експосол США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819242-sluhanna-u-kongresi-ssa-jovanovic-zaavila-so-lucenko-ta-sokin-pricetni-do-korupcii.html">Слухання у Конгресі США: Йованович заявила, що Луценко та Шокін причетні до корупції</a>
      </blockquote>
      <p>Як повідомляв Укрінформ, 15 листопада відбуваються другі публічні слухання в контексті розслідування з імпічменту президента Трампа в нижній палаті Конгресу США.</p>
    </article>
  </body>
</html>