<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158473_1.html"/>
    <meta property="og:site_name" content="Novsport"/>
    <meta property="article:published_time" content="2019-11-15T16:52:00+00:00"/>
    <meta property="og:title" content="Соколов и Зенит стартираха с победа на полуфиналния турнир за Купата"/>
    <meta property="og:description" content="Българският национал игра цял мач и записа 10 точки"/>
  </head>
  <body>
    <article>
      <h1>Соколов и Зенит стартираха с победа на полуфиналния турнир за Купата</h1>
      <address>
        <time datetime="2019-11-15T16:52:00+00:00">15 Nov 2019, 16:52</time>
      </address>
      <p>Националът Цветан Соколов и неговият клуб Зенит (Казан) стартираха с очакван успех над Югра-Самотлор (Нижневартовск) с 3:0 (25:21, 25:13, 25:23) участието си на полуфиналния турнир за Купата на Русия в Новосибирск.</p>
      <p> <br/>Двубоят започна равностойно, но на изпълнение на начален удар застана Цветан Соколов и Зенит дръпна с 15:8. Ас на Максим Михайлов направи резултата 17:9. Възпитаниците на Алексй Вербов контролираха развоя на гейма - 21:17 и 23:19, за да го спечелят с 25:21.<br/> <br/>В началото на втората част силният сервис на Артьом Волвич доведе до преднина от 5:0. Зенит поведе със 17:8 след ас на Фьодор Воронков. Казанци дръпнаха с 12 точки при 21:9 и спечелиха гейма с 25:13.<br/> <br/>Тимът на Югра-Самотлор успя да поведе с в началото на третия гейм. Зенит не само, че изравни, но и поведе с средата на гейма след нова серия бомбени сервиси на Цветан Соколов – 15:12. В края на гейма зенитовци заиграха отлично в защита и въпреки опитите на волейболистите на Югра-Самотлор тимът от Казан спечели с 25:23 и мача с 3:0 гейма.<br/> <br/>Цветан Соколов игра цял мач и записа 10 точки (1 ас, 1 блок, 50% ефективност в атака). Най-резултатен за Зенит стана Максим Михайлов с 13 точки (1 ас, 75% ефективност в атака, 33% перфектно и 33%позитивно посрещане). Алексей Кононов добави 9 точки (1 ас, 1 блок, 88% ефективност в атака).<br/> <br/>Австралийският диагонал Линкълн Уилямс бе най-резултатен за Югра-Самотлор с 12 точки (3 аса, 35% ефективност в атака).<br/> <br/>Утре Зенит среща Динамо-ЛО (Ленинградска област), а Югра-Самотлор се изправя срещу домакините от Локомотив (Новосибирск). Само победителят в Група Б ще се класира на финала в Москва.</p>
    </article>
  </body>
</html>