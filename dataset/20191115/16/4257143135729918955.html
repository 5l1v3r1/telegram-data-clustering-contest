<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/itt-a-bejelentes-kiderult-mikor-valasztjak-meg-borkai-zsolt-utodjat"/>
    <meta property="og:site_name" content="infostart"/>
    <meta property="article:published_time" content="2019-11-15T16:23:19+00:00"/>
    <meta property="og:title" content="Itt a bejelentés, kiderült, mikor választják meg Borkai Zsolt utódját"/>
    <meta property="og:description" content="Január 26-án vasárnap lesz Győrben az időközi polgármester-választás a helyi választási bizottság pénteki döntése szerint."/>
  </head>
  <body>
    <article>
      <h1>Itt a bejelentés, kiderült, mikor választják meg Borkai Zsolt utódját</h1>
      <address><time datetime="2019-11-15T16:23:19+00:00">15 Nov 2019, 16:23</time> by <a rel="author">Infostart / MTI</a></address>
      <h3>Január 26-án vasárnap lesz Győrben az időközi polgármester-választás a helyi választási bizottság pénteki döntése szerint.</h3>
      <p>A határozat indoklása tartalmazza: Borkai Zsolt polgármesteri megbízatása november 8-án lemondással megszűnt, ezért a törvény szerint 120 napon belül, azaz március 7-éig ki kell tűzni az időközi választást úgy, hogy a szavazás napja a kitűzés napját követő 70. és 90. nap közé essen.</p>
      <p>A határozat rögzíti az időközi választással kapcsolatos egyéb - például kampányidőszakkal, vagy átjelentkezéssel kapcsolatos - határidőket. A helyi választási bizottság határozata ellen három napon belül lehet fellebbezni.</p>
      <p><a href="https://infostart.hu/belfold/2019/11/14/megvan-kit-javasol-borkai-zsolt-helyere-a-fidesz">A Fidesz országos elnöksége hivatalosan is Dézsi Csaba Andrást ajánlja</a> Borkai Zsolt lemondása után győri polgármester-jelöltnek, ezt az atv.hu-nak erősítették meg a csütörtöki kormányinfó után vezető fideszes politikusok.</p>
      <p>A Petz Aladár Megyei Oktató Kórház osztályvezető főorvosa, országosan ismert kardiológus, jelenleg is tagja a helyi képviselőtestületnek, a Fidesz-KDNP színeiben egyéni körzetből jutott be a közgyűlésbe. 1998 óta minden alkalommal győzött a körzetében.</p>
      <p>A szexvideós botrányba keveredett Borkai Zsolt győri polgármester múlt heti lemondása után több név is felmerült a helyére. A csütörtöki Kormányinfón egy kérdésre Gulyás Gergely azt válaszolta, "tárgyaltunk arról, hogy kik a jelöltek, de a jelölés joga a győri csoporté. Őket megelőzve nem udvarias neveket mondani".</p>
      <p><a href="https://infostart.hu/belfold/2019/11/07/botranyos-korulmenyek-kozott-alakult-meg-gyorott-a-kozgyules">A győri közgyűlés botrányos körülmények között megtartott alakuló ülése</a> előtt Glázer Tímea, a DK győri szervezetének elnöke, Borkai Zsolt kihívója az önkormányzatu választáson, megerősítette, hogy az időközi polgármester-választás előtt előválasztást szeretnének tartani az ellenzéki polgármesterjelölt személyéről. Pollreisz Balázs, az MSZP helyi szervezetének elnöke szintén az alakuló ülés előtt tartott sajtótájékoztatóján azt mondta, hogy támogatja az előválasztást.</p>
      <p>
        <i>Nyitókép: MTI/Krizsán Csaba</i>
      </p>
    </article>
  </body>
</html>