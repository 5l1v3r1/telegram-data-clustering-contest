<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/15/sybotata-zapochva-s-myglivo-utro-slynce-v-planinite.429758"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T16:35:00+00:00"/>
    <meta property="og:title" content="Съботата започва с мъгливо утро, слънце – в планините"/>
    <meta property="og:description" content="Максималните температури ще бъдат 13-18 градуса | Dnes.bg"/>
  </head>
  <body>
    <article>
      <h1>Съботата започва с мъгливо утро, слънце – в планините</h1>
      <h2>Максималните температури ще бъдат 13-18 градуса</h2>
      <address><time datetime="2019-11-15T16:35:00+00:00">15 Nov 2019, 16:35</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Съботният ден ще започне с ниска облачност или мъгла в повечето низини, равнини и котловини. Разкъсвания на облачността и подобрения на видимостта ще има в следобедните часове, <a href="https://www.dnes.bg/prognoza-za-vremeto/dnes/"><b>показва прогнозата за времето</b></a> на НИМХ.</p>
      <p>Над планинските райони през нощта ще преобладава ясно, а през деня - слънчево време, с увеличаваща се от запад висока облачност. Ще духа слаб южен, в Дунавската равнина североизточен вятър. Минималните температури ще бъдат 2-3 градуса на места из високите полета на Западна България, до 13-14 градуса по морския бряг.</p>
      <p>Максималните температури ще бъдат 13-18 градуса, по-ниски в районите с целодневна мъгла.</p>
      <p>Над Черноморието ще преобладава слънчево време, в сутрешните часове и вечерта ще има ниска облачност или мъгла. Вятърът ще бъде слаб от изток-югоизток, който до вечерта ще се ориентира от изток.</p>
      <p>Максимални температури на въздуха ще бъдат 17-19 градуса. Температурата на морската вода ще бъде 17-18 градуса. Вълнението на морето ще бъде 1-2 бала.</p>
      <p>Над планините ще преобладава слънчево време с разкъсана висока облачност. В подножията до обяд ще бъде мъгливо. Ще духа слаб южен вятър. Максималната температура на 1200 м ще бъде около 13 градуса, на 2000 м - около 8 градуса .</p>
      <p>В неделя ще е без валежи. Над равнинната част от страната ще бъде облачно и мъгливо, като подобрение на видимостта и разкъсване на ниската облачност ще настъпва след обяд. Предимно слънчево ще бъде времето в планините и планинските райони, където и температурите ще се повишат.</p>
      <p>В по-голямата част от страната преобладаващите минимални температури ще бъдат между 5 и 10 градуса, а максималните - между 15 и 20 градуса, по-ниски - около 12 градуса, ще остават в районите с по-трайна мъгла.</p>
      <p>В началото на следващата седмица ще се усили вятърът от юг-югозапад. Ще се задържи по-топло от обичайното за сезона. Облачността над страната ще е значителна и на места в западните и южните райони ще превали дъжд.</p>
    </article>
  </body>
</html>