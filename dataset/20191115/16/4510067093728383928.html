<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/maria-haiduc-a-umplut-casa-de-cultura-750-de-oradeni-au-venit-la-spectacolul-dedicat-aniversarii-artistei-152824.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T16:25:00+00:00"/>
    <meta property="og:title" content="Maria Haiduc a umplut Casa de Cultură: 750 de orădeni au venit la spectacolul dedicat aniversării artistei (FOTO / VIDEO)"/>
    <meta property="og:description" content="Spectacolul aniversar „O viață în slujba cântecului”, dedicat împlinirii a 80 de ani de viaţă ai artistei Maria Haiduc, a adunat, la Casa de Cultură a Sindicatelor, 750 de orădeni de toate vârstele care au venit să sărbătorească alături de mai mulţi cântăreţi şi dansatori."/>
  </head>
  <body>
    <article>
      <h1>Maria Haiduc a umplut Casa de Cultură: 750 de orădeni au venit la spectacolul dedicat aniversării artistei (FOTO / VIDEO)</h1>
      <address><time datetime="2019-11-15T16:25:00+00:00">15 Nov 2019, 16:25</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/carla-spectacol-maria-haiduc-ccs-151119-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/spectacol-maria-haiduc-ccs-151119-26.JPG"/>
        </figure>
      </slideshow>
      <p>
        <b>Spectacolul aniversar "O viaţă în slujba cântecului", dedicat împlinirii a 80 de ani de viaţă ai artistei Maria Haiduc, a adunat, la Casa de Cultură a Sindicatelor, 750 de orădeni de toate vârstele care au venit să sărbătorească alături de mai mulţi cântăreţi şi dansatori.</b>
      </p>
      <p>La spectacolul care a durat trei ore şi jumătate au cântat interpreţii Marius Ciprian Pop (prezentatorul evenimentului), Iuliu Andrei Romanică, Marioara Precup, Adriana Comşa, Ioan Chirilă, Cornelia Covaciu Rugea, Antonela Ferche Buţiu, Florica Ruja, Mariana Militaru Blaj, Ciprian Mocan, Alexandru Carţiş, Teodora Şandru şi Mihai Jula.</p>
      <p>De mai multe ori în timpul evenimentului a urcat pe scenă şi Maria Haiduc, sărbătorita serii, care a cântat mai multe piese, spre încântarea publicului, care a aplaudat-o cu ardoare.</p>
      <p>Interpreta de muzică populară a primit o diplomă de excelenţă din partea Primăriei Oradea. "Să nu mă faceţi cetăţean de onoare, că sunt deja de zece ani", i-a replicat Maria Haiduc lui Mihai Jurca (directorul Asociaţiei pentru Promovarea Turismului în Oradea şi Regiune – partener al evenimentului).</p>
      <p>De asemenea, pe scenă au urcat şi membrii Ansamblului "Nuntaşii Bihorului", organizatorii evenimentului, care au prezentat dansuri autentice din mai multe părţi ale ţării, aceştia fiind coordonaţi de coregraful Dinu Avram. Artiştii au fost acompaniaţi de Orchestra "Rapsodia Bihoreană".</p>
      <p>Cei aflaţi în primele rânduri au avut parte de un "spectacol" în plus. În timpul dansurilor populare, Carla, o fetiţă de trei ani, a venit în faţa scenei pentru a-şi vedea mai bine fratele, care face parte din Ansamblul Nuntaşii Bihorului. Mai mult, micuţa a dansat şi ea pe ritmurile muzicii populare sub privirile încântate ale spectatorilor.</p>
      <figure>
        <img src="https://www.ebihoreanul.ro/user_files/spectacol-maria-haiduc-ccs-151119-16.JPG"/>
      </figure>
      <p>Concertul aniversar s-a încheiat cu melodiile lui Marius Ciprian Pop, care i-a făcut pe spectatori să cânte alături de el. </p>
      <p>Maria Haiduc s-a născut în Oradea şi a urcat pe scenă pentru prima dată în anul 1955. Pentru activitatea sa profesională, artista a fost decorată în anul 1972 cu "Ordinul Meritul Cultural", iar în anul 2002, Ministerul Culturii îi acordă pentru contribuţia de excepţie în promovarea folclorului românesc o "Diplomă de excelenţă" şi "Trofeul folclorului românesc 2002".</p>
      <p>Tot în 2002, Maria Haiduc a fost decorată cu "Crucea Naţională Serviciul Credincios", cls. a III-a, acordată de Preşedinţia României, pentru crearea şi transmiterea cu talent şi dăruire a unor opere artistice semnificative pentru civilizaţia românească şi universală.</p>
      <figure>
        <iframe src="https://www.youtube.com/embed/BX5b9E8OJ1U" width="460" height="360" data-service="Youtube" scrolling="no"/>
      </figure>
    </article>
  </body>
</html>