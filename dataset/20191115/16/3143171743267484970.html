<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/roccalumera-i-lavori-ritardano-e-il-torrente-allume-rischia-di-esondare.html"/>
    <meta property="og:site_name" content="Tempostretto"/>
    <meta property="article:published_time" content="2019-11-15T16:33:24+00:00"/>
    <meta property="og:title" content="Roccalumera. “I lavori ritardano e il torrente Allume rischia di esondare”"/>
    <meta property="og:description" content="Grido d'allarme del gruppo di minoranza che ha indirizzato una mozione urgente al sindaco Argiroffi per sollecitare gli interventi nel torrente Allume"/>
  </head>
  <body>
    <article>
      <h1>Roccalumera. “I lavori ritardano e il torrente Allume rischia di esondare”</h1>
      <address><time datetime="2019-11-15T16:33:24+00:00">15 Nov 2019, 16:33</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Grido d'allarme del gruppo di minoranza che ha presentato una mozione al sindaco Argiroffi</i>
      </p>
      <p>ROCCALUMERA. “Il torrente Allume è stato trascurato nella pulizia e manutenzione tanto  da destare  preoccupazione in quanto <b>sono presenti cumuli di ghiaia, detriti di ogni genere e una folta vegetazione di alto fusto che possono costituire ostacoli al deflusso delle acque</b> in occasione di piogge di media-alta intensità”. Il grido d’allarme è del <b>gruppo di minoranza</b> che oggi ha presentato una <b>mozione</b> al sindaco, Gaetano Argiroffi, allo scopo di <b>sbloccare i lavori di messa in sicurezza</b>.</p>
      <h3>I finanziamenti della Protezione Civile</h3>
      <p>Il Comune di Roccalumera ha beneficiato i due finanziamenti della Protezione Civile regionale per i <b>“Lavori per il ripristino muri d’argine e risagomatura alveo e consolidamento versanti torrenti Allume, Sciglio e S. Nicola”</b> (importo complessivo di 150mila euro) e per i <b>“Lavori per la messa in sicurezza dei Torrenti Sciglio e Allume a rischio esondazione e regolarizzazione funzionalità scatolare”</b> (50mila euro), ma a distanza di quasi un anno dall’avvio delle procedure di gara “i lavori – sostiene la minoranza non sono stati ancora concretamente avviati”. Eppure la situazione è a rischio.</p>
      <h3>“Argini bassi e insufficienti”</h3>
      <p>“Dalle segnalazioni di tanti cittadini e da un sopralluogo effettuato – incalza l’opposizione – si sono riscontrati tratti del percorso in cui gli argini appaiono fortemente bassi e insufficienti per contenere eventuali piene. Tale problematica è maggiormente avvertita nella parte immediatamente a monte dell’autostrada fino all’attraversamento della Statale 114 in quanto un’eventuale tracimazione causerebbe danni alla viabilità oltre che alle abitazioni ed agli abitanti siti nelle immediate vicinanze”.</p>
      <figure>
        <img src="https://www.tempostretto.it/wp-content/uploads/2019/11/foto-3.jpg"/>
      </figure>
      <p>Per la minoranza è necessario “<b>intervenire immediatamente con tecniche di pulitura meccaniche del letto</b> da cumuli di ghiaia, della vegetazione arbustiva e rimuovere i materiali che costituiscono ostacoli o restringimenti al deflusso”.</p>
      <p>Per questo motivo, la mozione impegna sindaco e Giunta “<b>ad avviare con urgenza e con priorità assoluta i lavori di messa in sicurezza dei torrenti</b>, visto che sono finanziati con fondi a carico della Protezione Civile e non gravano sul bilancio comunale” e ad attivare, in ogni caso, “gli interventi immediatamente necessari alla messa in sicurezza dei torrenti ai fini della tutela della pubblica e privata incolumità, nel caso di ulteriori ritardi del concreto avvio degli interventi già finanziati”.</p>
      <p>La priorità conclude il gruppo guidato da Rita Corrini è “<b>dare priorità assoluta  agli interventi in corrispondenza dei centri abitati e degli attraversamenti carrabili</b>, con particolare riguardo al torrente Allume che è visibilmente in condizioni precarie ed a rischio”.</p>
    </article>
  </body>
</html>