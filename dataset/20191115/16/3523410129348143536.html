<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640161/%D8%B3%D8%A7%D8%B1%D9%82%D8%A7%D9%86-%D8%A8%D8%A7%D9%86%DA%A9-%D9%85%D9%84%DB%8C-%D8%B2%D8%A7%D9%87%D8%AF%D8%A7%D9%86-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T16:53:00+00:00"/>
    <meta property="og:title" content="سارقان بانک ملی زاهدان دستگیر شدند"/>
    <meta property="og:description" content="فرمانده انتظامی سیستان و بلوچستان از دستگیری سه نفر از سارقان بانک ملی شعبه میدان ۱۵خرداد زاهدان خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640161/%D8%B3%D8%A7%D8%B1%D9%82%D8%A7%D9%86-%D8%A8%D8%A7%D9%86%DA%A9-%D9%85%D9%84%DB%8C-%D8%B2%D8%A7%D9%87%D8%AF%D8%A7%D9%86-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF">سارقان بانک ملی زاهدان دستگیر شدند</a>
      </h1>
      <h2>فرمانده انتظامی سیستان و بلوچستان از دستگیری سه نفر از سارقان بانک ملی شعبه میدان ۱۵خرداد زاهدان خبر داد.</h2>
      <address><time datetime="2019-11-15T16:53:00+00:00">15 Nov 2019, 16:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سردار محمد قنبری روز جمعه در نشست خبری با اصحاب رسانه اظهار داشت: مبلغ سرقت شده توسط این سارقان ۶۲ میلیون و ۱۳۷ هزار تومان بوده که تاکنون ۵۰میلیون تومان کشف شده است.</p>
      <p>وی بیان کرد: این سارقان مسلح ۱۱ آبان حوالی ظهر به بانک ملی شعبه ۱۵ خرداد زاهدان دستبرد زدند.</p>
      <p>فرمانده انتظامی سیستان و بلوچستان گفت: از همان لحظه وقوع جرم تیم ویژه‌ای در پلیس آگاهی زاهدان تشکیل شد و کمتر از ۴۸ساعت هویت سارقان مشخص شد.</p>
      <p>وی ادامه داد: کارهای عملیاتی و اطلاعاتی بسیاری در این رابطه انجام شد و بامداد امروز ساعت چهار صبح با یک کار هماهنگ سارقان دستگیر و پول‌های مسروقه و ادوات مورد استفاده آنان در این سرقت کشف شد.</p>
      <p>سردار قنبری با بیان اینکه سیستان و بلوچستان از نظر کشف جرم در کشور رتبه سوم و چهارم را دارد گفت: جرائم این استان و مجرمان تحت کنترل پلیس هستند و ۹۰درصد جرم‌ها در منطقه کشف می‌شود.</p>
    </article>
  </body>
</html>