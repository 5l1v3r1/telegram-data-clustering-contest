<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547484.html/%D9%85%D8%B4%D8%A7%D9%87%D8%AF%D9%87-%D8%AA%D8%A7%D8%AB%DB%8C%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B1-%D8%A2%DB%8C%D9%86%D8%AF%D9%87-%D9%86%D8%B2%D8%AF%DB%8C%DA%A9--%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D9%81%D8%B3%D8%AF%D8%A7%D9%86-%D8%AF%D8%B1-%D8%B3%D8%B7%D9%88%D8%AD-%D9%85%D8%AE%D8%AA%D9%84%D9%81-%D9%85%D8%B1%D8%AF%D9%85-%D8%B1%D8%A7-%D8%AF%D9%84%DA%AF%D8%B1%D9%85-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T16:03:00+00:00"/>
    <meta property="og:title" content="مشاهده تاثیر مبارزه با مفسدان اقتصادی در آینده نزدیک/ برخورد با مفسدان در سطوح مختلف مردم را دلگرم می‌کند"/>
    <meta property="og:description" content="ائمه جمعه شهرستان‌های استان با اشاره به اینکه تاثیر مبارزه با مفسدان اقتصادی در آینده نزدیک مشاهده می‌شود تاکید کردند: برخورد با مفسدان در سطوح مختلف مردم را دلگرم می‌کند."/>
  </head>
  <body>
    <article>
      <h1>مشاهده تاثیر مبارزه با مفسدان اقتصادی در آینده نزدیک/ برخورد با مفسدان در سطوح مختلف مردم را دلگرم می‌کند</h1>
      <h2>ائمه جمعه استان لرستان:</h2>
      <address>
        <time datetime="2019-11-15T16:03:00+00:00">15 Nov 2019, 16:03</time>
      </address>
      <p>ائمه جمعه شهرستان‌های استان با اشاره به اینکه تاثیر مبارزه با مفسدان اقتصادی در آینده نزدیک مشاهده می‌شود تاکید کردند: برخورد با مفسدان در سطوح مختلف مردم را دلگرم می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://safiraflak.ir/?p=1685"> سفیر افلاک،</a> حجت الاسلام سید علی حسینی در خطبه‌های این هفته نماز جمعه بروجرد اظهار داشت: استکبار جهانی در دنیا جنایت‌های زیادی انجام می‌دهد که این جنایات آنها تمامی شدنی نیست و برای رسیدن به منافع و اهداف خود دست به کشتار زنان و کودکان بیگناه می‌زنند.</p>
      <p>وی افزود: استکبار جهانی در عراق، یمن و سوریه جنایت‌هایی را انجام می‌دهد، استکبار یک حیوان درنده انسان نماست که دست به هر جنایتی می‌زند.</p>
      <p>امام جمعه بروجرد با اشاره به سالروز تصویب قانون اساسی افزود: اگر به قوانین به درستی عمل شود مشکلی نخواهیم داشت چرا که قوانین کشور ما برگرفته از قرآن است.</p>
      <p>وی تصریح کرد: افرادی که قانون گریز هستند، تخلفاتی را در کشور را انجام می‌دهند و این افراد قانون ستیز هستند.</p>
      <p>حجت الاسلام حسینی در بخش دیگری با اشاره به هفته کتاب و کتابخوانی گفت: برای بالا رفتن فرهنگ مطالعه در کشور باید اقداماتی صورت گیرد چرا که سرانه مطالعه در کشور پایین است.</p>
      <p>وی بیان کرد: متاسفانه فضای مجازی سبب شده تا از کتابخوانی فاصله گرفته شود در حالی که باید برای مطالعه و کتابخوانی فرصت لازم را برنامه‌ریزی کرد و از فضای مجازی نیز به درستی استفاده کرد.</p>
      <p>امام جمعه بروجرد در بخش دیگری با اشاره به اقدامات اطلاعات سپاه گفت: بعد از دستگیری زم، یک مفسد اقتصادی به داخل کشور کشانده و دستگیر شد و سازمان‌های امنیتی دنیا امروز از عملکرد دستگاه‌های اطلاعاتی و امنیتی ایران متحیر شده زیرا اطلاعات کارهای بزرگی انجام می‌دهد.</p>
      <p>وی تصریح کرد: همچنین برخورد دستگاه قضا با مفسدان اقتصادی یکی از مطالبات مردم است و تاثیر مبارزه با مفسدان اقتصادی در آینده نزدیک مشاهده می‌شود.</p>
      <p>
        <b>برخی مسئولان به جای حل مشکلات، تاریخ تفسیر می‌کنند</b>
      </p>
      <p>حجت الاسلام علی اکبر جمیاری امام جمعه شهرستان دلفان در خطبه‌های این هفته نماز جمعه شهر نورآباد اظهارداشت: دشمن به دنبال این است که فتنه و جنگ را به داخل کشور بکشاند و بتواند به اهداف خود برسد.</p>
      <p>وی با اشاره به حل مشکلات اقتصادی افزود: برخی از مسئولان کشوری به جای حل مشکلات مردم، تاریخ را تفسیر می‌کنند که ضروری است مسئولان دقت کنند و از به کار بردن این حرف‌ها که تحریف هست خود داری کنند چرا که این مباحث سبب ایجاد دوقطبی در جامعه می‌شود.</p>
      <p>امام جمعه دلفان با اشاره به سهمیه بندی بنزین گفت: طرح افزایش قیمت بنزین در این بازه زمانی مناسب نبود اما سهمیه بندی بنزین کار شایسته‌ای است زیرا سبب جلوگیری از قاچاق سوخت می‌شود.</p>
      <p>وی بیان کرد: دولت می‌توانست تدبیر بهتری و در زمان مناسب‌تری این طرح را اجرا می‌کرد اما مجلس سکوت کرده که دولت و مجلس باید پاسخگو باشند که اگر این کار انجام شده، سبب افزایش قیمت سایر کالاها نشود.</p>
      <p>حجت الاسلام جمیاری بیان کرد: مردم مطلع شوند که منافع حاصل از افزایش این طرح را به اطلاع مردم برساند.</p>
      <p>وی گفت: با توجه به این که چند ساعت از افزایش قیمت بنزین گذشته متاسفانه شاهد افزایش قیمت آژانس‌ها درشهر نورآباد دلفان هستیم که باید مسئولان نظارت کنند.</p>
      <p>
        <b>عدم حضور وزیر جهاد کشاورزی به شهر پلدختر جای تاسف دارد</b>
      </p>
      <p>حجت الاسلام سید محسن موسوی امام جمعه پلدختر در خطبه‌های این هفته نماز جمعه شهر پلدختر با استقبال از سهمیه بندی بنزین اظهار داشت: امیدواریم دولت با برنامه‌ریزی دقیق در کنار افزایش قیمت بنزین بر قیمت سایر کالا واجناس نظارت‌ها بیشتر شود و مردم هم در این زمینه همکاری کنند.</p>
      <p>وی بیان کرد: از صرفه جویی پول بنزین می‌توان به اجرای طرح حمایتی معیشتی دولت برای حمایت مردم به ویژه توجه به اقشار محروم جامعه برشمرد که نیاز هست این برنامه‌ها در ادامه سهمیه بندی بنزین اجرایی شود.</p>
      <p>امام جمعه پلدختر با انتقاد از وزیر جهاد کشاورزی گفت: حجتی وزیر جهاد کشاورزی روز گذشته به لرستان سفر کرد ولی متاسفانه برنامه‌ای برای بررسی مسائل ومشکلات مناطق سیل‌زده پلدختر و معمولان نداشت که این مسئله جای تاسف دارد.</p>
      <p>حجت الاسلام موسوی اظهار داشت: کشاورزان مولد جامعه است که معیشت مردم پلدختر هم بیشتر در این زمینه تامین می‌شود که متاسفانه در سیلاب فروردین امسال قسمت اعظمی از مزارع کشاورزی شهرستان از بین رفت و امروز هم در زمان کشت زمینی برای کشاورزی ندارند .</p>
      <p>امام جمعه پلدختر افزود: با این وضع نابسامان که کشاورزان ما دارند وهنوز با گذشت ۸ماه از سیلاب نتوانستند خسارت‌های کشاورزی خود را بگیرند و آقای وزیر این چنین به قشر زحمت کش و خسارت دیده کشاورزان سیل‌زده پشت می‌کند و در سفر خود به لرستان برنامه‌ای برای بازدید از کشاورزی سیل‌زده جنوب لرستان ندارد.</p>
      <p>
        <b>وحدت مسلمانان رمز پیشرفت و پیروزی در مقابل دشمنان است</b>
      </p>
      <p>حجت الاسلام مهدی سرلک در خطبه های نماز جمعه شهرستان الیگودرز ضمن تبریک میلاد پیامبر اکرم(ص) و امام جعفر صادق(ع) و آغاز هفته وحدت به جایگاه نماز جمعه اشاره کرد و گفت: در قیامت هراس آن روز را از شرکت کنندگان در نماز جمعه بر می‌دارد و با زیارت خانه خدا برابری می کند و نماز جمعه در آموزه‌های دینی جایگاه ویژه‌ای دارد و باید قدردان این نعمت باشیم.</p>
      <p>وی افزود: رمز پیشرفت و پیروزی اسلام و مسلمانان وحدت است و پیامبر اکرم (ص) و اولیاء الهی در مسیر بر وحدت و یکپارچگی تلاش کرده‌اند تا در مقابل دشمنان ایستادگی کنند.</p>
      <p>امام جمعه الیگودرز عنوان کرد: توصیه و پیگیری علما، فرهیختگان شهرستان الیگودرز و قم سبب شد مسئولیت را قبول کنم اگر چه پذیرش این مسئولیت برای بسیار سخت بود چرا که خود را لایق این جایگاه که امانت خدا و از شئونات امام زمان (عج) نمی‌دانستم و از طرفی خود را مدیون خانواده شهدا ایثارگران و مردم شهرستان الیگودرز و زادگاهم می‌دانستم.</p>
      <p>وی ضمن قدردانی از زحمات امام جمعه موقت شهرستان اظهار داشت: امیدوارم با برنامه‌ریزی با استفاده از خرد جمعی، بهره‌مندی از نظرات همگانی، با غنیمت شمردن ظرفیت جوانان مومن انقلابی شهرستان و تعامل با مسئولان دلسوز و مدیران اجرایی وبدون توجه به حزب و جناحی در جهت خدمتگذاری به انقلاب و مردم شهرستان عزیز تلاش کنیم.</p>
      <p>
        <b>مابه تفاوت قیمت بنزین در حمایت از اقشار ضعیف جامعه قرار گیرد‌</b>
      </p>
      <p>حجت السلام والمسلمین علی سپهوند امام جمعه شهرستان ازنا در خطبه‌های این هفته نماز جمعه این شهرستان اظهار داشت: ترور فرمانده عملیات جهاد اسلامی در فلسطین توسط رژیم غاصب صهیونیسم اتفاق افتاد را محکوم می‌کنیم.</p>
      <p>وی با اشاره به مبارزه با فساد افزود: از عدالت محوری و مبارزه با فساد توسط رئیس وانقلابی قوه قضاییه تشکر می‌کنیم که تمام قد و با تمام وجود از این حرکت خداپسندانه، حرکت انقلابی و حرکت الهی حمایت کنیم و این اقدامات امیدی مضاعف در دل مردم مومن ایران اسلامی ایجاد کرده است.</p>
      <p>امام جمعه ازنا عنوان کرد: رئیس قوه قضائیه با شجاعت تمام با التزام تمام و با روحیه بالا این حرکت الهی را ادامه بدهند و برخورد با مفسدان اقتصادی یکی پس از دیگری در سطوح مختلف مردم را دلگرم می‌کند.</p>
      <p>وی با اشاره به دستگیری یکی دیگر از مفسدان اقتصادی گفت: اطلاعات سپاه با دستگاه قضا اقدامات بزرگی انجام داده‌اند و یکی از مفسدان اقتصادی را در خارج کشور به ایران بازگردانند، شخصی که چهار هزار میلیارد تومان اختلاس کرده است را دستگیر کردند.</p>
      <p>حجت الاسلام سپهوند بیان کرد: باید مراقب دشمنان بود و با ایستادگی اجازه نداد که آنها به اهداف خود برسند و اگر برادر دینی ما در خطر است از او دفاع کنیم.</p>
      <p>وی با اشاره به افزایش قیمت بنزین افزود: سهمیه بندی و گرانی بنزین اقدامی است که انجام شده و آنچه که مشکل شده این است که کاری قانونی مطرح می‌شود اما فقط قسمتی از قانون اجرا گردد و هدف از این کار این بود که یارانه هدفمند شود.</p>
      <p>امام جمعه ازنا تصریح کرد: میلیاردها تومان از قبل صرفه جویی بدست می‌آید که توقع ما این است که مابه تفاوت را با شفافیت تمام برای حمایت از اقشار آسیب پذیر جامعه هزینه کند.</p>
      <p>وی بیان کرد: مردم پشتوانه نظام هستند و باید با برنامه‌ریزی کاری کرد که از مشکلات مردم کاسته شود.</p>
      <p>
        <b>تفکر بسیجی در بسیاری از کشورها ایجاد شده است</b>
      </p>
      <p>حجت الاسلام موسوی خطیب این هفته نماز جمعه شهرستان سلسله نیز اظهار داشت: دین اسلام دین رحمت و مهربانی  است و اگرنامهربانی از جانب ما اتفاق بیافتد، به خاطر توجه نکردن به شعائر دینی است.</p>
      <p>وی افزود: صاحبان رسانه‌هایی که در دست غول بزرگ صهیونیستی است اسلام را دین خشونت معرفی می کند و باید توجه داشت که پشت هر قضیه‌ای و جنایتی، صهیونیست‌ها و یهودی‌ها جولان می‌دهند.</p>
      <p>امام جمعه سلسله با اشاره به اتفاقات در فلسطین گفت: کشتارهای بی‌رحمانه و جنایت‌ها در فلسطین با چراغ سبز آمریکا صورت می‌گیرد که در کنار اسرائیل و عربستان برای رسیدن به اهداف خود این چنین جنایت می‌کنند.</p>
      <p>وی تصریح کرد: زوال صهیونیسم به فضل الهی روزی اتفاق خواهد افتاد و توطئه‌های دشمنان نقش بر آن شود.</p>
      <p>به گفته وی غرب و دشمنان به دنبال این هستند که اسلام را دین خشن معرفی کنند در حالی که اسلام یک دین کامل است و خشونت در این دین وجود ندارد.</p>
      <p>امام جمعه سلسله ضمن فرا رسیدن هفته بسیج افزود: بسیج مستضعفین در آذرماه راه‌اندازی شد و بعد از پیروزی انقلاب اسلامی، امام خمینی(ره) حراست و حافظت از این انقلاب را به دست خود مردم داد و همین تفکر بسیجی به مدد رزمندگان آمد و در دوران دفاع مقدس یک وجب از خاک کشور رو به دشمنان ندادند.</p>
      <p>وی بیان کرد: بسیجیان در عرصه‌های سازندگی، تهاجم فرهنگی و دیگر عرصه‌هایی که نیاز بوده وارد میدان شده‌اند و امروز تفکر بسیجی در قالب الحشد الشعبی در عراق، انصارالله در یمن، حزب الله در لبنان پدیده‌ای به نام مقاومت را ایجاد کرده که خاری در چشمان استکبار است و انها را ذلیل کرده کرده است.</p>
      <p>
        <b>جبهه مقاومت یک جبهه اثرگذار است</b>
      </p>
      <p>حجت الاسلام محمد سوری امام جمعه چگنی اظهارداشت: عملکرد قوه قضائیه در مبارزه با فساد اقتصادی برخورد نمایشی و ظاهری نیست، قوه قضائیه دستاوردهای بسیار مهمی در عرصه اجرا و برقرای عدالت داشته و این اعتمادی که در بین مردم و امیدی که ایجاد شده به خاطر زحمات این قوه است که عدالت اقتصادی و مبارزه با فساد باید خواسته  همه مسئولان باشد.</p>
      <p>وی افزود: عملیات هوشمندانه سپاه در برخورد با زم و حرکات قوه قضائیه و اطلاعات سپاه در برخورد با دانیال زاده به عنوان یک مفسد بزرگ اقتصادی قابل تحسین است.</p>
      <p>امام جمعه چگنی تصریح کرد: رژیم صهیونیستی به دنبال تضعیف کردن جبهه مقاومت است که با ترور ناجوانمردانه فرمانده عملیات جهاد اسلامی و همسر وی را به شهادت رساندند و این به کشورهای بیگانه ثابت شده که جبهه مقاومت یک جبهه اثر گذار است و این رژیم غاصب نمی تواند خود را نجات دهد.</p>
      <p>انتهای پیام/</p>
    </article>
  </body>
</html>