<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/estudiants-privades-estudiar-castella-Catalunya_0_2344565685.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T16:00:13+00:00"/>
    <meta property="og:title" content="L'Estat paga 1,6 milions d'euros als estudiants que van triar escoles privades per estudiar en castellà a Catalunya"/>
    <meta property="og:description" content="338 alumnes catalans van secundar la mesura de Wert, que va ser anul·lada pel TC fa uns mesos"/>
  </head>
  <body>
    <article>
      <h1>L'Estat paga 1,6 milions d'euros als estudiants que van triar escoles privades per estudiar en castellà a Catalunya</h1>
      <h2>338 alumnes catalans van secundar la mesura de Wert, que va ser anul·lada pel TC fa uns mesos</h2>
      <address>
        <time datetime="2019-11-15T16:00:13+00:00">15 Nov 2019, 16:00</time>
      </address>
      <p>El govern espanyol pagarà un total d'1,67 milions d'euros a les famílies dels alumnes de Catalunya i el País Valencià que van matricular els seus fills en centres privats perquè poguessin cursar els seus estudis en castellà, una mesura ideada pel polèmic exministre José Ignacio Wert i que <a href="https://www.ara.cat/societat/TC-Lomce-garantien-lensenyament-Catalunya_0_1964803667.html">el Tribunal Constitucional va acabar anul·lant anys després</a>. Per això, l'Estat ha d'indemnitzar les famílies que van optar per un ensenyament privat en castellà abans que s'anul·lés: en total, dels 1,6 milions d'euros, 861.537 van ser retornats a les famílies de 172 alumnes (167 de Catalunya i 5 del País Valencià) que van seguir tres cursos escolars (del 2014 al 2017) en centres privats, i la resta, 810.111 euros, els pagarà ara a 171 estudiants de Catalunya que van fer el mateix el curs passat. En total, doncs, hi ha 338 alumnes catalans que van triar escolaritzar-se en escoles privades per estudiar en castellà, és a dir, un 0,02% del total d'alumnes del sistema educatiu català.</p>
      <p>La mesura es va impulsar sota el govern del PP, l'any 2013, però el febrer del 2018 el Tribunal Constitucional va declarar inconstitucional la fórmula creada per Wert de finançar amb fons públics la matriculació en centres privats dels alumnes que volien escolaritzar-se en castellà i no tenien places a l'escola pública. Aquest mecanisme, conegut popularment com les <i>beques Wert</i>, "no respecta <a href="https://www.ara.cat/societat/Estat-escolaritzacio-descomptara-transferencies-Govern_0_920908068.html">el repartiment de competències entre l'Estat i la comunitat autònoma</a>", segons el TC. La sentència assegurava que el sistema dissenyat per la llei excedeix els límits de la Constitució, perquè permet a l'Alta Inspecció d'Educació del govern espanyol intervenir directament "per substitució" dels organismes autonòmics. Wert va ser el ministre que va crear aquestes beques, que preveien que la despesa de 6.000 euros per alumne a l'any es restés directament dels diners que l'Estat entregava a Catalunya. </p>
      <p>El govern de la Generalitat va recórrer la llei, i ara el govern espanyol, en mans del PSOE, ha aprovat dos acords pels quals es declara l'existència de responsabilitat patrimonial de l'Estat respecte de les despeses d'escolarització en castellà en centres privats en comunitats autònomes amb llengua cooficial i declarats inconstitucionals el febrer del 2018 i el març d'aquest mateix any.</p>
    </article>
  </body>
</html>