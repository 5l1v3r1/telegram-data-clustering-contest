<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640155/%D8%A7%D8%B6%D8%A7%D9%81%D9%87-%D9%88%D8%B2%D9%86-%D8%B9%D9%84%D8%AA-%D8%A7%D8%B5%D9%84%DB%8C-%D8%AF%DB%8C%D8%A7%D8%A8%D8%AA-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T16:22:00+00:00"/>
    <meta property="og:title" content="«اضافه وزن» علت اصلی دیابت است"/>
    <meta property="og:description" content="رئیس انجمن دیابت ایران گفت: مصرف شیرینی جات ما را به دیابت مبتلا نمی‌کند، بلکه این اضافه وزن است که نقش اصلی را دارد؛ به طوری که هر یک کیلوگرم..."/>
  </head>
  <body>
    <article>
      <h1>
        <a href="https://www.bultannews.com/fa/news/640155/%D8%A7%D8%B6%D8%A7%D9%81%D9%87-%D9%88%D8%B2%D9%86-%D8%B9%D9%84%D8%AA-%D8%A7%D8%B5%D9%84%DB%8C-%D8%AF%DB%8C%D8%A7%D8%A8%D8%AA-%D8%A7%D8%B3%D8%AA">«اضافه وزن» علت اصلی دیابت است</a>
      </h1>
      <h2>رئیس انجمن دیابت ایران گفت: مصرف شیرینی جات ما را به دیابت مبتلا نمی‌کند، بلکه این اضافه وزن است که نقش اصلی را دارد؛ به طوری که هر یک کیلوگرم...</h2>
      <address><time datetime="2019-11-15T16:22:00+00:00">15 Nov 2019, 16:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، کامران نیکوسخن، مدیرعامل انجمن دیابت ایران در روز جهانی دیابت گفت: ۱۴ نوامبر ( بیست و سوم آبان ماه) به مناسبت روز تولد کاشف انسولین روز جهانی دیابت نامگذاری شده است که در کشور ما بر اساس تصمیماتی که وزارت بهداشت گرفته، هفته ملی دیابت نامگذاری شده است.</p>
      <p>وی ادامه داد:حدود ۵ میلیون نفر در ایران به دیابت مبتلا هستند که البته طبق تحقیقات جهانی نیمی از مبتلایان به دیابت از بیماری خود اطلاعی ندارند و به یقین آمار مبتلایان بسیار بیشتر از این است.</p>
      <p>مدیرعامل انجمن دیابت ایران افزود: بسیاری از افراد در جامعه، دیابت را تنها به عنوان یک بیماری ساده اختلال در قند خون می شناسند که فرد می تواند پس از ابتلا به آن تا آخر عمر از طریق مصرف قرص های کاهنده قند خون و در نوع شدیدترش تزریق انسولین به زندگی عادی اش ادامه دهد.اما واقعیت این است که وجود اختلال در قندخون تنها یک بیماری ساده نیست بلکه در صورت عدم شناسایی و مراقبت می تواند منشا بسیاری از بیماریهای غیرواگیر شده و بسیاری از اعضای مهم و اساسی بدن از جمله قلب ، کلیه و چشم ها را از بین ببرد.</p>
      <p>وی افزود: سن افراد یکی از مهمترین عوامل خطر ابتلا به دیابت است و توصیه می‌شود افراد بالای ۴۵ سال از لحاظ دیابت غربالگری شوند و آزمایش قند انجام دهند؛در صورتی که مشکلی نداشتند باید هر ۳ سال یکبار این آزمایش را تکرار کنند.</p>
      <p>نیکوسخن گفت: عدم کسب دانش وآگاهی کم در رابطه با بیماری مزمنی چون دیابت مشکلی رایج در بین افراد مبتلا به این بیماری است. این امر می تواند منجر به عوارض جدی در بیماران شود و هزینه های سنگینی را به نظام سلامت تحمیل کند؛ بنابراین ضروری است که کارکنان بهداشتی از روش های موثر انتقال اطلاعات برای این افراد استفاده کنند.</p>
      <p>مدیرعامل انجمن دیابت ایران تصریح کرد: اضافه وزن، سابقه خانوادگی و کم تحرکی از دیگر عوامل مهم ابتلا به دیابت هستند که متأسفانه در برخی استان‌ها این موارد بسیار بیشتر به چشم می‌خورد.</p>
      <p>وی افزود: مصرف شیرینی جات ما را به دیابت مبتلا نمی‌کند بلکه این اضافه وزن است که نقش اصلی را دارد؛ به طوری که هر یک کیلوگرم اضافه وزن، ۵ درصد خطر ابتلا به دیابت را افزایش می‌دهد.</p>
      <p>نیکو سخن تاکید کرد: برخلاف گذشته که فقط افراد مسن به بیماری دیابت مبتلا می شدند، امروز به دلیل شیوه زندگی و تغذیه ای دیابت دیگر متعلق به یک سن و سال نیست و حتی کودکان و نوجوانان نیز به آن مبتلا می شوند .</p>
      <p>مدیرعامل انجمن دیابت ایران گفت: دهکده دیابت به عنوان نماد و سمبل در جهت افزایش آگاهی مردم به صورت سیار در پارک لاله به همت شرکت‌نوو نوردیسک پارس با همکاری وزارت بهداشت و شهرداری در تهران دائر شده که افزایش آگاهی مردم در مورد این بیماری بسیار مهم است.</p>
      <p>وی اظهار داشت: همه مردم باید در مورد دیابت و عوارض آن آگاهی پیدا کنند زیرا آمار جهانی نشان می دهد اکنون حدود ۴۶۵ میلیون نفر این بیماری را دارند و در کشور ما نیز ۱۱ درصد جمعیت بالغ مبتلا به دیابت هستند.</p>
      <p>نیکو سخن خاطر نشان کرد: در دهکده دیابت قند خون، فشارخون و اسکن کف پای همه مردم به صورت رایگان انجام می شود.</p>
    </article>
  </body>
</html>