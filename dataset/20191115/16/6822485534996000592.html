<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T16:28:00+00:00"/>
    <meta property="og:title" content="محسن هاشمی: تاکسیرانان نباید نرخ کرایه‌ها را افزایش دهند"/>
    <meta property="og:description" content=" محسن هاشمی رئیس شورای اسلامی شهر تهران در گفت‌وگو با فارس درخصوص افزایش نرخ بنزین و اجرای سهمیه بندی و تأثیر آن در قیمت کرایه‌ها گفت: کرایه تاکسی نرخ مشخصی دارد که شورا در ابتدای سال آن را مصوب کرده است."/>
  </head>
  <body>
    <article>
      <h1>محسن هاشمی: تاکسیرانان نباید نرخ کرایه‌ها را افزایش دهند</h1>
      <address>
        <time datetime="2019-11-15T16:28:00+00:00">15 Nov 2019, 16:28</time>
      </address>
      <p>رئیس شورای اسلامی شهر تهران گفت: هرچند بنزین سهمیه بندی شده است اما تاکسیرانان نباید نرخ کرایه‌ها را افزایش دهند.</p>
      <p> محسن هاشمی رئیس شورای اسلامی شهر تهران در گفت‌وگو با فارس درخصوص افزایش نرخ بنزین و اجرای سهمیه بندی و تأثیر آن در قیمت کرایه‌ها گفت: کرایه تاکسی نرخ مشخصی دارد که شورا در ابتدای سال آن را مصوب کرده است.</p>
      <p>وی ادامه داد: در حال حاضر تغییری در نرخ کرایه‌ها ایجاد نشده و تاکسیرانان نباید نرخ ها را افزایش بدهند.</p>
      <p>رئیس شورای اسلامی شهر تهران گفت: اگر لایحه‌ای برای افزایش قیمت کرایه تاکسی از سوی شهرداری به شورای شهر تهران واصل شود آن زمان شورا این لایحه را بررسی کرده و تصمیم گیری می‌کند.</p>
      <p>محسن هاشمی گفت: آن چیزی که در حال حاضر قابل توجه است این است که نباید نرخ‌ها تغییری داشته باشد.</p>
      <p>
        <b>رانندگان تاکسی اجازه افزایش نرخ کرایه را ندارند</b>
      </p>
      <p>این در حالی است که علیرضا قنادان مدیرعامل سازمان تاکسیرانی شهر تهران هم درباره نرخ کرایه‌های تاکسی با توجه به تغییر نرخ حامل‌های انرژی به خبرنگار فارس اظهار داشت: در مورد تأثیر تغییرات نرخ کرایه‌ها یک روال قانونی وجود دارد و رانندگان تاکسی موظف هستند کرایه‌ها را بر اساس همان نرخ سابق دریافت کنند.</p>
      <p>وی افزود: تغییر در نرخ کرایه‌ها نیاز به روال قانونی داشته و همکاران ما در حال بررسی آثار تغییر نرخ بنزین بر روی نرخ کرایه‌ها شده‌اند. ما معتقد هستیم نرخ ثابت برای تاکسی‌ها با توجه به سهمیه آنها روال درستی نیست ولی این موضوع نیاز به بررسی دقیق دارد. </p>
      <p>قنادان با اشاره به اینکه سهمیه سوخت برای تاکسی‌های دوگانه‌سوز 200 لیتر در ماه و خودروهای بنزینی 400 لیتر در ماه است، گفت: به همه رانندگان تاکسی توصیه می‌کنیم که تا انجام محاسبات نرخ‌های خود را افزایش ندهند چرا که در غیر این صورت تخلف انجام داده و مردم می‌توانند گزارش‌های خود را از طریق شماره‌های 48048 و یا 1888 به شهرداری اعلام کنند.</p>
      <p>مدیرعامل سازمان تاکسیرانی شهر تهران بیان داشت: نرخ کرایه‌های تاکسی بر اساس مصوبه شورای شهر تصویب شده است که هیأت تطبیق و فرمانداری آنها را تأیید کرده‌اند و تغییر در نرخ‌های قبلی نیاز به روال‌های قانونی مشابه قبل را دارد. بنابراین هیچ راننده تاکسی اجازه ندارد قبل از تعیین نرخ مصوب به صورت خودسرانه کرایه بیشتر دریافت کنند.</p>
    </article>
  </body>
</html>