<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/novyna/ekonomika/sprava-voh-aero-dzhetu-rozshukuvanoho-fihuranta-ne-zaareshtuvaly"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T16:40:01+00:00"/>
    <meta property="og:title" content="Справа «Вог Аеро Джету»: розшукуваного фігуранта не заарештували"/>
    <meta property="og:description" content="Антикорупційний суд відмовив детективу і прокурору в заочному запобіжному заходу колишньому менеджеру фірми."/>
  </head>
  <body>
    <article>
      <h1>Справа «Вог Аеро Джету»: розшукуваного фігуранта не заарештували</h1>
      <address>
        <time datetime="2019-11-15T16:40:01+00:00">15 Nov 2019, 16:40</time>
      </address>
      <p>
        <b>Суд заочно не взяв під варту колишнього заступника директора мережі АЗС WOG Анатолія Савича, якого НАБУ і САП розшукують за підозрою в організації нанесення збитків філії «Центр забезпечення виробництва» ПАТ «Укрзалізниця».</b>
      </p>
      <p>Таке рішення 11 листопада ухвалила слідча суддя Вищого антикорупційного суду Віра Михайленко за результатами розгляду клопотання НАБУ і САП, повідомляє «Слово і Діло».</p>
      <p>Детектив НАБУ і прокурор САП просили взяти Савича заочно під варту, оскільки він ухиляється від слідства за кордоном і наразі перебуває у міжнародному розшуку. Вивчивши клопотання, суддя відмовила у його задоволенні. Вона встановила, що Інтерполу до своїх обліків вніс синє оповіщення щодо Савича з метою встановлення його місце перебування. Інтерпол також повідомив, що відносно цього підозрюваного немає запиту для оголошення міжнародного розшуку по лінії Інтерполу з метою арешту і видачі. Разом із тим, витяг з ЄРДР у справі не містить позначки про оголошення Савича в міжнародний розшук. Водночас, за словами прокурора САП, таку позначку в ЄРДР і не вносять.</p>
      <p>Як відомо, за версією слідства, у Савича на початку лютого 2016 року з'явився умисел на отримання неправомірної вигоди для «Вог Аеро Джет» за рахунок філії «Центру забезпечення виробництва» УЗ. Також організатор брав управлінські рішення з фінансово-господарської діяльності «Вог Аеро Джет» представляв інтереси фірми в безпосередніх відносинах із посадовцями замовників, зокрема державних підприємств «Укрзалізничпостач» і ЦЗВ УЗ. Зазначена особа мала міцні товарисько-ділові відносини, за допомогою яких забезпечила перемогу «Вог Аеро Джет» у конкурсних торгах із закупівлі дизельного палива й подальше підвищення ціни на нього шляхом укладення додаткових угод до договору поставки.</p>
      <p>Нагадаємо, <a href="https://www.slovoidilo.ua/2018/09/03/novyna/ekonomika/nabu-sap-oholosyly-rozshuk-orhanizatora-sxemy-spravi-voh-aero-dzhet">НАБУ і САП оголосили Савича в розшук</a>. Пізніше, <a href="https://www.slovoidilo.ua/2019/02/28/novyna/ekonomika/nabu-vydilylo-materialy-shhodo-orhanizatora-spravy-voh-aero-dzhetu">НАБУ виділило щодо нього матеріали в окреме провадження</a>. Також <a href="https://www.slovoidilo.ua/2019/03/22/novyna/ekonomika/sap-skeruvala-sudu-spravu-voh-aero-dzhetu">САП скерувала до суду справу «Вог Аеро Джету»</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
    </article>
  </body>
</html>