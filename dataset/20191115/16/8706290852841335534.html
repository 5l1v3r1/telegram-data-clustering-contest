<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684511/pavlopoulos-ta-paidia-boroun-na-symmetechoun-sti-lipsi-apofaseon-"/>
    <meta property="og:site_name" content="enikos.gr"/>
    <meta property="article:published_time" content="2019-11-15T16:02:00+00:00"/>
    <meta property="og:title" content="Παυλόπουλος: Τα παιδιά μπορούν να συμμετέχουν στη λήψη αποφάσεων και να μας εμπνέουν"/>
    <meta property="og:description" content="Το χρέος της Πολιτείας να υπερασπισθεί τα δικαιώματα του παιδιού..."/>
  </head>
  <body>
    <article>
      <h1>Παυλόπουλος: Τα παιδιά μπορούν να συμμετέχουν στη λήψη αποφάσεων και να μας εμπνέουν</h1>
      <address>
        <time datetime="2019-11-15T16:02:00+00:00">15 Nov 2019, 16:02</time>
      </address>
      <p>Το χρέος της Πολιτείας να υπερασπισθεί τα δικαιώματα του παιδιού αλλά και την αναγκαιότητα τα παιδιά να μπορούν να συμμετέχουν στη λήψη αποφάσεων υπογράμμισε ο <a href="http://www.enikos.gr/politics/683256/pavlopoulos-i-ellada-borei-na-leitourgisei-os-gefyra-metaxy-anato">Πρόεδρος της Δημοκρατίας</a>, σε συνάντηση που είχε με την ομάδα Δικαιωμάτων του Παιδιού του Ευρωπαϊκού Μαθητικού Διαγωνισμού «You Smile» του Οργανισμού <a href="http://www.enikos.gr/politics/684102/h-yposchesi-tou-prothypourgou-sta-paidia-ethelontes-apo-to-chamog">«Το Χαμόγελο του Παιδιού»</a>.</p>
      <p>Απευθυνόμενος στον κ. Γιαννόπουλο, ο Προκόπης Παυλόπουλος τον ευχαρίστησε θερμά για την πρωτοβουλία που το Χαμόγελο του Παιδιού έχει πάρει, μέσα από το Δίκτυο «You Smile», να οργανώσει αυτή την ομάδα παιδιών εθελοντών, που έχουν ως στόχο να αναδείξουν την σημασία υπεράσπισης των δικαιωμάτων του παιδιού.</p>
      <p>“Αυτό έχει ιδιαίτερη σημασία σήμερα, γιατί συνηθίζουμε να μιλάμε για την προστασία των παιδιών, αλλά δεν έχουμε καταλάβει τη σημασία του να υπερασπιζόμαστε τα δικαιώματα των παιδιών”, τόνισε ο Πρόεδρος της Δημοκρατίας για να εξηγήσει: “Γιατί τα παιδιά έχουν δικαιώματα όπως αυτά καθορίζονται από κάθε έννομη τάξη, σε μας από το ίδιο μας το Σύνταγμα, αλλά δεν πρέπει επίσης να ξεχνάμε ότι σε λίγες μέρες, στις 20 Νοεμβρίου 2019, γιορτάζουμε τα 30 χρόνια από την υπογραφή της Σύμβασης των Δικαιωμάτων του Παιδιού του Οργανισμού των Ηνωμένων Εθνών. Μια πάρα πολύ σημαντική Διακήρυξη, η οποία, μέρος του Διεθνούς Δικαίου, δίνει την δυνατότητα σε όλες τις έννομες τάξεις να ενσωματώνουν δικαιώματα για τα παιδιά τα οποία είναι πολύτιμα. Πολύτιμα όχι μόνο για σας. Πολύτιμα για όλους όπως είναι ιδίως το δικαίωμα των παιδιών στη λήψη των αποφάσεων”.</p>
      <p>Απαντώντας στο ερώτημα εάν είναι δυνατόν τα παιδιά να συμμετέχουν στη λήψη των αποφάσεων, ο κ. Παυλόπουλος σημείωσε πως “γι΄ αυτό βρίσκομαι σήμερα εδώ, για να αναδείξω μια μεγάλη αλήθεια. Όχι απλώς μπορούν να συμμετέχουν, αλλά μπορούν να μας εμπνέουν διπλά. Πριν από όλα, γιατί με το να συμμετέχουν στην λήψη των αποφάσεων, αναπτύσσουν την προσωπικότητά τους και την αναπτύσσουν όπως πρέπει να την αναπτύξουν πολύ σύντομα με τα μέσα που έχουμε σήμερα. Και το δεύτερο, είναι ότι το να μπορούμε εμείς, οι μεγαλύτεροι, οι οποίοι παίρνουμε αποφάσεις, να λαμβάνουμε υπόψη αυτά που εσείς πιστεύετε”.</p>
      <p>Όπως υπογράμμισε, αυτό έχει μεγάλη σημασία, όσο το χάσμα των γενεών -δυστυχώς- διευρύνεται. “Οι δικές σας εμπειρίες, είναι εμπειρίες που οι μεγαλύτεροι δεν μπορούν να τις κατανοήσουν, πρέπει να σας ακούσουν. Και ας λάβουμε υπ΄ όψιν, εκείνο το οποίο εσείς θα πείτε. Εκείνοι θα κρίνουν και θα πάρουν και την ευθύνη τι θα κρατήσουν και τι δεν θα κρατήσουν απ΄ αυτά. Έχουμε χρέος όμως και ως Πολιτεία -και εγώ θα το διακηρύσσω και υπό την ιδιότητά του Προέδρου της Δημοκρατίας- να υπερασπισθούμε τα δικαιώματα του παιδιού, και κυρίως να σας δώσουμε την δυνατότητα να συμμετέχετε από πολύ νωρίς. Στο κάτω-κάτω το μέλλον σας ανήκει”, κατέληξε ο κ. Παυλόπουλος.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684344/synantisi-pavlopoulou-me-tin-gianna-angelopoulou-daskalaki%0A%20%20%20%20%0A"/>
        <a href="http://www.enikos.gr/politics/684102/h-yposchesi-tou-prothypourgou-sta-paidia-ethelontes-apo-to-chamog%0A%20%20%20%20%0A"/>
        <a href="http://www.enikos.gr/politics/683504/si-tzinpingk-elpizo-oti-oi-chores-mas-tha-emvathynoun-ti-synergas%0A%20%20%20%20%0A"/>
        <a href="http://www.enikos.gr/politics/683509/pavlopoulos-emvlimatiki-anavathmisi-tis-stratigikis-schesis-ellad%0A%20%20%20%20%0A"/>
        <a href="http://www.enikos.gr/politics/683491/sto-proedriko-megaro-o-si-tzinpingk-tora%0A%20%20%20%20%0A"/>
        <a href="http://www.enikos.gr/politics/683345/neo-afstiro-minyma-pavlopoulou-pros-tin-tourkia-i-symperifora-tis%0A%20%20%20%20%0A"/>
        <a href="http://www.enikos.gr/politics/683235/pavlopoulos-i-episkepsi-tou-proedrou-tis-kinas-stin-ellada-simato%0A%20%20%20%20%0A"/>
        <a href="http://www.enikos.gr/politics/682483/minymata-pavlopoulou-stin-agkyra-pros-to-symferon-sas-i-gennaia-e%0A%20%20%20%20%0A"/>
        <a href="http://www.enikos.gr/politics/682434/pavlopoulos-chairetizoume-to-gegonos-oti-i-diethnis-anagnorisi-ti%0A%20%20%20%20%0A"/>
      </related>
    </article>
  </body>
</html>