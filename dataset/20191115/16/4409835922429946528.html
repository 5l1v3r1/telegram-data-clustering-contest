<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/1982434_novinka-v-zivote-majka-spirita-jeho-druhe-dieta-je-na-svete"/>
    <meta property="og:site_name" content="markíza"/>
    <meta property="article:published_time" content="2019-11-15T16:00:00+00:00"/>
    <meta property="og:title" content="Novinka v živote Majka spirita: Jeho druhé dieťa je na svete"/>
    <meta property="og:description" content="Raper sa po troch rokoch dočkal."/>
  </head>
  <body>
    <article>
      <h1>Novinka v živote Majka spirita: Jeho druhé dieťa je na svete</h1>
      <h2>Raper sa po troch rokoch dočkal.</h2>
      <address><time datetime="2019-11-15T16:00:00+00:00">15 Nov 2019, 16:00</time> by <a rel="author">markiza.sk</a></address>
      <p>V novembri 2016 priniesol Majk Spirit fanúšikom svoju prvú knižku – autorizovanú biografiu Chalan, ktorý vynašiel Spirita, aby inšpiroval. Presne o tri roky neskôr pridáva jeden z najuznávanejších raperov slovenskej hudobnej scény do svojej zbierky druhý knižný titul.</p>
      <p>Novinka, ktorá nesie názov Spiritovky, vychádza 22. novembra. Zatiaľ čo prvá knižka sa zameriavala na život Majka Spirita, tentoraz Majk vezme čitateľa na cestu k jeho textom – objasní ich význam a odkryje inšpiráciu, ktorá sa skrývala za ich vznikom. „Spiritovky prinášajú pohľad do zákulisia mojej tvorby. Knižka krásne vysvetľuje, čo ma inšpiruje pri písaní textov, a ako sa to mení od albumu k albumu,“ hovorí Majk Spirit.</p>
      <p>Pri tvorbe Spiritoviek opäť spolupracoval so svojou mamou, spisovateľkou Evou Dušičkovou. „Teším sa, že sa nám s mamou podarilo vytvoriť ďalší kvalitný a unikátny produkt pre mojich fans, verím, že si ho vychutnajú a obľúbia,“ dodáva Majk a prezrádza, že knižku spoločne tvorili od začiatku tohto roka, takže sa rodila bezmála jeden rok.  </p>
      <p>Autorka knižky opisuje Spiritovky ako príležitosť nakuknúť za oponu - a to nielen do tvorivej dielne Majka Spiritka, ale aj do jeho duše. Podľa jej slov si novú knižku doslova vypýtali Majkovi fanúšikovia. „Na autogramiádach k prvej knižke nám často kládli otázku, či bude aj nejaké „pokračovanie“ a tá myšlienka mi ostala v hlave. Stále ma lákalo položiť na papier texty jeho skladieb. Mala som pocit, že pri ich počúvaní sa nedá zachytiť úplne všetko a pochopiť ich plný význam. Sama som sa ho občas pýtala, ako myslel to či ono. A keďže aj stará múdrosť hovorí, že lepšie je raz vidieť ako stokrát počuť, dohodli sme sa, že sa do toho pustíme.“</p>
      <p>Ako dodáva, fanúšikovia Majka Spirita boli jej inšpiráciou nielen pri prvotnom nápade napísať knižku Spiritovky, ale aj počas jej tvorby. So záujmom pozorovala diskusie k Majkovým textom na sociálnych sieťach a postupne si uvedomila, že prostredníctvom novej knižky sa môže stať akousi hovorkyňou jeho fanúšikov a spýtať sa ho všetko, čo by sa ho radi spýtali oni, keby mali tú možnosť.</p>
      <p>„Na sociálnych sieťach sa bežne objavujú citáty z jeho textov – ako aj rôzne reakcie a diskusie okolo nich. Snažila som sa predstaviť si, aká debatka by asi vznikla, ak by bola šanca pokecať si o tom s autorom - Majkom Spiritom osobne. Čo by ich asi zaujímalo, na čo by sa chceli opýtať… A tak som tie potenciálne otázky položila za nich,“ dodáva slovenská spisovateľka, ktorá medzi dvoma knižkami o Majkovi Spiritovi stihla v minulom roku vydať tiež svoju prvú zbierku poviedok s názvom Zimomriavky. Čo hovorí na margo plánu napísať v budúcnosti ďalšie knižky pre fanúšikov Majka Spirita? „V tomto momente o tom neuvažujem, ale ani to nevylučujem. Možno čas prinesie nejakú „objednávku“ – a keď budeme obaja cítiť, že by to malo zmysel, tak sa do toho pustíme. Ale skôr si myslím, že tú ďalšiu knižku už napíše Majk Spirit sám. Ja ho v tom určite podporím a veľmi rada mu pomôžem, ak bude treba...“</p>
      <p>Ako pripomína Majk Spirit, prostredníctvom svojich knižných projektov by rád pozornosť fanúšikov nasmeroval k návratu ku knihám, ktoré z veľkej časti stoja za tým, že sa pred rokmi z Michala Dušičku zrodil Majk Spirit.</p>
      <figure>
        <img src="https://static.markiza.sk/media/a501/image/file/2/1737/cZNm.spiritovky_obalka_jpg.jpg"/>
      </figure>
    </article>
  </body>
</html>