<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89741"/>
    <meta property="og:site_name" content="Denník politika"/>
    <meta property="article:published_time" content="2019-11-15T16:35:10+00:00"/>
    <meta property="og:title" content="Hamilton o konci kariéry v F1 neuvažuje, chce predĺžiť zmluvu s Mercedesom"/>
    <meta property="og:description" content="15.11.2019 (Webnoviny.sk) – Už šesťnásobný svetový šampión prestížneho motoristického seriálu formula 1 Brit Lewis Hamilton verí, že už čoskoro sa dočká novej zmluvy. Dodal však, že v tomto smere „netlačí na pílu“. Aktuálna dohoda 34-ročného rodáka z anglického mesta Stevenage s Mercedesom znie do konca nasledujúceho ročníka."/>
  </head>
  <body>
    <article>
      <h1>Hamilton o konci kariéry v F1 neuvažuje, chce predĺžiť zmluvu s Mercedesom</h1>
      <address><time datetime="2019-11-15T16:35:10+00:00">15 Nov 2019, 16:35</time> by <a rel="author">Webnoviny</a></address>
      <p>15.11.2019 (Webnoviny.sk) – Už šesťnásobný svetový šampión prestížneho motoristického seriálu formula 1 Brit Lewis Hamilton verí, že už čoskoro sa dočká novej zmluvy. Dodal však, že v tomto smere „netlačí na pílu“. Aktuálna dohoda 34-ročného rodáka z anglického mesta Stevenage s Mercedesom znie do konca nasledujúceho ročníka.</p>
      <p>Pred víkendovou Veľkou cenou Brazílie v Sao Paule napriek už istému majstrovskému titulu vyhlásil, že nevidí dôvod na to, aby prestal jazdiť. <i>„Je to krásny pocit, keď človek cíti záujem o jeho služby. Verím, že v blízkej budúcnosti otázku kontraktu doriešime,“</i> povedal Hamilton. <i>„V tomto smere nemám konkrétne plány, ale rád by som tu ešte pár rokov zotrval,“</i> pokračoval.</p>
      <p><i>„Nestresujem sa tým, že mám pred sebou už len posledný rok zmluvy. Rokovania vždy zaberú nejaký čas a to platí aj teraz,“</i> poznamenal Hamilton. Priznal tiež, že stajňu neplánuje opustiť napriek možnému odchodu šéfa Tota Wolffa. <i>„Ak sa rozhodne odísť, bude to jeho rozhodnutie. Ja by som však bol rád, aby zostal,“</i> dodal víťaz 83 pretekov seriálu formuly 1.</p>
      <p>Viac k témam: <a href="https://www.webnoviny.sk/tag/f1-formula-1/"><u>F1 Formula 1</u></a>, <a href="https://www.webnoviny.sk/tag/mercedes-amg-petronas-motorsport/"><u>Mercedes-AMG Petronas Motorsport</u></a><br/>Zdroj: Webnoviny.sk – <a href="https://www.webnoviny.sk/hamilton-o-konci-kariery-v-f1-neuvazuje-chce-predlzit-zmluvu-s-mercedesom/"><u>Hamilton o konci kariéry v F1 neuvažuje, chce predĺžiť zmluvu s Mercedesom</u></a> © SITA Všetky práva vyhradené.</p>
    </article>
  </body>
</html>