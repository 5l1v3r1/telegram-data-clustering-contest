<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621668/%D8%AF%D9%84%DB%8C%D9%84%DB%8C-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF-%D8%A8%D8%A7-%D9%85%D8%AA%D8%AE%D9%84%D9%81%D8%A7%D9%86-%D8%A8%D8%B1%D8%AE%D9%88%D8%B1%D8%AF-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T16:33:00+00:00"/>
    <meta property="og:title" content="دلیلی برای افزایش قیمت کالا وجود ندارد؛ با متخلفان برخورد می‌کنیم"/>
    <meta property="og:description" content="به دنبال افزایش قیمت بنزین از بامداد امروز، وزیر صنعت، معدن و تجارت اعلام کرد: هرگونه افزایش قیمت کالاها به بهانه رشد نرخ بنزین ممنوع بوده و حتی برخی افزایش قیمت‌ها که طی چند هفته اخیر ایجاد شده است، باطل خواهد شد."/>
  </head>
  <body>
    <article>
      <h1>دلیلی برای افزایش قیمت کالا وجود ندارد؛ با متخلفان برخورد می‌کنیم</h1>
      <h2>رحمانی با اشاره به سهمیه‌بندی بنزین</h2>
      <address>
        <time datetime="2019-11-15T16:33:00+00:00">15 Nov 2019, 16:33</time>
      </address>
      <p>
        <i>به دنبال افزایش قیمت بنزین از بامداد امروز، وزیر صنعت، معدن و تجارت اعلام کرد: هرگونه افزایش قیمت کالاها به بهانه رشد نرخ بنزین ممنوع بوده و حتی برخی افزایش قیمت‌ها که طی چند هفته اخیر ایجاد شده است، باطل خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا رحمانی در جلسه ستاد تنظیم بازار که امروز جمعه برگزار شد گفت: ذخایر کالاهای ما در بهترین حالت ممکن است. افزایش قیمت بنزین روی قیمت تمام‌شده کالاها از نظر تولید، تقریبا اثر ناچیزی دارد، زیرا قیمت این کالاها بیشتر متاثر از حمل‌ونقل بوده و عمده حمل‌ونقل نیز با سوخت گازوئیل انجام می‌شود که دولت هیچ تغییری در نرخ آن نداده است.</p>
      <p>وزیر صنعت، معدن و تجارت در این جلسه اعلام کرد: در این شرایط هیچ فروشنده‌ای اجازه افزایش قیمت کالا ندارد؛ ولو اینکه مجوز افزایش قیمت داشته باشد. امروز همچنین تمامی مجوزهای افزایش قیمت که طی چند هفته اخیر صادر شده بود را باطل می‌کنیم.</p>
      <figure>
        <img src="https://aftabnews.ir/files/fa/news/1398/8/24/359595_614.jpg"/>
      </figure>
      <p>وی با تاکید بر اینکه اگر در هفته‌های گذشته مصوبه‌ای برای افزایش نرخ برخی کالاها هم داده شده باشد، همه را امروز باطل می‌کنم گفت: از امروز به بعد اجازه هیچگونه افزایش قیمتی به بهانه افزایش نرخ بنزین نمی‌دهیم و هرگونه افزایش قیمت تخلف تلقی خواهد شد.</p>
      <p>با تصمیم اخیر سران قوا، بنزین از بامداد امروز جمعه سهمیه‌بندی شد. بر این اساس سهمیه شخصی خودروهای شخصی ماهانه ۶۰ لیتر در نظر گرفته شده است. قیمت بنزین سهمیه‌ای نیز لیتری ۱۵۰۰ تومان، بنزین غیرسهمیه‌ای لیتری ۳۰۰۰ تومان و بنزین سوپر ۳۵۰۰ تومان تعیین شده است.</p>
    </article>
  </body>
</html>