<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rosiya-ne-peredala-polschi-dokumenti-na-ekstradiciyu-mazura-329813_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T16:33:00+00:00"/>
    <meta property="og:title" content="Росія не передала Польщі документи на екстрадицію Мазура"/>
    <meta property="og:description" content="Інтерпол наразі не розглядає українця як розшукуваного."/>
  </head>
  <body>
    <article>
      <h1>Росія не передала Польщі документи на екстрадицію Мазура</h1>
      <h2>Інтерпол наразі не розглядає українця як розшукуваного.</h2>
      <address>
        <time datetime="2019-11-15T16:33:00+00:00">15 Nov 2019, 16:33</time>
      </address>
      <p>Російська сторона не передала в Польщу документи на екстрадицію ветерана війни в Донбасі, співробітника Секретаріату уповноваженого Верховної Ради з прав людини <a href="https://dt.ua/UKRAINE/igor-mazur-vzhe-pristupiv-do-roboti-denisova-329660_.html"><b>Ігоря Мазура</b></a>. Про це повідомив журналістам він сам у Києві в п'ятницю, 15 листопада.</p>
      <p>"Я зустрічався з керівництвом Міністерства закордонних справ, з пані Денісовою (омбудсмен України, - ред.). На будь-які їхні дії ми відповідатимемо протидією. Поки що нам треба подивитися, чи подадуть вони взагалі завтра документи чи закриють цю справу", - сказав Мазур.</p>
      <p>Він пояснив, що Інтерпол на даний момент не розглядає його як розшукуваного, а у Росії сьогодні передостанній день, коли вона може подати документи щодо його затримання.</p>
      <p>Як повідомлялося, 9 листопада за запитом РФ <a href="https://dt.ua/UKRAINE/u-polschi-za-zapitom-rosiyi-zatrimali-ukrayinskogo-biycya-mazura-329080_.html"><b>польські прикордонники затримали</b></a> в пункті пропуску "Дорогуск" працівника Секретаріату уповноваженого Верховної Ради з прав людини, учасника АТО Ігоря Мазура.</p>
      <p>За підсумками засідання суду 10 листопада <a href="https://zn.ua/UKRAINE/mazura-ne-ekstradiruyut-v-rf-polsha-peredala-ego-na-poruki-ukrainskomu-konsulu-335537_.html"><b>Мазура передали на поруки українському консулу в Польщі</b></a>.</p>
      <p>Як розповів посол України в Польщі Андрій Дещиця, <a href="https://dt.ua/UKRAINE/interpol-zablokuvav-spravu-mazura-do-podalshogo-virishennya-329642_.html"><b>статус Мазура в системі Інтерполу заблокований</b></a> до з'ясування обставин. Це стало підставою для його повернення на батьківщину.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>