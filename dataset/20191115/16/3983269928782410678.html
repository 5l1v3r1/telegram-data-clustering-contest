<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/ajornat-linforme-pisa-sobre-lectura-a-espanya-per-anomalies-en-les-respostes/noticia/2963625/"/>
    <meta property="og:site_name" content="CCMA"/>
    <meta property="article:published_time" content="2019-11-15T16:12:00+00:00"/>
    <meta property="og:title" content="Ajornat l'informe PISA sobre lectura a Espanya per &quot;anomalies&quot; en les respostes"/>
    <meta property="og:description" content="L'OCDE investiga per què alguns estudiants van respondre més de 20 preguntes en 25 segons, i amb un mateix patró: o totes sí, o totes no"/>
  </head>
  <body>
    <article>
      <h1>Ajornat l'informe PISA sobre lectura a Espanya per "anomalies" en les respostes</h1>
      <h2>L'OCDE investiga per què alguns estudiants van respondre més de 20 preguntes en 25 segons, i amb un mateix patró: o totes sí, o totes no</h2>
      <address><time datetime="2019-11-15T16:12:00+00:00">15 Nov 2019, 16:12</time> by <a rel="author">Redacció</a></address>
      <p>L'informe PISA, l'avaluació internacional sobre el sistema educatiu basat en diversos exàmens a alumnes de 15 anys, s'ha trobat en una situació sense precedents en els seus 20 anys d'història: <b>els resultats de lectura a Espanya no es poden publicar</b> perquè els alumnes van <b>respondre de manera estranya</b> a les preguntes de comprensió lectora. Sí que es publicaran, en canvi, com estava previst, els resultats de Matemàtiques i Ciències.</p>
      <p><a href="https://www.oecd.org/acerca/">L'Organització per a la Cooperació i el Desenvolupament (OCDE)</a>, responsable d'aquest informe, explica en un <a href="http://www.oecd.org/pisa/data/PISA2018Spain_final_esp.pdf">comunicat</a> que no hi ha hagut cap error tècnic ni manipulació, però que "algunes dades mostren un comportament de <b>resposta inverosímil </b>per part dels estudiants".</p>
      <p>En concret, l'OCDE assegura que un nombre rellevant d'estudiants va respondre a una secció nova de la prova de Lectura d'una forma que "era patent que <b>no representava la seva competència lectora real</b>".</p>
      <p>Aquest comportament va quedar registrat als ordinadors: una part dels estudiants va contestar de forma molt ràpida, <b>més de 20 preguntes en 25 segons</b>. A més, ho feien amb un mateix patró, marcant totes les respostes sí o totes les respostes no. La resta d'alumnes, en canvi, va necessitar entre 50 segons i dos minuts per respondre les mateixes qüestions.</p>
      <p>L'OCDE diu que aquesta anomalia <b>no ha estat uniforme a tota Espanya</b>, i que s'observa en alguns centres educatius d'algunes zones. Ara estan investigant què ha provocat que els estudiants tinguessin aquest comportament. </p>
      <p>
        <b>Les proves, a la primavera de 2018</b>
      </p>
      <p>Els resultats que queden pendents són els que surten de les <a href="https://www.ccma.cat/324/mes-de-2-000-alumnes-catalans-de-4t-deso-comencen-a-fer-les-proves-pisa/noticia/2851882/">proves de competències als alumnes de quart d'ESO que es van fer a l'abril i maig de 2018</a>. </p>
      <p>Més de <b>2.000 alumnes catalans de 15 anys d'uns cinquanta instituts</b> -públics i privats- hi van participar. </p>
      <p>Les <a href="https://www.oecd.org/pisa/39730818.pdf">proves PISA</a> es fan en una <b>vuitantena de països</b> de tot el món per avaluar els sistemes educatius. Aquests exàmens es fan cada 3 anys i la novetat del 2018 va ser que, a part d'avaluar el nivell de matemàtiques, ciències i competència lectora, com es fa sempre, s'hi va afegir una nova matèria: la competència global. </p>
    </article>
  </body>
</html>