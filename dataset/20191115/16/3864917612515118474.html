<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2819307-sud-nad-krimskimi-tatarami-u-rostovi-prodovzitsa-19-listopada.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T16:01:00+00:00"/>
    <meta property="og:title" content="&quot;Суд&quot; над кримськими татарами у Ростові продовжиться 19 листопада"/>
    <meta property="og:description" content="Розгляд так званої справи другої бахчисарайської групи &quot;Хізб ут-Тахрір&quot; у Південному окружному військовому суді Ростова-на-Дону (РФ) продовжиться у вівторок, 19 листопада."/>
  </head>
  <body>
    <article>
      <h1>"Суд" над кримськими татарами у Ростові продовжиться 19 листопада</h1>
      <h2>Розгляд так званої справи другої бахчисарайської групи "Хізб ут-Тахрір" у Південному окружному військовому суді Ростова-на-Дону (РФ) продовжиться у вівторок, 19 листопада.</h2>
      <address>
        <time datetime="2019-11-15T16:01:00+00:00">15 Nov 2019, 16:01</time>
      </address>
      <p>Про це повідомляє <a href="https://www.facebook.com/crimeansolidarity/posts/976075949426528?__tn__=-R">"Кримська солідарність".</a></p>
      <p>"Судове засідання перенесено на 19 і 27 листопада, далі 3, 4, 10 і 17 грудня", - йдеться у повідомленні.</p>
      <p>На сьогоднішньому засіданні, під час якого почався розгляд справи по суті, підсудні й адвокати двічі заявляли відвід судді. Як інформує проект "<a href="https://graty.me/online/delo-hizb-ut-tahrir-sud-nad-vtoroj-bahchisarajskoj-gruppoj/?fbclid=IwAR1IQlNHADeCY_6J5O0yaeeeNPzbAXi6qOiA9N_RZQttBKQ47THo2TE666Y">Ґрати</a>", наступне засідання почнеться з розгляду відводу, заявленого Сервером Мустафаєвим.</p>
      <p>Адвокати клопотали про участь у засіданні перекладача кримськотатарської мови.</p>
      <p>Кілька підсудних заявили, що є громадянами України, а російський паспорт отримували вимушено.</p>
      <p>Як повідомляв Укрінформ, сьогодні в Ростові-на-Дону (РФ) відбулося перше судове засідання з розгляду справи по суті вісьмом фігурантам другої бахчисарайської групи у <a href="https://www.ukrinform.ua/tag-sprava-hizb-uttahrir">"справі Хізб ут-Тахрір"</a>: Тимура Ібрагімова, Марлена (Сулеймана) Асанова, Мемета Бєлялова, Сейрана Салієва, Сервера Зекір'яєва, Ернеса Аметова, Едема Смаїлова і Сервера Мустафаєва. Перші шестеро були затримані після обшуків 11 жовтня 2017 року, Смаїлов і Мустафаєв - 21 травня 2018 року. Всі вони жителі Бахчисарая і с.Долинне Бахчисарайського району окупованого Криму. Активісти організації "Кримська солідарність".</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819005-ukrainski-konsuli-ta-rodici-figurantiv-bahcisarajskoi-spravi-priihali-do-sudu-v-rostovi.html">Українські консули та родичі фігурантів "бахчисарайської справи" приїхали до суду в Ростові</a>
      </blockquote>
      <p>Окупанти інкримінують кримським татарам-мусульманам участь у забороненій в РФ організації "Хізб ут-Тахрір". Крім того, Марлену (Сулейману) Асанову, Мемету Бєлялову і Тимуру Ібрагімову інкримінують ч.1 ст.205.5 КК РФ ("Організація діяльності терористичної організації") і ст.278 КК РФ ("Насильницьке захоплення влади").</p>
      <p>Адвокати обвинувачених заявляють, що протягом усього слідства не було надано жодного доказу вини і причетності підсудних до терористичних актів або насильства.</p>
      <p>
        <i>Фото: Кримська солідарність, Фейсбук</i>
      </p>
    </article>
  </body>
</html>