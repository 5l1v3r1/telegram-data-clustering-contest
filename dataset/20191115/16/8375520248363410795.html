<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vibuhi-u-balakliji-goncharuk-iniciyuvav-terminovu-perevirku--640263.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T16:42:25+00:00"/>
    <meta property="og:title" content="Вибухи у Балаклії: Гончарук ініціював термінову перевірку"/>
    <meta property="og:description" content="Глава уряду висловив співчуття сім'ям двох загиблих військовослужбовців"/>
  </head>
  <body>
    <article>
      <h1>Вибухи у Балаклії: Гончарук ініціював термінову перевірку</h1>
      <address>
        <time datetime="2019-11-15T16:42:25+00:00">15 Nov 2019, 16:42</time>
      </address>
      <h4>Глава уряду висловив співчуття сім'ям двох загиблих військовослужбовців</h4>
      <p>Прем'єр-міністр Олексій Гончарук ініціював термінову перевірку через вибухи в Балаклії 15 листопада, про що стало відомо з <a href="https://www.facebook.com/PMHoncharuk/posts/150316536348266?__xts__%5B0%5D=68.ARB1SMZKuYRu8VG6GGXb00MwNLrffOetaishiufa15unagc1yp3ixvpw2h7lugd8qb4lbkywsz5dwq_0socq4ljcp9bj-1l3hnlRSuiF64hjVx6wgpnU_XC2K7TQElmhykcxiooxga5j4t9ghewmjn6jukvtngwzfsk3qeaoiralgnmsupze6q-K6JJha4_6C52vNIf3FCh1S106i7X8q3m3glfwux6kazyu-KNnNO-fU6SljiIw9zH7El4f-DwbOwCr22xdjgeiyy6Zv1Agm8hgRv7egxcl3pc_s2sftqcpvgyansn4rmi2z0w7osi6houg-huWA0RaXHKLynv1p7k0ORI1Zgn73n2kZnyprv4fgm7e3q&amp;__tn__=-R">Facebook</a> політика.</p>
      <p>Глава уряду запевнив, що місцевим жителям та об'єктам інфраструктури в Балаклії нічого не загрожує, а сховища боєприпасів - у безпеці.</p>
      <p>«Співчуття - сім'ям двох загиблих військовослужбовців в результаті надзвичайної ситуації в Балаклії. За фактами цієї трагедії доручаю терміново розпочати перевірку. Усім пораненим в результаті події надається невідкладна медична допомога», - написав Гончарук.</p>
      <p>Нагадаємо, 15 листопада <a href="https://glavcom.ua/news/u-balakliji-znovu-vibuhi-viyskovi-provodyat-planovu-utilizaciyu-640210.html">прогриміли вибухи на території військового арсеналу</a> в Балаклії. Спочатку повідомлялося, що поранення отримав один сапер.</p>
      <p>Однак пізніше, в уточненому повідомленні Генерального штабу ЗСУ у Facebook, з'явилася інформація, що «під час утилізації боєприпасів в районі військового складу в Балаклії <a href="https://glavcom.ua/news/vibuhi-u-balakliji-dvoje-saperiv-zaginuli-chetvero-poraneni-640232.html">двоє військових загинули, ще четверо отримали поранення».</a></p>
      <p>Раніше повідомлялося, що <a href="https://glavcom.ua/news/rada-stvorila-komisiyu-dlya-rozsliduvannya-vibuhiv-na-skladah-bojepripasiv-636790.html">Рада створила комісію для розслідування вибухів на складах боєприпасів</a>.</p>
      <p>Нагадаємо, що в ніч на 23 березня 2017 року потужний <a href="https://glavcom.ua/news/na-harkivshchini-stavsya-potuzhniy-vibuh-bojepripasiv-mozhliva-diversiya-404901.html">вибух стався на складі боєприпасів</a> на Харківщині, в Балаклії. Вибухи і пожежа тривали ще кілька днів. Жителів міста тоді евакуювали, поки рятувальники гасили пожежу. </p>
      <p>Внаслідок пожежі на складі з боєприпасами у Балаклії Харківської області торік було <a href="https://glavcom.ua/news/u-balakliji-vnaslidok-pozhezhi-poshkodzheno-23-budinki-405251.html">пошкоджено 23 будівлі.</a></p>
      <p>Після того, як вибухи на арсеналі були припинені, а пожежу приборкано, <a href="https://glavcom.ua/news/u-balakliji-vidnovili-elektropostachannya--405702.html">у Балаклії відновили електропостачання</a> і <a href="https://glavcom.ua/news/do-balakliji-povernuli-teplo-zaraz-pidklyuchayut-gaz-405733.html">опалення.</a> Також було відновлено <a href="https://glavcom.ua/news/balakliya-povertajetsya-do-zhittya-na-50-vidnovleno-gazopostachannya--405806.html">газопостачання</a>. До міста <a href="https://glavcom.ua/news/do-balakliji-povernulisya-vsi-evakuyovani-meshkanci-405752.html">повернулися всі раніше евакуйовані мешканці.</a></p>
      <p>Міністр екології Остап Семерак тоді заявив, що <a href="https://glavcom.ua/news/teritoriya-skladu-v-balakliji-potrebuvatime-ekologichnoji-rekultivaciji-semerak-405771.html">територія арсеналу в Балаклії потребуватиме екологічної рекультивації. </a></p>
      <p>Через надзвичайну подію загалом було підраховано <a href="https://glavcom.ua/news/pozhezha-u-balakliji-vzhe-narahovano-zbitkiv-na-220-mln-grn-405938.html">збитків на 220 млн гривень</a>.</p>
      <p>Після вибухів на військовому арсеналі  р<a href="https://glavcom.ua/news/rozminuvannya-u-balakliji-trivatime-do-dvoh-misyaciv--405253.html">озмінування у Балаклії тривало кілька місяців</a>.</p>
    </article>
  </body>
</html>