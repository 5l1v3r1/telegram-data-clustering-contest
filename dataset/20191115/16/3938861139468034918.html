<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_-grupa-prokuroriv-kulika-peredala-do-sudu-obvinuvalnij-akt-stosovno-bakulina-zmi/938388"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T16:10:00+00:00"/>
    <meta property="og:title" content="﻿Група прокурорів Кулика передала до суду обвинувальний акт стосовно Бакуліна – ЗМІ"/>
    <meta property="og:description" content="Група прокурорів Генеральної прокуратури на чолі з Костянтином Куликом передала до Печерського районного суду обвинувальний акт стосовно колишнього голови НАК &quot;Нафтогаз України&quot; й екснардепа Євгена Бакуліна. Про це повідомило видання &quot;КП в Украине&quot; й опублікувало фото листа, до якого, як ..."/>
  </head>
  <body>
    <article>
      <h1>﻿Група прокурорів Кулика передала до суду обвинувальний акт стосовно Бакуліна – ЗМІ</h1>
      <address><time datetime="2019-11-15T16:10:00+00:00">15 Nov 2019, 16:10</time> by <a rel="author">Gazeta.ua</a></address>
      <p>Група прокурорів Генеральної прокуратури на чолі з Костянтином Куликом передала до Печерського районного суду обвинувальний акт стосовно колишнього голови НАК "Нафтогаз України" й екснардепа Євгена Бакуліна.</p>
      <p>Про це повідомило видання "<a href="https://kp.ua/politics/652299-vyshky-boiko-komanda-kulyka-peredala-delo-bakulyna-v-sud">КП в Украине</a>" й опублікувало фото листа, до якого, як ідеться в документі, додано обвинувальний акт.</p>
      <figure>
        <img src="https://static2.gazeta.ua/img2/cache/gallery/938/938388_1_w_1200.jpg?v=0"/>
        <figcaption>
          <cite>Автор: kp.ua</cite>
        </figcaption>
      </figure>
      <p>Із березня 2010-го до березня 2014 року Бакулін був головою НАК "Нафтогаз України". Згодом його обрали народним депутатом VIII скликання.</p>
      <p>За версією слідства, посадові особи Міністерства енергетики та вугільної промисловості України, НАК "Нафтогаз України" та ДАТ "Чорноморнафтогаз" у березні та жовтні 2011 року закупили бурові установки за завищеною ціною, у процесі закупівлі було вкрадено приблизно $144 млн. Один зі свідків, імені якого генпрокурор не розкрив, серед причетних до схеми назвав Бакуліна.</p>
      <p>Бурові установки дістали неофіційну назву "вишки Бойка" за ім'ям міністра енергетики Юрія Бойка, за сприяння якого було укладено угоду. Україна заплатила за установки удвічі дорожче за ціну виробника. Платформи залишилися у Криму, Росія експропріювала їх разом із "Чорноморнафтогазом" після анексії півострова.</p>
      <p>16 лютого 2018 року на той момент генеральний прокурор Юрій Луценко вніс до Верховної Ради подання на притягнення Бакуліна до кримінальної відповідальності й затримання. 15 березня Верховна Рада дозволила притягнути до кримінальної відповідальності Бакуліна.</p>
      <p>Спікерка генпрокурора Лариса Сарган повідомила, що Бакулін три роки живе у РФ. Сам екснардеп заявляв регламентному комітету Ради, що перебуває на лікуванні.</p>
      <p>4 липня 2018 року його вдруге оголосили в міжнародний розшук. Уперше це сталося у квітні того самого року.</p>
      <p>Печерський райсуд Києва 9 вересня 2019 року задовольнив клопотання прокуратури про проведення щодо Бакуліна спеціального (заочного) досудового розслідування.</p>
    </article>
  </body>
</html>