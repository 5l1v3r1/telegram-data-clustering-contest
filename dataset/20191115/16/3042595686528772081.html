<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/far-mobberad-av-prinsekollega/71822599"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T16:48:02+00:00"/>
    <meta property="og:title" content="Får mobberåd av prinsekollega"/>
    <meta property="og:description" content="- Han har fortalt at han føler seg mobbet, og jeg kan forstå og sympatisere med ham over det."/>
  </head>
  <body>
    <article>
      <h1>Får mobberåd av prinsekollega</h1>
      <h2>- Han har fortalt at han føler seg mobbet, og jeg kan forstå og sympatisere med ham over det.</h2>
      <address><time datetime="2019-11-15T16:48:02+00:00">15 Nov 2019, 16:48</time> by <a rel="author">Martine Johansen</a></address>
      <p>Det siste året har det stormet rundt prins Harry (35) og hertuginne Meghan (38) som gang på gang har <a href="https://www.dagbladet.no/kjendis/snakker-ut-om-toff-tid/71724813">havnet i sentrum av ulike konflikter</a>.</p>
      <p>Medieoppmerksomheten rundt paret har vært enorm siden de giftet seg i mai i fjor, og i september ble det kjent at hertugparet hadde <a href="https://www.dagbladet.no/kjendis/gar-til-sak-mot-storavis/71663270">bestemt seg for å saksøke avisa</a> Mail on Sunday. Søksmålet kom som følge av en langvarig konflikt som bunner i at avisa publiserte et privat brev Meghan hadde skrevet til faren sin.</p>
      <p>Oppmerksomheten rundt det mye omtalte hertugparet ble heller ikke mindre da dokumentaren «Harry og Meghan: An African Journey» ble sluppet. I dokumentaren forteller hertugparet åpenhjertig om rollen som kongelige og sin mentale helse.</p>
      <h3>Personlig samtale</h3>
      <p>Til tross for den konstante medieoppmerksomheten og parets krig med pressen, har prins Harry nå fått støtte fra uventet hold, nærmere sagt fyrst Albert av Monaco (61).</p>
      <p>Han har selv opplevd mye av det samme som den britiske prinsen, og har delt sine råd med Harry. Det avslører han i et intervju med <a href="https://people.com/royals/prince-albert-sympathized-with-prince-harry-do-what-you-have-to-do-to-ensure-your-privacy/">People</a>.</p>
      <p>Den private samtalen mellom de to kongelige fant sted under finalen av verdensmesterskapet i Rugby i Japan i begynnelsen av november.</p>
      <figure>
        <img src="https://dbstatic.no/71823790.jpg?imageId=71823790&amp;x=10.962241169306&amp;y=2.9197080291971&amp;cropw=78.075517661389&amp;croph=94.160583941606&amp;width=641&amp;height=387"/>
        <figcaption><b>GA RÅD:</b> Prins Harry skal ha lettet på hjertet til fyrst Albert av Monaco i begynnelsen av november. Foto: NTB Scanpix Vis mer</figcaption>
      </figure>
      <p>
        <b>- Han har fortalt at han føler seg mobbet, og jeg kan forstå og sympatisere med ham over det, forteller Albert, og legger til at han fortalte Harry at han må gjøre det han kan for å sikre privatlivet sitt.</b>
      </p>
      <p>Fyrsten av Monaco understreker i intervjuet at det ikke var noen lang samtale, men at han likevel benyttet anledningen til å gi prins Harry noen råd. Et av rådene er at han må prøve å ignorere alt og komme seg videre.</p>
      <h3>- Må beskytte privatlivet ditt</h3>
      <p>Det beste rådet mener Albert selv er å ikke bry seg om alt som foregår.</p>
      <p>
        <b>- Du må beskytte privatlivet ditt, familien din og deres intimitet så mye som mulig, når det er mulig. Spesielt når du er en offentlig figur med opptredener du må delta på.</b>
      </p>
      <p>Han understreker imidlertid at dette er lettere sagt enn gjort.</p>
      <p>- Det er spesielt vanskelig med den britiske pressen, som er så nysgjerrig og tøff. Ikke bare på kongefamilien, men også på andre kjendiser og offentlige personer.</p>
      <p>61-åringen uttalte seg om hertugparet også i 2017 til samme magasin. Da uttrykte han både sin beundring og bekymring over prins Harry og hertuginne Meghan.</p>
      <p>- Å føre noen inn i de kongelige sirklene er en veldig tøff handling. Spesielt i den britiske kongefamilien som blir undersøkt av pressen som ingen andre har blitt. Paret ser ut til å ha hatt suksess hittil, uttalte Albert, men la likevel til at hertugparet før eller siden «må møte angrepet».</p>
      <h3>Brøt tausheten</h3>
      <p>Den siste uttalelsen fra fyrsten av Monaco viste seg å stemme. Selv om det har vært utallige overskrifter om alt fra kritikk rettet mot hertugparet til deres oppførsel i mediene, har det også vært mange spekulasjoner om en mulig feide mellom Harry og prins William (37).</p>
      <p>I den dokumentaren som ble laget under Harry og Meghans tur til Afrika, <a href="https://www.dagbladet.no/kjendis/na-kommenterer-han-feideryktene/71729602">tok derimot prinsen bladet fra munnen</a> om forholdet til broren.</p>
      <figure>
        <img src="https://dbstatic.no/71823006.jpg?imageId=71823006&amp;x=0.72780203784571&amp;y=0&amp;cropw=93.595342066958&amp;croph=100&amp;width=643&amp;height=511"/>
        <figcaption><b>ULIKE STADIER:</b> Etter mye spekulasjoner om en mulig feid mellom de to prinsebrødrene, bestemte prins Harry seg for å uttale seg om rykteflommen. Foto: NTB Scanpix Vis mer</figcaption>
      </figure>
      <p>- Jeg vil alltid være der for ham, og så vidt jeg vet vil han alltid være der for meg. Vi ser ikke hverandre like ofte som vi pleide lenger, fordi vi er så travle. Men jeg er veldig glad i ham, sa Harry om forholdet deres.</p>
      <p>Samtidig tok han et oppgjør med rykteflommen fra det siste året:</p>
      <p>- Majoriteten av ting er skapt ut av ingenting. Som brødre har vi gode dager og dårlige dager.</p>
    </article>
  </body>
</html>