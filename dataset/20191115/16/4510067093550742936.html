<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/floriana-popovici-a-disputat-finalele-turneului-de-tenis-de-la-palmanova-152828.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T16:49:00+00:00"/>
    <meta property="og:title" content="Floriana Popovici a disputat finalele turneului de tenis de la Palmanova"/>
    <meta property="og:description" content="Sportiva clubului CSM Oradea Floriana Popovici a avut evoluții foarte bune la întrecerile turneului de tenis din Spania, de la Palmaova, unde a disputat atât finala probei de simplu, cât și a cele de dublu. Bihoreanca ocupă locul 46 în clasamentul celor mai bune jucătoare de tenis de 16 ani din Europa."/>
  </head>
  <body>
    <article>
      <h1>Floriana Popovici a disputat finalele turneului de tenis de la Palmanova</h1>
      <address><time datetime="2019-11-15T16:49:00+00:00">15 Nov 2019, 16:49</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/floriana-popovici1.jpg"/>
      </figure>
      <p>Sportiva orădeană Floriana Popovici, legitimată la clubul CSM, a avut o evoluție foarte bună la turneul internațional din Spania, de la Palmanova, intitulat „Guillermo Vilas Tennis Academy Trophy”. Competiția a fost rezervată categoriei de vârstă de 16 ani, unde orădeanca a ajuns să dispute finala, atât în proba individuală, cât și cea de dublu feminin.</p>
      <p>De altfel, Floriana Popovici a fost cotată cap de serie numărul 1. Pe tabloul de 32 simplu, ea a întâlnit-o în primul tur pe reprezentanta gazdelor, Cristina Diaz Adrover, pe care a întrecut-o la capătul a două seturi, cu 6-2, 6-2. Apoi, în turul al II-lea, Floriana a avut-o ca adversară pe Georgia Kalamari din Franța, pe care a învins-o tot la capătul a două seturi, cu 6-2, 6-1. În sferturile de finală, reprezentanta clubului CSM a jucat împotriva Annei Soteras Chenoll, din Spania, pe care a a învins-o la fel de clar, cu 6-0, 6-2.</p>
      <p>În semifinale, bihoreanca a dat peste estonianca Brit Martin, în fața căreia a câștigat tot în două seturi, cu 6-3, 6-2. În fine, în ultimul act, în finală, Floriana Popovici s-a luptat cu Sara Dols, din Spania, unde a avut  mai mult de furcă însă, fiind învinsă la capătul a trei seturi, cu 2-6, 6-3, 5-7.</p>
      <p>În cadrul probei de dublu, Popovici a făcut echipă cu Maria Daciana Ciubotaru. Și aici, cele două românce au fost desemnate drept cap de serie numărul 1. În prima fază ele le-au întrecut pe Ema Kovacevic (Belgia) și Oliwia Orlinska (Polonia), cu 6-3, 6-2. Apoi, în sferturi au jucat împotriva uplului Alice Battesti - Georgia Kalamari (din Franța), care la scorul de 1-0 din primul set, s-au retras.</p>
      <p>A urmat disputa din semifinale, unde le-au avut ca adversare pe reprezentantele gazdelor Gloria Alogo Piqueras și Sara Dols, de care au trecut la capătul a două seturi, cu 6-4, 6-0.</p>
      <p>În fine, în finală au evoluat în compania cuplului Natalya Ninova (Spania) - Isabella Righi (Italia), în fața cărora au trebuit să se recunoască învinse cu 2-6, 6-2, 5-10.</p>
      <p>Potrivit Tennis Europe, în prezent, Floriana Popovici ocupă locul 46 în ierarhia continentală aferentă categoriei 16 ani feminin.</p>
    </article>
  </body>
</html>