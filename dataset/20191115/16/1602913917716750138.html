<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/iohannis-despre-invitatia-la-dezbatere-de-catre-dancila-eu-merg-la-intalnirea-de-marti-18589515"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T16:24:45+00:00"/>
    <meta property="og:title" content="Iohannis, despre invitaţia la dezbatere de către Dăncilă: Eu merg la întâlnirea de marţi"/>
    <meta property="og:description" content="Klaus Iohannis a declarat, întrebat dacă va da curs invitaţiei prezidenţiabilului PSD Viorica Dăncilă la o dezbatere duminică la TVR, că va merge la întâlnirea pe care o va organiza marţi cu politologii, presa şi formatorii de opinie."/>
  </head>
  <body>
    <article>
      <h1>Iohannis, despre invitaţia la dezbatere de către Dăncilă: Eu merg la întâlnirea de marţi</h1>
      <address>
        <time datetime="2019-11-15T16:24:45+00:00">15 Nov 2019, 16:24</time>
      </address>
      <p>Klaus Iohannis a declarat, întrebat dacă va da curs invitaţiei prezidenţiabilului PSD Viorica Dăncilă la o dezbatere duminică la TVR, că va merge la întâlnirea pe care o va organiza marţi cu politologii, presa şi formatorii de opinie.</p>
      <p>„Eu o să merg marţi la întâlnirea pe care o organizez eu cu politologi, jurnalişti, cu formatori de opinie. Vom avea o discuţie aşezată şi foarte bună şi lămuritoare pentru români”, a afirmat Klaus Iohannis, vineri, la Baia Mare, întrebat dacă va merge duminică la dezbaterea cu Viorica Dăncilă.</p>
      <p>Chestionat dacă îşi menţine poziţia de a nu merge la o dezbatere cu prezidenţiabilul PSD, şeful statului a răspuns: „Da, acea poziţie a fost a mea de la bun început şi rămâne cum am stabilit”.</p>
      <p>Klaus Iohannis a explicat că refuză o confruntare cu Viorica Dăncilă deoarece PSD nu merită să fie legitimat.</p>
      <p>„Din motivele pe care le-am expus. Fiindcă PSD-ul nu merită să fie legitimat, PSD-ul a guvernat împotriva românilor. Doamna Dăncilă a mimat un politician democrat şi nu pot să intru într-o dezbatere cu o persoană care reprezintă un partid care a guvernat, efectiv, împotriva românilor”, a conchis Iohannis.<br/><br/>Reacţia vine după ce Viorica Dăncilă l-a invitat pe contracandidatul ei la alegerile prezidenţiale, Klaus Iohannis, la o dezbatere duminică, la TVR. Ea i-a transmis acestuia şi subiectele pe care le va aborda, „un mic sprijin de îmbărbătare”.</p>
      <p>”Eu bănuiesc că teama este motivul refuzului de până acum. Îi voi da un mic sprijin de îmbărbătare şi îi voi da subiectele, să aibă suficient timp să pregătească nişte rspunsuri ceva mai pertinente decât celebrul ”ghinion”. (...) Dolmnule preşedinte, iată subiectele de duminică. 1. Aţi promis în campania electorală din 2014 că veţi renunţa la imunitatea oferită de funcţia prezidenţială. De ce i-aţi minţit pe români? 2. Cum v-aţi făcut datoria de preşedinte pentru care v-au ales şi v-au plătit cetăţenii dacă aţi stat mai mult în vacanţe decât la muncă?”, a afirmat Dăncilă.</p>
      <p>Klaus Iohannis participă, vineri, la o întâlnire organizată de PNL la Baia Mare. Campania electorală pentru turul al doilea la prezidenţiale a început, vineri, ora 00.00 şi se încheie pe 23 noiembrie, ora 7.00.</p>
    </article>
  </body>
</html>