<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547481.html/%D9%85%D8%B1%D8%AF%D9%85-%D8%AD%D9%82-%D8%AF%D8%A7%D8%B1%D9%86%D8%AF-%D8%A7%D8%B2-%D9%86%D8%AA%D8%A7%DB%8C%D8%AC-%D9%85%D8%AB%D8%A8%D8%AA-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D9%85%D8%B7-%D9%84%D8%B9-%D8%B4%D9%88%D9%86%D8%AF--%D9%88%D8%B9%D8%AF%D9%87-%D8%B1%D8%B3%DB%8C%D8%AF%DA%AF%DB%8C-%D8%A8%D9%87----%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%88%D8%A7%D8%B1-%D8%A7%DB%8C%D8%B1%D8%A7%D9%86%DB%8C-%D9%88-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7-%D8%A7%D8%AC%D8%B1%D8%A7%DB%8C%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T16:00:00+00:00"/>
    <meta property="og:title" content="مردم حق دارند از نتایج مثبت سهمیه‌بندی بنزین مطّلع شوند/ وعده رسیدگی به ۱۸ میلیون خانوار ایرانی و جلوگیری از افزایش قیمت‌ها اجرایی شود"/>
    <meta property="og:description" content="ائمه جمعه خراسان شمالی محور اصلی سخنان خود را در این هفته موضوع افزایش قیمت حامل های انرژی قرار دادند."/>
  </head>
  <body>
    <article>
      <h1>مردم حق دارند از نتایج مثبت سهمیه‌بندی بنزین مطّلع شوند/ وعده رسیدگی به ۱۸ میلیون خانوار ایرانی و جلوگیری از افزایش قیمت‌ها اجرایی شود</h1>
      <h2>گزیده خطبه‌های نمازجمعه شهرستان‌های خراسان شمالی؛</h2>
      <address>
        <time datetime="2019-11-15T16:00:00+00:00">15 Nov 2019, 16:00</time>
      </address>
      <p>ائمه جمعه خراسان شمالی محور اصلی سخنان خود را در این هفته موضوع افزایش قیمت حامل های انرژی قرار دادند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصراترک، </a>حجت الاسلام احمدزاده امام جمعه آشخانه در نماز جمعه این هفته، با اشاره به سالروز میلاد خجسته پیامبر اسلام (ص) و امام جعفرصادق(ع)، گفت:  تقارن میلاد این دو بزرگوار دارای شگفتی و لطافت خاصی است چرا که یکی برگزیده شده است تا بشر را از جهل برهاند و دیگری آمده است تا پرده های شبهه و جهالت را کنار بزند و نور حقیقت را به دل مومنان بتاباند.</p>
      <p>وی با تقدیر از برنامه ها و اقدامات انقلابی قوه قضائیه و آیت الله رئیسی در برخورد با مفسدان اقتصادی، گفت: امید آن می رود که این نهاد انقلابی با قوت و قاطعیت و صلابت بیشتر و بدون توجه به دوقطبی های کاذب و مبارزه بی امان و مستمر برای ریشه کنی فساد در هر سطح و جایگاه شرایط بهتری رابرای تحقق عدالت اقتصادی و اقتصاد مقاومتی فراهم کرده و موجبات اعتماد آفرینی بیشتر مردم انقلابی و صبور ایران اسلامی را فراهم می کند.</p>
      <p>احمدزاده با اشاره به راه اندازی سایت شهید علی محمدی در فردو که در گام چهارم اقدامات ایران محقق شد، خاطرنشان کرد: باید برای راه اندازی این سایت راهبردی پس از پنج سال تعطیلی به چرخه غنی سازی هسته ای، از زحمات متخصصین تقدیر و تشکر کرد اما همه می دانند که این اقدام برای بازدارندگی دشمن بدعهد کافی نیست.</p>
      <p>وی با بیان اینکه باید بجای یک اقدام، بسته ای از اقدامات که از بازدارندگی بیشتر برخوردار باشد ارائه شود، تصریح کرد: کاهش نظارت و بازرسی غنی سازی تا بیست درصد و استفاده از ساتریفیوژهای نسل جدید نمونه هایی از این اقدامات بازدارنده است.</p>
      <p>امام جمعه آشخانه با تاکید بر اینکه باید معلوم شود صبر راهبردی و گام های بازدارنده ایران تا کی ادامه خواهد یافت، گفت: در انتظار نگه داشتن کشور و چشم دوختن به وعده های دشمن، رکود و توقف اقتصاد و تولید را در پی خواهد داشت.</p>
      <p>احمدزاده در بخش دیگر سخنان خود با اشاره به ترور ناجوانمردانه فرمانده عملیات جهاد اسلامی فلسطین و همسرش توسط رژیم صهیونیستی، خاطرنشان کرد: رژیم منحوس اسرائیل با بمباران اخیر خود که منجر به شهادت ۳۰ نفر غیرنظامی در غزه شده، به دنبال تضعیف جبهه مقاومت در سطح راهبردی است.</p>
      <p>وی با اشاره به درگیری ها و دعواهای چند ماهه رژیم صهیونیستی در سطح داخلی که باعث محروم شدن از کابینه شده، اظهار کرد: این رژیم اقداماتی از قبیل ترور و بمباران را راهکاری برای بیرون رفت از مخمصه می داند، غافل از اینکه صهیونیسم را از مخمصه حقیقی که زوال قطعی اوست، گریزی نیست.</p>
      <p>خطیب نماز جمعه آشخانه با اشاره به سمیه بندی بنزین و دونرخی شدن آن در کشور، گفت: ضرورت اجرای این امر مطابق مصوبات قانونی و مورد تفاهم دولت و مجلس و با هماهنگی سران سه قوه بوده و مورد حمایت نخبگان اقتصادی است منوط به اینکه با دقت و صحیح اجرا شود.</p>
      <p>وی با تاکید بر اینکه دولت محترم باید با نظارت مستمر بر نحوه اجرا و بررسی پیامدهای این طرح مانع گرانی بی رویه کالاها و خدمات شود، اظهار کرد: مردم حق دارند از چگونگی هزینه صحیح منبع مالی حاصل از این صرفه جویی عظیم مطّلع شده و تبعات مثبت این اقدام را در کشور مشاهده کنند.</p>
      <p>احمدزاده در پایان با اشاره به اینکه سهمیه بندی بنزین می تواند مواردی از قبیل کاهش میزان قاچاق سوخت، کاهش مصرف بی رویه و آلودگی هوا را به همراه داشته باشد، گفت: با این سیاست مصرف بنزین کنترل شده و در بلند مدت کشور نیازی به واردات این محصول استراتژیک پیدا نخواهد کرد.</p>
      <p>
        <b>وعده رسیدگی به ۱۸ میلیون خانوار ایرانی و جلوگیری از افزایش قیمت ها باید اجرایی شود</b>
      </p>
      <p>حجت‌الاسلام والمسلمین رضا حسن‌زاده امام جمعه بخش خبوشان شهرستان فاروج در خطبه‌های نماز این هفته گفت: موفقیت های دستگاه قضا در برخورد با مفسدین اقتصادی و ایجاد امید در میان عامه مردم به ویژه فعالان عرصه اقتصادی کشور قابل تقدیر است که برای تحقق بهتر مبارزه با فساد، همکاری دستگاه های اجرایی، نهاد های امنیتی و اطلاعاتی با دستگاه قضا باید بیشتر شود.</p>
      <p>امام جمعه خبوشان با بیان اینکه دولتمردان نباید به راه اندازی سایت شهید علی محمدی فردو و بازگشت به چرخه غنی‌سازی بسنده کنند، ادامه داد: بلکه با عملی کردن اقدامات در بخش های مختلف ، غنی‌سازی تا ۲۰ درصد و استفاده از سانتریفیوژهای نسل جدید را سرلوحه کار خویش قرار دهند.</p>
      <p>وی با بیان اینکه افزایش قیمت حامل های انرژی با هدف جلوگیری از سو استفاده های قاچاق کالای امر قابل قبولی است، گفت: اما وعده رسیدگی به ۱۸ میلیون خانوار و جلوگیری از افزایش قیمت ها باید اجرایی شود و مردم حق دارند که ثمرات این صرفه جویی را در زندگی روزمره شان شاهد باشند.</p>
      <p>انتهای پیام/</p>
    </article>
  </body>
</html>