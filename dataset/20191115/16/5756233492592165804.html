<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621666/%D9%BE%D9%84%D9%88%D8%B3%DB%8C-%D8%AA%D8%B1%D8%A7%D9%85%D9%BE-%D8%B1%D8%A7-%D8%A8%D9%87-%D8%A7%D8%B1%D8%AA%D8%B4%D8%A7%D8%A1-%D9%85%D8%AA%D9%87%D9%85-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T16:27:00+00:00"/>
    <meta property="og:title" content="پلوسی ترامپ را به &quot;ارتشاء&quot; متهم کرد"/>
    <meta property="og:description" content="رئیس مجلس نمایندگان آمریکا با تمرکز بر روند تحقیقات استیضاح ترامپ از سوی دموکرات‌ها، وی را به ارتشاء متهم کرده است."/>
  </head>
  <body>
    <article>
      <h1>پلوسی ترامپ را به "ارتشاء" متهم کرد</h1>
      <address>
        <time datetime="2019-11-15T16:27:00+00:00">15 Nov 2019, 16:27</time>
      </address>
      <p>
        <i>رئیس مجلس نمایندگان آمریکا با تمرکز بر روند تحقیقات استیضاح ترامپ از سوی دموکرات‌ها، وی را به ارتشاء متهم کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نوشته روزنامه نیویورک‌تایمز، نانسی پلوسی، رئیس مجلس نمایندگان آمریکا دونالد ترامپ، رئیس جمهوری این کشور را متهم کرد اوکراین را در مسیری قرار داد که باید از جو بایدن و پسرش تحقیق می‌کرد تا کمک نظامی آمریکا را دریافت کند.</p>
      <p>پلوسی همچنین گفت، هنوز هیچ تصمیم نهایی درباره اینکه آیا ترامپ رسما استیضاح می‌شود یا خیر، گرفته نشده است؛ اگرچه دموکرات‌ها به دنبال ارائه یکسری اتهامات خاص علیه ترامپ هستند که می‌توان آنها را در هفته‌های آتی در بندهای استیضاح آورد.</p>
      <figure>
        <img src="https://aftabnews.ir/files/fa/news/1398/8/24/359593_715.jpg"/>
      </figure>
      <p>پلوسی ادامه داد: شهادت مرتبط با ارتشاء در این تحقیق دیده می‌شود و اینکه ترامپ از قدرت خود سوءاستفاده کرده و سوگند خود را با تهدید به توقف یک کمک نظامی و نشست کاخ سفید در ازای تحقیق درباره رقیب انتخاباتی‌اش نقض کرده است که تلاشی آشکار از سوی رئیس جمهوری برای آن است که می‌خواهد در انتخابات ۲۰۲۰ به نفع خود عمل کند.</p>
      <p>رئیس مجلس نمایندگان آمریکا همچنین گفت: ارتشاء می‌تواند ارسال یا توقف کمک‌های نظامی به اوکراین در ازای بیانیه‌ای عمومی درباره تحقیقاتی جعلی مربوط به انتخابات باشد. این ارتشاء است.</p>
      <p>نانسی پلوسی به بند دوم قانون اساسی آمریکا اشاره کرد که در آن آمده، رئیس جمهوری و سایر مقام‌های دولتی در صورت ارتشاء، خیانت یا سایر جرایم جدی و تخطی از قوانین باید استیضاح یا محکوم شوند. وی با این حال افزود: استیضاح یک عمل تفرقه افکنان در کشور ما به شمار می‌رود. الان در کشور ما همانند زمانی نیست که پرزیدنت نیکسون بابت رسوایی واترگیت از کاخ سفید بیرون انداخته شد.</p>
      <p>انتظار می‌رود که یک جلسه تحقیق استیضاح دیگر امروز (جمعه) از سوی کمیته اطلاعات مجلس نمایندگان آمریکا برگزار شود و در آن ماری ال.یووانوویچ، سفیر سابق آمریکا در اوکراین که از سوی ترامپ برکنار شد، حضور دارد.</p>
      <p>روند تحقیقات استیضاح ترامپ یک روز پس از مکالمه تلفنی ۲۵ ژوئیه بین ترامپ و همتای اوکراینی‌اش به اجرا درآمد.</p>
    </article>
  </body>
</html>