<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/po-trku-vlaka-z-avtomobilom-dva-v-bolnisnico-249149"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T16:14:00+00:00"/>
    <meta property="og:title" content="Po trku vlaka z avtomobilom dva v bolnišnico"/>
    <meta property="og:description" content="SEVNICA – Le nekaj dni po tem, ko se je na železniških tirih v Ljubljani pripetila tragedija, v kateri je umrl najstnik, v katerega je trčil vlak, bi se podobno tragično lahko končala tudi nez..."/>
  </head>
  <body>
    <article>
      <h1>Po trku vlaka z avtomobilom dva v bolnišnico</h1>
      <h2>Avto je bil v nesreči popolnoma uničen. Voznik in sopotnik sta preživela.</h2>
      <address><time datetime="2019-11-15T16:14:00+00:00">15 Nov 2019, 16:14</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1646743.jpg"/>
          <figcaption>Nesreča se je zgodila v noči na četrtek.</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1646744.jpg"/>
          <figcaption>Tovorni vlak je trčil v avto. FOTOGRAFIJI: Pgd Sevnica</figcaption>
        </figure>
      </slideshow>
      <p>SEVNICA – Le nekaj dni po tem, ko se je na železniških tirih v Ljubljani pripetila tragedija, v kateri je umrl najstnik, v katerega je trčil vlak, bi se podobno tragično lahko končala tudi nezgoda na Gornjem Brezovem. Tam je v sredo nekaj minut pred 22. uro vlak trčil v avto. »Po prvih ugotovitvah in zbranih obvestilih naj bi voznik osebnega avtomobila zapeljal na prehod ceste čez železniško progo, vanj pa je trčil tovorni vlak, ki je pripeljal iz smeri Krškega,« je dogajanje opisala <b>Alenka Drenik</b>, tiskovna predstavnica Policijske uprave Novo mesto.</p>
      <figure>
        <img src="https://www.slovenskenovice.si/images/slike/2019/11/14/1646744.jpg"/>
        <figcaption>Tovorni vlak je trčil v avto. FOTOGRAFIJI: Pgd Sevnica</figcaption>
      </figure>
      <p>Poleg policistov so v nesreči posredovali še člani PGD Sevnica in reševalci nujne medicinske pomoči. Gasilci so kraj dogodka zavarovali in popolnoma uničen avto odstranili s tirov, nato pa počistili cestišče. Reševalci so ranjenca odpeljali v bolnišnico, po podatkih policistov pa jima ni hudega.<br/><br/>To pa ni bila edina intervencija sevniških prostovoljnih gasilcev tistega dne. V dopoldanskih urah je na cesti med Sevnico in Tržičem voznik izgubil nadzor nad avtomobilom in zapeljal s ceste. Gasilci so ranjencu pomagali do prihoda reševalcev, odklopili akumulator in avto skupaj z vlečno službo potegnili na cesto.</p>
    </article>
  </body>
</html>