<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-banks-give-insurance-up-to-10-lakh-on-atm-card-know-how-2850597.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T12:02:33+00:00"/>
    <meta property="og:title" content="पता है, एटीएम कार्ड पर बैंक देते हैं 10 लाख तक का बीमा, जानें कैसे"/>
    <meta property="og:description" content="एटीएम कार्ड का इस्तेमाल करने वाले अधिकतर लोगों को जानकारी नहीं है कि उनके डेबिट कार्ड पर मुफ्त दुर्घटना बीमा की सुविधा बैंक की तरफ से दी जाती है। बीमा की राशि 50 हजार से 10 लाख रुपये तक होती है। बैंक..."/>
  </head>
  <body>
    <article>
      <h1>पता है, एटीएम कार्ड पर बैंक देते हैं 10 लाख तक का बीमा, जानें कैसे</h1>
      <address><time datetime="2019-11-15T12:02:33+00:00">15 Nov 2019, 12:02</time> by <a rel="author">हिन्दुस्तान टीम,इलाहाबाद</a></address>
      <p>एटीएम कार्ड का इस्तेमाल करने वाले अधिकतर लोगों को जानकारी नहीं है कि उनके डेबिट कार्ड पर मुफ्त दुर्घटना बीमा की सुविधा बैंक की तरफ से दी जाती है। बीमा की राशि 50 हजार से 10 लाख रुपये तक होती है। बैंक इसे प्रचारित नहीं करते, नतीजा यह कि कोई पीड़ित बीमे का लाभ नहीं ले पाता। बैंक खाता खोलने पर बैंक से मिलने वाली किट पर छोटे शब्दों में इसका उल्लेख होता है जिसपर ग्राहक की नजर नहीं जाती।</p>
      <p>एटीएम डेबिट कार्ड पर ग्राहकों को मिलने वाले दुर्घटना बीमा की लिमिट हर बैंक में अलग-अलग होती है। इसके लिए बैंकों की ओर से शर्त है कि एटीएम कार्ड एक्टिव हो और 90 दिनों में कम से कम एक बार उससे ट्रांजेक्शन जरूर हुआ हो। बीमा योजना के प्रचार-प्रसार न करने के बारे में बैंक अधिकारियों का तर्क होता है कि जिस वक्त ग्राहक का बैंक में खाता खुलता है उस वक्त यह जानकारी दी जाती है। यूनियन बैंक ऑफ इंडिया के क्षेत्रीय प्रमुख गुना नंद गामी ने बताया कि यूनियन बैंक ग्राहकों को एटीएम कार्ड पर दो लाख तक का बीमा देता है। एचडीएफसी बैंक के क्लस्टर हेड अजय गुप्ता ने बताया कि एचडीएफसी बैंक में अलग-अलग कार्ड पर अलग-अलग लिमिट है। प्लैटिनम कार्ड धारक का 10 लाख तक का बीमा होता है।</p>
      <p>पंजाब नेशनल बैंक मंडलीय कार्यालय के मुख्य प्रबंधक यशोदा नंद पांडेय ने बताया कि उनके बैंक में 50 हजार से पांच लाख तक का बीमा ग्राहकों को दिया जाता है। क्लेम के लिए खाताधारक का जहां खाता है वहां जाकर आवेदन करना होता है और बैंक इंश्योरेंस कंपनी को आगे की कार्यवाही के लिए प्रेषित करता है। एक महीने के अंदर बीमा की रकम परिवार को मिल जाती है।</p>
      <p>
        <b>जानकारी के अभाव में दावे नहीं</b>
      </p>
      <p>एटीएम कार्डधारकों को बीमा की जानकारी नहीं होने के कारण बैंकों में मृत्युपरांत दावे नहीं के बराबर आते हैं। एक साल में किस बैंक में कितने ऐसे दावे भुगतान के लिए आते हैं? पूछने पर बैंक अधिकारियों ने माना कि क्लेम से बचने के लिए इसे प्रचारित नहीं किया जाता।</p>
    </article>
  </body>
</html>