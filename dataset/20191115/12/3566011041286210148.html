<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547439.html/%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%AF%D8%B4%D9%85%D9%86-%D8%B3%D9%85-%D9%85%D9%87%D9%84%DA%A9-%D9%88-%D8%AE%D8%A7%D9%84%DB%8C-%DA%A9%D8%B1%D8%AF%D9%86-%D9%85%DB%8C%D8%AF%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T12:00:00+00:00"/>
    <meta property="og:title" content="مذاکره با دشمن سم مهلک و خالی کردن میدان است"/>
    <meta property="og:description" content="فرمانده سپاه روح الله با اشاره به اینکه مذاکره با دشمن نه تنها راه کار نیست بلکه سم مهلک و خالی کردن میدان است گفت: لذا امروز دشمن به دنبال فرصت است و اگر نقطه ضعف نشان دهیم دشمن روبه جلو حرکت می کند و لذا باید با اقتدار مقابل دشمن ایستادگی کنیم."/>
  </head>
  <body>
    <article>
      <h1>مذاکره با دشمن سم مهلک و خالی کردن میدان است</h1>
      <h2>فرمانده سپاه روح الله:</h2>
      <address>
        <time datetime="2019-11-15T12:00:00+00:00">15 Nov 2019, 12:00</time>
      </address>
      <p>فرمانده سپاه روح الله با اشاره به اینکه مذاکره با دشمن نه تنها راه کار نیست بلکه سم مهلک و خالی کردن میدان است گفت: لذا امروز دشمن به دنبال فرصت است و اگر نقطه ضعف نشان دهیم دشمن روبه جلو حرکت می کند و لذا باید با اقتدار مقابل دشمن ایستادگی کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سردار محسن کریمی فرمانده سپاه روح الله امروز در صبحگاه رزمایش الی بیت المقدس گردان های بسیج گفت: امروز در شرایطی قرار داریم که نظام استکباری سعی بر این دارد که با ایجاد نفاق و از بین بردن وحدت در بین امت های اسلامی به اهداف شوم خود دست پیدا کند و لذا وحدت در حول محور ولایت می تواند ما را از این مقطع حساس نجات دهد و امروز امت های اسلامی باید وحدت کلمه خود را حفظ کند چراکه مسیر وحدت مسیری است که توسط امام پیش روی ما گذاشته شده است.</p>
      <p>کریمی اظهار کرد: امروز در یکی از حساس ترین مقاطع انقلابی اسلامی هستیم و هرچه جلوتر می رویم شرایط پیچیده تر می شود چراکه دشمن با همه توان به میدان آمده در حالی که در گذشته به نوعی دیگر به میدان تهدیدات می آمد.</p>
      <p>وی ادامه داد: دفاع همه جانبه راهبردی است که حضرت امام پیش روی ما گذاشته و امروز هم مقام معظم رهبری تاکید زیادی بر این دفاع همه جانبه با به کارگیری همه توان ها دارند.</p>
      <p>فرمانده سپاه روح الله بیان کرد: همه ما در این چهل سال درک کرده ایم که آسایش در گذر از سختی ها است و با عبور از سختی ها می توانیم بر مشکلات پیروز شویم.</p>
      <p>وی اضافه کرد: جهاد همه جانبه امروز باید در دستور ما باشد چراکه بدون جهاد قطعا نمی توانیم به توسعه و پیشرفت همه جانبه دست پیدا کنیم</p>
      <p>کریمی افزود: وجود رهبر بزرگ دینی در نظام اسلامی که از مهمترین برکات است از مهمترین عناصر اقتدار است و امروز حکمت، شجاعت، بصیرت و هوشمندی رهبر انقلاب اسلامی زبانزد همه کشورها و حتی دنیای استکبار است و آنها آرزوی چنین رهبر کاریزماتیکی را دارند که بتوانند در پس هر شرایطی کشور را از مقاطع حساس نجات دهد.</p>
      <p>فرمانده سپاه روح الله بیان کرد: وجود مردم انقلابی و وفادار به آرمان های انقلاب اسلامی از دیگر عوامل اقتدار است و مردم در این چهل سال انقلاب همواره در مقاطع حساس وفاداری خود  را نشان دادند و این چهل سال انقلاب نشان داده که پیوند بین مردم و ولایت همه مشکلات را حل می کند.</p>
      <p>وی داشتن آرمانهای بلند و قله های متعالی در انقلاب اسلامی از دیگر عوامل اقتدار دانست و گفت: به هر میزان به آرمان ها توجه داشته باشیم و در پی عملیاتی کردن آنها برویم قطعا موفق تر خواهیم بود.</p>
      <p>فرمانده سپاه روح الله اضافه کرد: آرمان بلند تمدن اسلامی که امام و مقام معظم رهبری برایمان روشن کرده اند باید در گام دوم انقلاب تحقق پیدا کند و در واقع این راه از حضرت آدم شروع شده و ما باید آن را به نتیجه برسانیم.</p>
      <p>کریمی داشتن دشمن بزرگ را از دیگر عوامل اقتدار عنوان کرد و ادامه داد: چراکه رقیب بزرگ عامل مهم دست پیداکردن به قله های بزرگ است.</p>
      <p>وی افزود: اراده ملت ایران قطعا در این چهل سال توانسته عوامل اقتدار دشمن را به چالش بکشاند و امروز جنگ ما با دشمن جنگ اراده ها است که اگر به عوامل اقتدار توجه داشته باشیم و همت ها را به کارگیری کنیم قطعا روز به روز شاهد افول قدرت دشمن خواهیم بود.</p>
      <p>فرمانده سپاه روح الله با تاکید بر اینکه امروز دشمن راهبردی خود را بر سه ضلع عملیات روانی، فشار اقتصادی و راهبری مذاکره گذاشته که برای متزلزل کردن اراده های جوانان با استفاده از ابزارهای پیشرفته قصد گروگان گیری ذهن ها را دارد و فشار اقتصادی را به موازات عملیات روانی دنبال می کند گفت: دشمن در جنگ اقتصادی از هیچ تلاشی فروگذار نکرده اما ما اگر اراده ها را به کارگیری کنیم و به جوانان و نیروهای بومی اعتماد داشته باشیم قطعا تحریم ها را به فرصت تبدیل خواهیم کرد.</p>
      <p>وی ادامه داد: در بسیاری از پیشرفت هایی که به دست آوردیم علت آن به کارگیری اراده ها بوده و امروز قطعا در جنگ اقتصادی می توانیم موفق باشیم اگر با روحیه جهادی و فرهنگ بسیجی وارد شویم و بتوانیم با استفاده از داشته های درونی از این مقاطع حساس عبور کنیم.</p>
      <p>کریمی با اشاره به اینکه ایمان و اعتقاد راسخ به بیانات و تاکیدات مقام معظم رهبری می تواند مسیر را برای ما روشن سازد اظهار کرد: امروز راهبرد مذاکره دشمن دیگر برای همه آشکار شده، زمانی که استراتژی به تاکتیک تبدیل می شود دیگر نقشه ها آشکار می شوند.</p>
      <p>فرمانده سپاه روح الله  با اشاره به اینکه مذاکره با دشمن نه تنها راه کار نیست بلکه سم مهلک و خالی کردن میدان است بیان کرد: لذا امروز دشمن به دنبال فرصت است و اگر نقطه ضعف نشان دهیم دشمن روبه جلو حرکت می کند و لذا باید با اقتدار مقابل دشمن ایستادگی کنیم.</p>
      <p>وی اضافه کرد: امروز سطح آمادگی دفاعی و امنیتی در کشور به گونه ای است که اگر دشمن ذره ای تحرکات علیه انقلاب از خود نشان دهد قطعا پاسخ های پشیمان کننده ای دریافت خواهد کرد.</p>
      <p>کریمی بیان کرد: بسیجیان به عنوان سربازان و رزمندگان جبهه حق باید همواره در سطح آمادگی کامل و هوشیاری باشند تا هر لحظه برای فداکاری برای نظام اسلامی با ایمان و اعتقاد راسخ آماده باشند.</p>
      <p>در رزمایش الی بیت المقدس بسیج ۲۹ گردان در ۱۲ شهرستان از ۲۳ آبان طی دو روز تمرینات و آمادگی لازم را برای مقابله با هرگونه تهدید انجام می دهند.</p>
      <p>انتهای پیام/</p>
    </article>
  </body>
</html>