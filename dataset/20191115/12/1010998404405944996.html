<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/btv-reporterite/presazdavaneto-na-slavnite-pobedi-ot-balgarskata-istorija-v-btv-reporterite-tazi-sabota.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T12:12:00+00:00"/>
    <meta property="og:title" content="Пресъздаването на славните победи от българската история в bTV Репортерите тази събота"/>
    <meta property="og:description" content="Габриела Наплатанова и Дани Атанасова представят филма „Арсенал от реликви“"/>
  </head>
  <body>
    <article>
      <h1>Пресъздаването на славните победи от българската история в bTV Репортерите тази събота</h1>
      <h2>Габриела Наплатанова и Дани Атанасова представят филма „Арсенал от реликви“</h2>
      <address><time datetime="2019-11-15T12:12:00+00:00">15 Nov 2019, 12:12</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/15/PROMO_REORTERITE_SUBOTA_1573812705-1.mp4"/>
      </figure>
      <p>Тази събота, 16 ноември, <a href="https://btvnovinite.bg/tag?tag=btv+%D1%80%D0%B5%D0%BF%D0%BE%D1%80%D1%82%D0%B5%D1%80%D0%B8%D1%82%D0%B5&amp;o=date">bTV Репортерите</a> ще срещне зрителите с герои с различни професии, но обединени от едно – любовта към историята и пресъздаването на славните победи на българската войска от миналото.</p>
      <p>Забележителната дейност на Национално дружество „Традиция” по поддръжка на паметници и възстановка на събития от българската история кипи близо 30 години. Почти всяка седмица родолюбивите ентусиасти са в различни части на страната - в местности, свързани със значими победи за армията, за да пресъздават атмосферата на бойната слава.</p>
      <figure>
        <img src="https://img.bg.sof.cmestatic.com/media/images/640x/Nov2019/2112023901.jpg"/>
        <figcaption>Снимка: bTV</figcaption>
      </figure>
      <p>В страната дружеството има 39 клуба, които обединяват дейността на 1600 последователи. За последните 15 години те са провели близо 900 възстановки на исторически събития като Битката на народите, Априлското въстание, Заклятието на Оборищенци, Шипченската и Плевенската епопея, Съединението, боевете при Сливница и в Добруджа, при Свищов и още много места на славни битки.</p>
      <figure>
        <img src="https://img.bg.sof.cmestatic.com/media/images/640x/Nov2019/2112023902.jpg"/>
        <figcaption>Снимка: bTV</figcaption>
      </figure>
      <p>За ефектното и достоверно пресъздаване на събитията участниците във възстановките отделят лично време и средства, за да си набавят костюми и собствено оръжие от съответната епоха. Изненадващо за членовете на УС на дружеството, обаче, 7 души от управата на „Традиция” са обискирани в началото на миналия месец от ГДБОП.</p>
      <p>bTV разказва в детайли как операцията на Европол под името „Пандора“ срещу трафика на културно-историческо наследство на Стария континент се оказва повод 56 оръжия и 900 боеприпаси да бъдат иззети от родолюбивите ентусиасти. Оръжия ли са историческите оръжия по смисъла на закона и как ще бъде разрешен казусът? Отговорът в <a href="https://btvnovinite.bg/tag?tag=btv+%D1%80%D0%B5%D0%BF%D0%BE%D1%80%D1%82%D0%B5%D1%80%D0%B8%D1%82%D0%B5&amp;o=date">bTV Репортерите</a> – в съботната вечер, от 19.30 ч.</p>
      <figure>
        <img src="https://img.bg.sof.cmestatic.com/media/images/640x/Nov2019/2112023900.jpg"/>
        <figcaption>
          <i>Снимка: bTV</i>
        </figcaption>
      </figure>
      <p>
        <i>Автори на филма „Арсенал от реликви” са Габриела Наплатанова и Дани Атанасова, а операторите Павел Баев, Борис Пинтев, Явор Владимиров и Огнян Кръстев пресъздават емоцията от това да притежаваш и воюваш с историческо оръжие. Проектът, в който оръжията – реликви оживяват, а възстановките на епичните битки са реализирани изключително достоверно, е завършен с помощта на монтажиста Калояна Климентова и продуциран от главния редактор на </i>
        <a href="https://btvnovinite.bg/">
          <i>bTV Новините</i>
        </a>
        <i> Гена Трайкова.</i>
      </p>
    </article>
  </body>
</html>