<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103089/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T12:33:14+00:00"/>
    <meta property="og:title" content="Венеція бореться з новою хвилею припливу після рекордної повені"/>
    <meta property="og:description" content="Венеція бореться з новою хвилею припливу у п’ятницю - всього за кілька днів після найвищого підняття рівня води за останні 50 років.  "/>
  </head>
  <body>
    <article>
      <h1>Венеція бореться з новою хвилею припливу після рекордної повені</h1>
      <address>
        <time datetime="2019-11-15T12:33:14+00:00">15 Nov 2019, 12:33</time>
      </address>
      <p>Венеція бореться з новою хвилею припливу у п’ятницю — всього за кілька днів після <a href="https://www.eurointegration.com.ua/news/2019/11/13/7102996/"><b>найвищого підняття</b></a> рівня води за останні 50 років.  </p>
      <p>Про це повідомляє "Європейська правда" з посиланням на агентство <a href="http://www.ansa.it/">Ansa</a>.</p>
      <p>За даними місцевої влади, вода досягла піку 1,54 м близько полудня. Це значно нижче, ніж вода піднялася у вівторок (1,87 м) і трохи нижче, ніж раніше прогнозували. Вівторковий <a href="https://www.eurointegration.com.ua/news/2019/11/13/7102972/"><b>приплив</b> </a>став найбільшим за останні пів століття в історії міста.</p>
      <figure>
        <img src="https://img.eurointegration.com.ua/images/doc/5/9/592a669-1.jpg"/>
        <figcaption>Фото: Reuters</figcaption>
      </figure>
      <p>Центральна площа Святого Марка затоплена і закрита для туристів у п'ятницю. Магазини та готелі підтоплені. Палац дожів та базиліка Святого Марка зачинені. 70% центральної частини міста опинилися під водою.</p>
      <p>Вапоретто, водний громадський транспорт Венеції, припинив рух. Школи зачинені третій день.</p>
      <figure>
        <img src="https://img.eurointegration.com.ua/images/doc/6/5/65ac112-2.jpg"/>
        <figcaption>Фото: Reuters</figcaption>
      </figure>
      <p>Міський голова Венеції та губернатор Венето проводять інспекцію у найбільш затоплених місцях.</p>
      <p>Уряд Італії у четвер оголосив <a href="https://www.eurointegration.com.ua/news/2019/11/14/7103063/"><b>надзвичайний стан</b></a> у Венеції і заявив про виділення перших 20 млн євро для ліквідації наслідків стихії.</p>
      <p>Раніше мер Венеції звинуватив зміни клімату у тому, що припливи, з якими доводиться стикатися місту, стають щоразу повноводнішими в останні роки.</p>
    </article>
  </body>
</html>