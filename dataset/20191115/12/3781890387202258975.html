<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741879"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T12:11:00+00:00"/>
    <meta property="og:title" content="รัฐเคาะราคาขั้นต่ำแพ็คเกจทัวร์กันนักท่องเที่ยวเจอตุ๋น"/>
    <meta property="og:description" content="กรมการท่องเที่ยว กำหนดอัตราค่าบริการขั้นต่ำในการจำหน่ายแพ็คเกจทัวร์ท่องเที่ยว ให้นักท่องเที่ยวรู้ราคาขั้นต่ำ กันเจอบริษัททัวร์หลอกขายทัวร์ราคาถูก"/>
  </head>
  <body>
    <article>
      <h1>รัฐเคาะราคาขั้นต่ำแพ็คเกจทัวร์กันนักท่องเที่ยวเจอตุ๋น</h1>
      <address>
        <time datetime="2019-11-15T12:11:00+00:00">15 Nov 2019, 12:11</time>
      </address>
      <p>
        <b>กรมการท่องเที่ยว กำหนดอัตราค่าบริการขั้นต่ำในการจำหน่ายแพ็คเกจทัวร์ท่องเที่ยว ให้นักท่องเที่ยวรู้ราคาขั้นต่ำ กันเจอบริษัททัวร์หลอกขายทัวร์ราคาถูก</b>
      </p>
      <p>นายทวีศักดิ์ วาณิชย์เจริญ อธิบดีกรมการท่องเที่ยว เปิดเผยว่า ขณะนี้กรมฯ ได้ประชุมคณะกรรมการธุรกิจนำเที่ยวและมัคคุเทศก์ เพื่อหารือถึงแนวทางการกำหนดอัตราค่าบริการขั้นต่ำในการจำหน่ายแพ็คเกจทัวร์ท่องเที่ยว โดยที่ประชุมได้เห็นชอบการกำหนดอัตราค่าบริการนำเที่ยวขั้นต่ำสำหรับนักท่องเที่ยว รวมทั้งสิ้น 3 ประเภท คือ นักท่องเที่ยวที่เดินทางไปต่างประเทศ นักท่องเที่ยวที่เดินทางมาจากต่างประเทศและนักท่องเที่ยวภายในประเทศเรียบร้อยแล้ว โดยขั้นตอนต่อจากนี้คณะอนุกรรมการยกร่างอนุบัญญัติตามพระราชบัญญัติธุรกิจนำเที่ยวและมัคคุเทศก์ จะนำรายละเอียดดังกล่าวไปดำเนินการ เพื่อบังคับใช้เป็นกฎหมายต่อไป<br/><br/>สำหรับอัตราค่าบริการนำเที่ยวขั้นต่ำ ประกอบด้วย อัตราค่าบริการนำเที่ยวขั้นต่ำสำหรับนักท่องเที่ยวที่เดินทางไปต่างประเทศ ซึ่งกำหนดอัตราค่าบริการ 3 วัน 2 คืนต่อคน อยู่ที่สูงสุด 1,600 บาท ต่ำสุดที่ 9,000 บาท ซึ่งไม่รวมค่าตั๋วเครื่องบิน ,อัตราค่าบริการนำเที่ยวขั้นต่ำสำหรับการนำนักท่องเที่ยวต่างประเทศมาท่องเที่ยวในประเทศไทย แบ่งประเภทและกำหนดราคามาตรฐานขั้นต่ำ คือ ตลาดชาวอาเซียน ราคามาตรฐานขั้นต่ำ 800 บาท ต่อคนต่อคืน ตลาดชาวเอเชียราคามาตรฐานขั้นต่ำ 1,000 บาทต่อคนต่อคืน และตลาดอื่นๆ ราคามาตรฐานขั้นต่ำ 1,500 บาทต่อคนต่อคืน<br/><br/>ขณะเดียวกันยังกำหนดอัตราค่าบริการนำเที่ยวขั้นต่ำสำหรับการนำนักท่องเที่ยวเดินทางท่องเที่ยวภายในประเทศไทย ซึ่งกำหนดอัตราค่าบริการนำเที่ยวขั้นต่ำกรณีไม่พักค้างคืน วันละ 300 บาทต่อคน และกำหนดอัตราค่าบริการนำเที่ยวขั้นต่ำกรณีพักค้างคืน คืนละ 600 บาทต่อคน โดยรวมค่าบริการที่พักและพาหนะเดินทางภายในประเทศด้วยแล้ว</p>
    </article>
  </body>
</html>