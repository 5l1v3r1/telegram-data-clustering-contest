<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140089-yak_oskarzhiti_zaochne_rishennya_poyasniv_sud.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-15T12:02:00+00:00"/>
    <meta property="og:title" content="Як оскаржити заочне рішення, пояснив суд"/>
    <meta property="og:description" content="Інститут заочного розгляду справ запроваджено у Цивільному процесуальному кодексі України та активно використовується в сучасному судочинстві."/>
  </head>
  <body>
    <article>
      <h1>Як оскаржити заочне рішення, пояснив суд</h1>
      <address>
        <time datetime="2019-11-15T12:02:00+00:00">15 Nov 2019, 12:02</time>
      </address>
      <p>
        <i>
          <b>Інститут заочного розгляду справ запроваджено у Цивільному процесуальному кодексі України та активно використовується в сучасному судочинстві. Що таке заочне рішення суду та як його оскаржити, пояснив Апостолівський районний суд Дніпропетровської області.</b>
        </i>
      </p>
      <p>Згідно статистичних даних Апостолівського районного суду Дніпропетровської області за 9 місяців 2019 року справи, у яких винесено заочне рішення, становлять 54 відсотки від усіх розглянутих цивільних справ у суді за даний період, передає <a href="http://zib.com.ua/">«ЗіБ»</a> з посиланням на прес-служба суду.</p>
      <p>Найчастіше заочні рішення приймаються за позовами банку до боржників про стягнення заборгованості по кредитним договорам та позовами про розірвання шлюбу.</p>
      <p>Розглянемо основні особливості ухвалення заочного рішення суду та механізм оскарження такого рішення суду, відповідно норм Цивільного процесуального кодексу України.       </p>
      <p>
        <b>За яких умов суд може ухвалити заочне рішення?</b>
      </p>
      <p>Відповідно до ст. 280 Цивільного процесуального кодексу України суд може ухвалити заочне рішення на підставі наявних у справі доказів за одночасного існування таких умов:</p>
      <p>1) відповідач належним чином повідомлений про дату, час і місце судового засідання;</p>
      <p>2) відповідач не з’явився в судове засідання без поважних причин або без повідомлення причин;</p>
      <p>3) відповідач не подав відзив;</p>
      <p>4) позивач не заперечує проти такого вирішення справи.</p>
      <p>У разі участі у справі кількох відповідачів заочний розгляд справи можливий у випадку неявки в судове засідання всіх відповідачів. У разі зміни позивачем предмета або підстави позову, зміни розміру позовних вимог суд відкладає судовий розгляд для повідомлення про це відповідача.</p>
      <p>
        <b>Як оскаржити заочне рішення?</b>
      </p>
      <p>Заочне рішення може бути переглянуте судом, що його ухвалив, за письмовою заявою відповідача.</p>
      <p>Заяву про перегляд заочного рішення може бути подано протягом тридцяти днів з дня його проголошення. Учасник справи, якому повне заочне рішення суду не було вручене у день його проголошення, має право на поновлення пропущеного строку на подання заяви про його перегляд - якщо така заява подана протягом двадцяти днів з дня вручення йому повного заочного рішення суду.</p>
      <p>Строк на подання заяви про перегляд заочного рішення може бути також поновлений в разі пропуску з інших поважних причин.</p>
      <p>
        <b>Форма і зміст заяви про перегляд заочного рішення</b>
      </p>
      <p> Заява про перегляд заочного рішення повинна бути подана у письмовій формі.</p>
      <p>У заяві про перегляд заочного рішення повинно бути зазначено:</p>
      <p>1) найменування суду, який ухвалив заочне рішення;</p>
      <p>2) ім’я (найменування) відповідача або його представника, які подають заяву, їх місце проживання чи місцезнаходження, номер засобів зв’язку;</p>
      <p>3) обставини, що свідчать про поважність причин неявки в судове засідання та (або) неповідомлення їх суду, а також причин неподання відзиву, і докази про це;</p>
      <p>4) посилання на докази, якими відповідач обґрунтовує свої заперечення проти вимог позивача;</p>
      <p>5) клопотання про перегляд заочного рішення;</p>
      <p>6) перелік доданих до заяви матеріалів.</p>
      <p>Заява про перегляд заочного рішення підписується особою, яка її подає.</p>
      <p>До заяви про перегляд заочного рішення додаються її копії за кількістю учасників справи та копії всіх доданих до неї матеріалів.</p>
      <p>До заяви про перегляд заочного рішення, поданої представником відповідача, додається довіреність або інший документ, який підтверджує його повноваження.</p>
      <p>До заяви про перегляд заочного рішення додається документ про сплату судового збору та докази, на які посилається заявник.</p>
      <p>
        <b>Порядок розгляду заяви про перегляд заочного рішення</b>
      </p>
      <p>Заява про перегляд заочного рішення розглядається в судовому засіданні. Неявка осіб, належним чином повідомлених про дату, час і місце засідання, не перешкоджає розгляду заяви.</p>
      <p>Головуючий відкриває судове засідання і з’ясовує, хто з учасників справи з’явився, встановлює їх особу, перевіряє повноваження представників, після чого повідомляє зміст заяви і з’ясовує думку сторін та інших учасників справи щодо вимог про перегляд заочного рішення.</p>
      <p>
        <b>У результаті розгляду заяви про перегляд заочного рішення суд може своєю ухвалою:</b>
      </p>
      <p>1) залишити заяву без задоволення;</p>
      <p>2) скасувати заочне рішення і призначити справу до розгляду за правилами загального чи спрощеного позовного провадження.</p>
      <p>У разі залишення заяви про перегляд заочного рішення без задоволення заочне рішення може бути оскаржене в загальному порядку, встановленому цим Кодексом. У цьому разі строк на апеляційне оскарження рішення починає відраховуватися з дати постановлення ухвали про залишення заяви про перегляд заочного рішення без задоволення.</p>
      <p>
        <b>Скасування та оскарження заочного рішення</b>
      </p>
      <p>Заочне рішення підлягає скасуванню, якщо судом буде встановлено, що відповідач не з’явився в судове засідання та (або) не повідомив про причини неявки, а також не подав відзив на позовну заяву з поважних причин, і докази, на які він посилається, мають істотне значення для правильного вирішення справи.</p>
      <p>Позивач має право оскаржити заочне рішення в загальному порядку, встановленому цим Кодексом. Повторне заочне рішення позивач та відповідач можуть оскаржити в загальному порядку, встановленому ЦПК України.</p>
      <related>
        <h4>Матеріали за темою</h4>
        <a href="https://zib.com.ua/ua/140091-obrano_ochilnika_volinskogo_apelyaciynogo_sudu.html"/>
        <a href="https://zib.com.ua/ua/140051-golova_hersonskogo_apelyaciynogo_sudu_rozpoviv_shkolyaram_ch.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/139924-v_odeskomu_okruzhnomu_adminsudi_obrali_golovu.html"/>
        <a href="https://zib.com.ua/ua/139839-uchni_stolici_diznalisya_yak_pracyuetsya_v_sudi_.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139622-sudi_vinnichchini_pershimi_v_ukraini_vzyali_pid_ohoronu.html"/>
        <a href="https://zib.com.ua/ua/issue/680/"/>
        <a href="https://zib.com.ua/ua/139528-chat-bot_7aas_znae_vse_i_navit_bilshe.html"/>
        <a href="https://zib.com.ua/ua/139287-suddiv_iz_borispolya_odyagli_u_novi_mantii.html"/>
        <a href="https://zib.com.ua/ua/issue/676/"/>
        <a href="https://zib.com.ua/ua/139273-u_7aas_proveli_sudovu_viktorinu.html"/>
        <a href="https://zib.com.ua/ua/139243-u_cherkaskomu_apelyaciynomu_sudi_viznachilis_z_kerivnictvom.html"/>
        <a href="https://zib.com.ua/ua/139238-na_rozglyadi_suddi_oask_odnochasno_mayzhe_tisyacha_sprav_ta_.html"/>
        <a href="https://zib.com.ua/ua/139180-u_7aas_rozkrivatimut_potencial_maybutnih_yuristiv.html"/>
        <a href="https://zib.com.ua/ua/139133-pomichnikiv_suddiv_navchayut_pisati_yakisni_sudovi_rishennya.html"/>
        <a href="https://zib.com.ua/ua/139077-zborami_suddiv_obrano_golovu_lubenskogo_miskrayonnogo_sudu_p.html"/>
        <a href="https://zib.com.ua/ua/139053-pidvischennya_kvalifikacii_advokativ_odnim_dotikom.html"/>
        <a href="https://zib.com.ua/ua/138994-v_odesi_vidkrili_noviy_ofis_sudu_evropeyskogo_zrazka.html"/>
        <a href="https://zib.com.ua/ua/138990-obrano_zastupnika_golovi_gospodarskogo_sudu_kirovogradskoi_o.html"/>
        <a href="https://zib.com.ua/ua/138944-yak_odruzhitisya_nepovnolitnim_poyasniv_sud.html"/>
        <a href="https://zib.com.ua/ua/138690-mikolaivska_apelyaciya_schodnya_rozglyadala_22_klopotannya_p.html"/>
        <a href="https://zib.com.ua/ua/issue/671/"/>
        <a href="https://zib.com.ua/ua/138580-u_7aas_nagadali_poryadok_ta_umovi_nadannya_vidpustok.html"/>
        <a href="https://zib.com.ua/ua/138431-yak_pidvischiti_doviru_do_sudu_za_rahunok_komunikacii_obgovo.html"/>
        <a href="https://zib.com.ua/ua/issue/667/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>