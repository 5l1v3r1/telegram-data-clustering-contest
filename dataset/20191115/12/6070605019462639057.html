<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Iceta-formalitza-candidatura-encapcalar-PSC_0_2344565642.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T12:16:42+00:00"/>
    <meta property="og:title" content="Iceta formalitza la seva candidatura per tornar a encapçalar la primera secretaria del PSC"/>
    <meta property="og:description" content="Els socialistes catalans celebraran el congrés del partit del 13 al 15 de desembre"/>
  </head>
  <body>
    <article>
      <h1>Iceta formalitza la seva candidatura per tornar a encapçalar la primera secretaria del PSC</h1>
      <h2>Els socialistes catalans celebraran el congrés del partit del 13 al 15 de desembre</h2>
      <address>
        <time datetime="2019-11-15T12:16:42+00:00">15 Nov 2019, 12:16</time>
      </address>
      <p>El líder del PSC, Miquel Iceta, va formalitzar dijous passat la seva candidatura per tornar a encapçalar la primera secretaria dels socialistes catalans de cara al congrés que el partit celebrarà entre el 13 i el 15 de desembre. En una carta publicada aquest divendres al matí per explicar els punts clau de la seva candidatura, Iceta crida a fixar-se "nous reptes" com ara convertir el PSC en la primera força política de Catalunya. El líder socialista apunta que aquesta "ambició col·lectiva" només es pot aconseguir "vertebrant l'espai de l'esquerra no independentista i del catalanisme federalista i reformista".</p>
      <p>Si Iceta torna a ser elegit primer secretari, iniciarà el seu tercer mandat. El líder socialista es va convertir en el màxim dirigent del PSC ara fa cinc anys, en un congrés extraordinari en què va substituir Pere Navarro en el càrrec. El 2016 va ser reelegit després de guanyar les primàries a l'alcaldessa de Santa Coloma de Gramenet, Núria Parlon, en un congrés ordinari dels socialistes. Iceta afirma en la carta que un dels grans mèrits del seu primer mandat va ser deixar enrere una "gravíssima crisi interna que posava en risc la continuïtat" del projecte.</p>
      <p>Quan va ser reelegit l'any 2016, apunta el dirigent socialista, es va "prosseguir en l'esforç del redreçament" i que ara el partit ha "recuperat un paper central en la política catalana i espanyola", atès que ha esdevingut la segona força política de Catalunya en les últimes cites electorals.</p>
      <p>"Perquè encara queda molt per fer i perquè em considero amb la força suficient per encapçalar aquest esforç, et comunico formalment que tinc la voluntat de presentar-me a la reelecció com a primer secretari del PSC en el 14è congrés del partit", conclou Iceta en la carta que formalitza la seva candidatura a encapçalar un tercer mandat com a primer secretari del PSC. Aquest divendres s'acaba el termini de presentació de candidatures.</p>
    </article>
  </body>
</html>