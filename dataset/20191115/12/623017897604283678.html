<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/charlies-angels-review/"/>
    <meta property="og:site_name" content="Vertigo"/>
    <meta property="article:published_time" content="2019-11-15T12:53:09+00:00"/>
    <meta property="og:title" content="Independent Women"/>
    <meta property="og:description" content="Чи є нові «Ангели Чарлі» хорошим комедійним бойовиком? І чи справді західні критики не перебільшують комедійні таланти Крістен Стюарт?"/>
  </head>
  <body>
    <article>
      <h1>Independent Women</h1>
      <h2>Мила, але аж занадто обережна спроба оживити класичну франшизу</h2>
      <address><time datetime="2019-11-15T12:53:09+00:00">15 Nov 2019, 12:53</time> by <a rel="author" href="https://vertigo.com.ua/author/cheshire-cat/" target="_blank">Олександра Ринк</a></address>
      <p>
        <b>Ще задовго до виходу фільму, навколо нових «Ангелів Чарлі» сформувався чіткий дискурс – навіть не дивившись перші трейлери, немало людей вирішили, що точно знають, у чому проблема стрічки. «Чому Голівуд не може знімати щось нове? Ось старі «Ангели Чарлі» були прикольними, бо це було щось оригінальне», – зітхали одні коментатори. «Та навіть якщо знімати вже ремейк, навіщо пхати туди стільки фемінізму і толерантності?», – бідкались інші. Вони по-своєму праві – в нових «Ангелах Чарлі» справді багато політичного підтексту, і це справді черговий перезапуск. Але соціальні питання і постійні перевтілення – невід’ємна частина франшизи, яка запустилась у далекому 1976 році (так, «Ангели» з Діас, Лью та Беррімор теж були ремейком) та з самого початку існувала для того, щоб тішити глядачок думкою про безмежний жіночий потенціал.</b>
      </p>
      <p>Тож дорікати стрічці вторинністю та показовим фемінізмом – те саме, що сварити «Форсаж» за нереалістичну фізику чи відсутність глибоких філософських конфліктів. Але якщо відкинути усі упередження, то залишається найважливіше питання – чи є нові «Ангели Чарлі» хорошим комедійним бойовиком? І чи справді західні критики не перебільшують комедійні таланти Крістен Стюарт?</p>
      <p>Отже, як ви напевне пам’ятаєте ще з попередніх версій «Ангелів», шпигунське агентство «Таунсенд» використовує жінок-агентів для боротьби зі злими геніями, воєнними злочинцями, серійними вбивцями, крадіями та іншими небезпечними людьми. Цього разу у центрі історії три героїні – розслаблена та саркастична Сабіна (Крістен Стюарт), відповідальна Джейн (Елла Балінска) та їх начальниця Бозлі (режисерка, сценаристка та продюсерка фільму Елізабет Бенкс). Коли проста консультація перетворюється у смертельну перестрілку, протагоністки змушені взяти під своє крило добросердну та дуже розгублену програмістку Єлену (Наомі Скотт).</p>
      <figure>
        <img src="https://vertigo.com.ua/wp-content/uploads/2019/11/charlies-angels-poster.jpg"/>
      </figure>
      <h4>ОРИГІНАЛЬНА НАЗВА</h4>
      <h4>CHARLIE'S ANGELS</h4>
      <h4>ХРОНОМЕТРАЖ</h4>
      <h4>119 ХВ</h4>
      <h4>ПРЕМ'ЄРА</h4>
      <h4>14 ЛИСТОПАДА 2019</h4>
      <h4>ЖАНР</h4>
      <h4>КОМЕДІЯ, ЕКШН</h4>
      <h4>РЕЖИСЕР</h4>
      <h4>ЕЛІЗАБЕТ БЕНКС</h4>
      <h4>СЦЕНАРІЙ</h4>
      <h4>ЕЛІЗАБЕТ БЕНКС</h4>
      <h4>В РОЛЯХ</h4>
      <h4>Крістен Стюарт <br/>Наомі Скотт <br/>Елла Балінська <br/>Елізабет Бенкс <br/>Патрік Стюарт</h4>
      <h4>ПРОКАТЧИК</h4>
      <h4>B&amp;H FILM DISTRIBUTION</h4>
      <figure>
        <img src="https://vertigo.com.ua/wp-content/uploads/2019/06/charlies-angels-fb.jpg"/>
      </figure>
      <blockquote>Головна проблема картини – те, що вона намагається бути надто сучасною, надто обережною та симпатичною.</blockquote>
      <p>Дівчина працювала над розробкою нового гаджета, який має докорінно змінити сферу енергетики, але також може у будь-який момент перетворитись на небезпечну та дуже ефективну зброю. Тепер Ангелам треба не лише захистити Єлену та зрозуміти, чому на неї полює мовчазний найманий вбивця (Джонатан Такер), але й не допустити, щоб пристрій потрапив на чорний ринок. До речі, центральний антагоніст чудово показує, що Бенкс знає та поважає історію «Ангелів Чарлі» – герой Такера виглядає як трохи більш хіпстерська версія зловісного Кріспіна Гловера з фільмів МакДжі.</p>
      <p>Історія занадто передбачувана, щоб справді захоплювати чи дивувати – героїні переодягаються у екстравагантний одяг, блискавично подорожують найкрасивішими куточками Європи (Гамбург! Стамбул! Лондон!), завзято б’ються з поганцями, ганяють на дорогих авто та розгадують таємницю, яка постійно стає ще більш заплутаною. Зате між ними достатньо хімії, щоб на усе це було справді весело дивитись. Навіть коли репліки починають скидатись на феміністичні меми з твіттера (перша репліка у стрічці – «Жінки можуть все»!), а сценарій забуває про логіку та нагромаджує сюжетні повороти.</p>
      <p>Особливо тут допомагає Крістен Стюарт – здається, акторці вже трохи набридли експерименти з серйозним кіно (тм) і вона щиро радіє нагоді зіграти гіперактивну гульвісу. Так, вам не здалось – її Сабіна справді непосидюча, харизматична та дуже, дуже смішна. В одній сцені вона кривляється, розважаючи дитину, і я готова посперечатись, що це – цілеспрямований кпин над усіма, хто досі асоціює Стюарт з беземоційною Белою Свон з «Сутінок».</p>
      <figure>
        <img src="https://vertigo.com.ua/wp-content/uploads/2019/11/charlies-angels-2.jpg"/>
      </figure>
      <p>Головна проблема картини – те, що вона намагається бути надто сучасною, надто обережною та симпатичною. У той час, як протагоністки рішуче ламають руки всім, хто вимагає від них покірності та милої посмішки, режисерка смертельно боїться когось зачепити. З одного боку, її можна зрозуміти – сьогодні складно передивлятись «Ангелів Чарлі» МакДжі та не червоніти від усіх расистських, сексистських, гомофобних на просто тупих жартів, якими забита стрічка. Картина Бенкс навряд викликатиме таку реакцію у наступних поколінь глядачів – тут висміюють хіба що стереотипи, несправедливу оплату праці та моду на езотеричну медицину. З іншого – часом нові «Ангелів» виглядають аж надто невинно та безкровно. Тут є хороші екшн-сцени, смішні діалоги, вдалі персонажі, але не вистачає чіткого візуального стилю, який би не зводився до нато прямолінійного символізму.</p>
      <p>Попри всю свою обережність, «Ангели Чарлі» – вдала спроба осучаснити класичну франшизу та точно один з найкращих перезапусків цього року. Елізабет Бенкс не робить нічого революційного, але в неї вийшов цілком приємний та динамічний комедійний екшн. Можливо, ви вже за тиждень після перегляду не пам’ятатимете, що ж саме хотів антагоніст та чому протагоністки опинились у Стамбулі, але будемо відвертими – половину сюжетних ходів з «Форсажів» (чи навіть бондіани!) теж неможливо згадати.</p>
      <figure>
        <iframe src="https://www.youtube.com/embed/Z-0o-WSQEHc" width="640" height="360" data-service="Youtube" scrolling="no"/>
      </figure>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/monthly-november-2019/"/>
        <a href="https://vertigo.com.ua/his-dark-materials-s1-e2/"/>
        <a href="https://vertigo.com.ua/the-mandalorian-s1-e1/"/>
      </related>
    </article>
  </body>
</html>