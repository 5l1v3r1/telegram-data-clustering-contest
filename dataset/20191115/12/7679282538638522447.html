<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-foreign-minister-targets-pakistan-said-who-should-talk-to-the-neighbor-who-spreads-terror-2850545.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T12:04:11+00:00"/>
    <meta property="og:title" content="विदेश मंत्री का पाक पर हमला, कहा- आतंक फैलाने वाले पड़ोसी से कौन बात करे"/>
    <meta property="og:description" content="विदेश मंत्री एस जयशंकर ने कहा कि पाकिस्तान को आतंकावाद के लड़ने में सहयोग के लिए सच्ची इच्छा दिखानी होगी। एक फ्रेंच अखबार को दिए इंटरव्यू में जयशंकर ने कहा कि भारत और चीन दोनों ही अच्छे रिश्तों को..."/>
  </head>
  <body>
    <article>
      <h1>विदेश मंत्री का पाक पर हमला, कहा- आतंक फैलाने वाले पड़ोसी से कौन बात करे</h1>
      <address><time datetime="2019-11-15T12:04:11+00:00">15 Nov 2019, 12:04</time> by <a rel="author">लाइव हिन्दुस्तान टीम,नई दिल्ली</a></address>
      <p>विदेश मंत्री एस जयशंकर ने कहा कि पाकिस्तान को आतंकावाद के लड़ने में सहयोग के लिए सच्ची इच्छा दिखानी होगी। एक फ्रेंच अखबार को दिए इंटरव्यू में जयशंकर ने कहा कि भारत और चीन दोनों ही अच्छे रिश्तों को बनाना चाहते हैं। जब जयशंकर से पाक के विदेश मंत्री की भारत और पाकिस्तान के द्विपक्षीय संबंधों पर टिप्पणी पर सवाल किया गया तो वे बोले कि 'पाकिस्तान ने आतंक का उद्योग खोल रखा है और भारत में हमले के लिए आतंकियों को भेजता है। पाकिस्तान खुद इस बात से इंकार नहीं करता। अब आप मुझे बताएं कौन सा देश ऐसे पड़ोसी से बात करना चाहेगा जो खुलेआम उनके खिलाफ आतंक फैलाता हो।'</p>
      <p>बता दें कि पाकिस्तानी विदेश मंत्री ने कहा था कि भारत के साथ पाकिस्तान के रिश्ते लगभग शून्य हैं। जयशंकर ने कहा कि हमें आतंकवाद के खिलाफ गंभीर एक्शन में सहयोग की जरूरत है। उदाहरण के तौर पर कई भारतीय आतंकी गतिविधियों के लिए पाकिस्तान में हैं। हम पाकिस्तान से कहते हैं कि हमें उन्हें सौंप दिया जाए।</p>
      <p>इसके अलावा भारत और चीन के संबंधों पर बात करते हुए उन्होंने कहा कि हमारे संबंध काफी मजबूत हैं। जयशंकर ने कट्टरपंथी और अलगाववादी तत्वों की हिंसक प्रतिक्रियाओं को रोकने के लिए अगस्त में जम्मू और कश्मीर में लगाए गए प्रतिबंधों का भी जिक्र किया।</p>
    </article>
  </body>
</html>