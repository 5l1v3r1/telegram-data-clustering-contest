<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-dnr-ukrayincya-zasudili-do-11-rokiv-koloniyi-za-shpigunstvo-329764_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T12:45:00+00:00"/>
    <meta property="og:title" content="У &quot;ДНР&quot; українця засудили до 11 років колонії за &quot;шпигунство&quot;"/>
    <meta property="og:description" content="Бойовики незаконного збройного формування звинуватили громадянина в тому, що він нібито надсилав інформацію СБУ."/>
  </head>
  <body>
    <article>
      <h1>У "ДНР" українця засудили до 11 років колонії за "шпигунство"</h1>
      <h2>Бойовики незаконного збройного формування звинуватили громадянина в тому, що він нібито надсилав інформацію СБУ.</h2>
      <address>
        <time datetime="2019-11-15T12:45:00+00:00">15 Nov 2019, 12:45</time>
      </address>
      <p>Бойовики підтримуваного Росією незаконного збройного формування "ДНР" <b><a href="https://dt.ua/UKRAINE/propagandista-dnr-zasudili-do-5-rokiv-v-yaznici-261351_.html">засудили </a></b>громадянина В. Ф. Назаренко до 11 років ув'язнення, передають "<a href="http://novosti.dn.ua/news/296856-dnr-posadyla-v-tyurmu-eshhe-odnogo-obvynyaemogo-v-shpyonazhe">Новини Донбасу</a>". Українця нібито звинуватили у "шпигунстві" на користь Служби безпеки України.</p>
      <p>У так званій "генпрокуратурі" НЗФ стверджують, що житель контрольованої бойовиками території Донецької області з травня по червень 2017 року фотографував для СБУ документи про проходження "військової служби" в "народної міліції ДНР".</p>
      <p>Підконтрольний окупантам "суд" засудив його до відбування покарання в колонії суворого режиму.</p>
      <p>22 жовтня українського журналіста і блогера, автора "Дзеркало тижня. Україна" Станіслава Асєєва <a href="https://dt.ua/UKRAINE/zhurnalista-asyeyeva-v-dnr-zasudili-do-15-rokiv-v-yaznici-326982_.html"><b>засудили до 15 років в'язниці</b></a> за рішенням так званого Верховного суду "Донецької народної республіки".</p>
      <p>Станіслав Асєєв, відомий також під псевдонімом Станіслав Васін, з червня 2017 року перебуває у полоні бойовиків "ДНР". Керівництво так званої "республіки" спочатку спростовувало затримання Асєєва, а потім <a href="https://dt.ua/UKRAINE/boyoviki-dnr-pidtverdili-zatrimannya-avtora-dt-ua-stanislava-asyeyeva-248594_.html"><b>визнали, що його затримали та підозрювали у "шпіонажі"</b></a>. Журналіст жив у Донецьку та з початку окупації, писав для таких українських ЗМІ "Український тиждень", "Дзеркало тижня", "Радіо свобода".</p>
      <p>У грудні 2017 року під час обміну утримуваними особами очікувався і обмін Асєєва, однак за кілька тижнів до обміну стало відомо, що <a href="https://dt.ua/UKRAINE/boyoviki-vidmovilisya-obminyuvati-zhurnalista-asyeyeva-263172_.html"><b>бойовики відмовилися відпустити його</b></a>.</p>
      <p>17 серпня 2018-го на російському телеканалі "Россия 24" вийшов сюжет із назвою "Український журналіст-шпигун", в якому український блогер Станіслав <a href="https://dt.ua/UKRAINE/boyoviki-zmusili-zhurnalista-asyeyeva-ziznatisya-v-shpigunstvi-285945_.html"><b>Асєєв "зізнався" у співпраці з українською розвідкою.</b></a></p>
      <footer>За матеріалами: <a href="https://dt.ua/go/aHR0cDovL25vdm9zdGkuZG4udWE=">Новости Донбасса</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>