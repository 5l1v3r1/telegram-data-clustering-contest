<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/rusijos-zvalgybos-vadas-zada-veidrodines-priemones-atsakant-i-malone-dviem-rusu-snipams-54365/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-15T12:11:02+00:00"/>
    <meta property="og:title" content="Rusijos žvalgybos vadas žada „veidrodines priemones“, atsakant į malonę dviem rusų šnipams"/>
    <meta property="og:description" content="Rusijos Užsienio žvalgybos tarnybos direktorius Sergejus Naryškinas penktadienį paskelbė, kad Rusija tuo pačiu atsakys į Lietuvos prezidento Gitano Nausėdos suteiktą malonę dviem dėl šnipinėjimo nuteistiems Rusijos piliečiams."/>
  </head>
  <body>
    <article>
      <h1>Rusijos žvalgybos vadas žada „veidrodines priemones“, atsakant į malonę dviem rusų šnipams</h1>
      <address><time datetime="2019-11-15T12:11:02+00:00">15 Nov 2019, 12:11</time> by <a rel="author">BNS</a></address>
      <p>Rusijos Užsienio žvalgybos tarnybos direktorius Sergejus Naryškinas penktadienį paskelbė, kad Rusija tuo pačiu atsakys į Lietuvos prezidento Gitano Nausėdos suteiktą malonę dviem dėl šnipinėjimo nuteistiems Rusijos piliečiams.</p>
      <p>„Mano duomenimis, tai yra veidrodinės priemonės“, – penktadienį sakė S. Naryškinas.</p>
      <p>Lietuvos prezidentas suteikė malonę dviem dėl šnipinėjimo 2017 metais nuteistiems Rusijos piliečiams Nikolajui Filipčenkai ir Sergejui Moisejenkai.</p>
      <p>BNS šaltinių teigimu, pagal susitarimą Maskva turėtų suteikti malonę dviem Rusijoje kalinamiems Lietuvos piliečiams Jevgenijui Mataičiui ir Arstidui Tamošaičiui, nuteistiems 2016 metais.</p>
      <p>Maskvos teismas Lietuvos pilietį A. Tamošaitį nuteisė kalėti 12 metų, Karaliaučiaus srities teismas dvigubą Lietuvos ir Rusijos pilietybę turinčiam J. Mataičiui skyrė 13 metų nelaisvės.</p>
      <p>Maskva teigia, kad jiedu vykdė Lietuvos karinės žvalgybos užduotis. Lietuvos pareigūnai ryšio su šiais asmenimis niekada nekomentavo.</p>
      <p>Pagal susitarimą Rusija tuo pat metu taip pat gali suteikti malonę už šnipinėjimą nuteistam Norvegijos piliečiui, buvusiam pasieniečiui Frodei Bergui.</p>
      <p>N. Filipčenko Lietuvoje buvo nuteistas dešimčiai metų nelaisvės. Lietuvos teisėsaugos teigimu, jis buvo kadrinis Federalinis saugumo tarnybos FSB darbuotojas.</p>
      <p>Karininkas S. Moisejenka dėl Lietuvos karininko užverbavimo buvo nubaustas dešimt su puse metų nelaisvės.</p>
      <p>Rusams malonė suteikta remiantis šią savaitę įsigaliojusia Baudžiamojo kodekso nuostata, kuri reglamentuoja apsikeitimą šnipais.</p>
    </article>
  </body>
</html>