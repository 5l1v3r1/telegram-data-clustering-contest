<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819101-zelenskij-zatverdiv-sklad-delegacii-na-peremovini-z-eib-sodo-ugodi-pro-dorogi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T12:37:00+00:00"/>
    <meta property="og:title" content="Зеленський затвердив склад делегації на перемовини з ЄІБ щодо угоди про дороги"/>
    <meta property="og:description" content="Президент Володимир Зеленський утворив делегацію для участі в переговорах з Європейським інвестиційним банком щодо укладення Фінансової угоди «Європейські дороги України ІІІ (проєкт «Розвиток транс’європейської транспортної мережі»)."/>
  </head>
  <body>
    <article>
      <h1>Зеленський затвердив склад делегації на перемовини з ЄІБ щодо угоди про дороги</h1>
      <h2>Президент Володимир Зеленський утворив делегацію для участі в переговорах з Європейським інвестиційним банком щодо укладення Фінансової угоди «Європейські дороги України ІІІ (проєкт «Розвиток транс’європейської транспортної мережі»).</h2>
      <address>
        <time datetime="2019-11-15T12:37:00+00:00">15 Nov 2019, 12:37</time>
      </address>
      <p>Відповідне <a href="https://www.president.gov.ua/documents/3902019-rp-30485">розпорядження №390/2019-рп</a> від 14 листопада опубліковане на сайті глави держави.</p>
      <p>“Утворити делегацію України для участі у переговорах з Європейським інвестиційним банком щодо укладення Фінансової угоди «Європейські дороги України ІІІ (Проект «Розвиток транс’європейської транспортної мережі»)» між Україною та Європейським інвестиційним банком”, - ідеться в документі.</p>
      <p>Главою делегації Президент призначив заступника міністра інфраструктури Олександра Клітіна. Крім нього до складу делегації увійшли ще 10 посадовців.</p>
      <p>Глава держави також затвердив директиви делегації, але їх зміст містить гриф “для службового користування”.</p>
      <p>Як повідомляв Укрінформ, <a href="https://www.ukrinform.ua/tag-kabmin">Кабінет міністрів України</a> ухвалив 6 листопада рішення про залучення 450 мільйонів євро, наданих у кредит Європейським інвестиційним банком (ЄІБ), на розвиток транс'європейської транспортної мережі.</p>
      <p>Кредит на суму до 450 млн євро з процентами, надається строком на 15 років Державному агентству автомобільних доріг України (Укравтодор) на будівництво обходу міста Львова та капітальний ремонт ділянок міжнародної автомобільної дороги М-05 Київ – Одеса (в Черкаській, Кіровоградській, Миколаївській та Одеській областях).</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2813233-urad-zalucit-450-miljoniv-evro-na-rozvitok-transevropejskoi-transportnoi-merezi.html">Уряд залучить 450 мільйонів євро на розвиток трансєвропейської транспортної мережі</a>
      </blockquote>
      <p>Позика буде складатися з трьох траншів: перший у розмірі 100 млн євро - на проведення капітального ремонту ділянки дороги М-05 Київ – Одеса в Черкаській області, другий — 80 млн євро - на будівництва північної частини об’їзної дороги міста Львова та третій — 270 млн євро на проведення капітального ремонту ділянки автомобільної дороги М-05 Київ – Одеса в Кіровоградській, Миколаївській та Одеській областях.</p>
      <p>Кредитна угода почне діяти у 2021 році. Кінцевий термін погашення кредиту - 2035 рік.</p>
    </article>
  </body>
</html>