<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sef-ruske-rozvedky-smlouva-start-asi-nebude-prodlouzena/1821423?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T12:40:00+00:00"/>
    <meta property="og:title" content="Šéf ruské rozvědky: Smlouva START asi nebude prodloužena"/>
    <meta property="og:description" content="Moskva - Smlouva mezi Ruskem a USA o omezení strategických útočných zbraní označovaná jako START pravděpodobně nebude prodloužena. Dnes to podle agentury Tass řekl šéf ruské civilní rozvědky Sergej Naryškin. Platnost nynější dohody podepsané na jaře 2010 v Praze vyprší v únoru 2021."/>
  </head>
  <body>
    <article>
      <h1>Šéf ruské rozvědky: Smlouva START asi nebude prodloužena</h1>
      <address><time datetime="2019-11-15T12:40:00+00:00">15 Nov 2019, 12:40</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Smlouva mezi Ruskem a USA o omezení strategických útočných zbraní označovaná jako START pravděpodobně nebude prodloužena. Dnes to podle agentury Tass řekl šéf ruské civilní rozvědky Sergej Naryškin. Platnost nynější dohody podepsané na jaře 2010 v Praze vyprší v únoru 2021.</p>
      <p>Agentura Reuters připomíná, že START je poslední zásadní smlouvou o kontrole jaderných zbraní mezi dvěma největšími jadernými mocnostmi. Nynější dohodu START 3 podepsali v Praze tehdejší prezidenti Ruska a Spojených států Dmitrij Medveděv a Barack Obama. V platnost vstoupila v roce 2011. Začátkem tohoto měsíce ruské ministerstvo zahraničí uvedlo, že na vypracování nové odzbrojovací dohody nezbývá dostatek času.</p>
      <p>Smlouva START 3 se týká omezení jaderných arzenálů obou zemí. Uvádí se v ní, že po vzájemné dohodě může být o pět let prodloužena, tedy nyní do roku 2026.</p>
    </article>
  </body>
</html>