<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/este-pregatita-romania-presedintele-uefa-va-participa-la-tragerea-la-sorti-pentru-euro-2020-de-la-bucuresti-18589112"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T12:05:19+00:00"/>
    <meta property="og:title" content="Este pregătită România? Preşedintele UEFA va participa la tragerea la sorţi pentru EURO 2020 de la Bucureşti"/>
    <meta property="og:description" content="Aleksander Ceferin va fi la Bucureşti, cu două zile înainte de evenimentul tragerii la sorţi a grupelor EURO 2020, eveniment care va fi pe 30 noiembrie la Romexpo. Printre invitaţii de marcă vor fi şi Gianni Infantino, dar şi preşedinţii tuturor confederaţilor de fotbal din lume. "/>
  </head>
  <body>
    <article>
      <h1>Este pregătită România? Preşedintele UEFA va participa la tragerea la sorţi pentru EURO 2020 de la Bucureşti</h1>
      <address>
        <time datetime="2019-11-15T12:05:19+00:00">15 Nov 2019, 12:05</time>
      </address>
      <p>Aleksander Ceferin va fi la Bucureşti, cu două zile înainte de evenimentul tragerii la sorţi a grupelor EURO 2020, eveniment care va fi pe 30 noiembrie la Romexpo. Printre invitaţii de marcă vor fi şi Gianni Infantino, dar şi preşedinţii tuturor confederaţilor de fotbal din lume. </p>
      <p>Iniţial s-a vehiculat că tragerea la sorţi va fi ţinută la Ateneul Român, însă în cele din urmă s-a optat pentru Romexpo. Capitala României a primit de la UEFA privilegiul de a organiza tragerea la sorţi a grupelor turneului final care va fi găzduit de 12 ţări. Bucureştiul va organiza patru meciuri de la Euro 2020: trei în grupe şi unul din optimile de finală, toate pe Arena Naţională. Ceferin va participa în zilele precedente acestui eveniment la mai multe acţiuni în Capitală, printre care şi plantarea a sute de copaci alături de preşedintele FRF, Răzvan Burleanu.</p>
      <p>În urmă cu 7 ani, Michel Platini, predecesorul lui Ceferin, a participat la inaugurarea unui parc în sectorul 2, alături de Mircea Sandu, preşedintele de atunci al FRF. În situaţia în care România se va califica la Euro 2020 va disputa două meciuri din faza grupelor la Bucureşti, pe Arena Naţională. Tot în Bucureşti, tricolorii vor avea şi baza. Capitala este cuplată cu Amsterdam, astfel că, în cazul în care România şi Olanda obţin biletele la Euro 2020, vor face parte din aceeaşi grupă, mai precis din Grupa C.</p>
      <p>”Portocala Mecanică” va juca două meciuri la Amsterdam, iar pentru partida directă se va trage la sorţi între cele două stadioane, Arena Naţională şi ”Johan Cruyff”. În situaţia în care România nu ajunge la Euro 2020, o altă ţară care nu are oraş organizator, precum Belgia, Franţa sau Elveţia, se va cupla cu Olanda.</p>
    </article>
  </body>
</html>