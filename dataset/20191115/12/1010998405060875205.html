<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/goranov-za-bolnichnite-sazdava-se-naprezhenie-koeto-ne-sashtestvuva.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T12:27:00+00:00"/>
    <meta property="og:title" content="Горанов за болничните: Създава се напрежение, което не съществува"/>
    <meta property="og:description" content="По думите на финансовия министър цялата управляваща коалиция стои зад предложението"/>
  </head>
  <body>
    <article>
      <h1>Горанов за болничните: Създава се напрежение, което не съществува</h1>
      <h2>По думите на финансовия министър цялата управляваща коалиция стои зад предложението</h2>
      <address><time datetime="2019-11-15T12:27:00+00:00">15 Nov 2019, 12:27</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>„Предложението за болничинте е на управляващата коалиция и е в пакет. Оттам нататък всичко е опит за създаване на напрежение, което не съществува”, каза финансовият министър Владислав Горанов.</p>
      <p>„Това е технология и такъв въпрос няма смисъл. Нито г-жа Стоянова (Менда Стоянова, председател на бюджетната комисия в НС), нито народният представител от ВМРО присъстваха на заседанието на политическия съвет, което се проведе в 9 ч. в Министерски съвет“, обясни Горанов.</p>
      <p>„Двамата грешно коментират пакета от предложения, които вчера анонсирахме от страна на управляващата коалиция. Този пакет съдържа не само тази тема, а и темата за увеличение на минималната пенсия за осигурителен стаж и възраст и мерки, свързани с подобряване на достъпа на деца до детски градини“, заяви още финансовият министър.</p>
      <p>По думите му много анализи показват, че със сигурност ще се намали склонността за злоупотреби, тъй като подобна практика има в две трети от европейските държави.</p>
      <p>"Това не е изолиран за България проблем. Голямо впечатление прави екстремалното нарастване само за няколко години при равен брой заети с близо удвояване на дните във временна неработоспособност. Така че това е един проблем, който със сигурност трябва да бъде адресиран", каза още Горанов.</p>
    </article>
  </body>
</html>