<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-skaletska-syrovatka-vid-dyfteriyi/30273616.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T12:34:21+00:00"/>
    <meta property="og:title" content="Україні вистачає протидифтерійної сироватки – Скалецька"/>
    <meta property="og:description" content="В Україні достатньо протидифтерійної сироватки, але її часом використовують без необхідності. Про це під час години запитань до уряду у Верховній Раді заявила міністр охорони здоров’я України Зоряна С"/>
  </head>
  <body>
    <article>
      <h1>Україні вистачає протидифтерійної сироватки – Скалецька</h1>
      <address>
        <time datetime="2019-11-15T12:34:21+00:00">15 Nov 2019, 12:34</time>
      </address>
      <p>В Україні достатньо протидифтерійної сироватки, але її часом використовують без необхідності. Про це під час години запитань до уряду у Верховній Раді заявила міністр охорони здоров’я України Зоряна Скалецька.</p>
      <p>Вона зазначила, що в Україну завезли 200 флаконів сироватки і розвезли її по регіонах.</p>
      <p>«Це не є вакцинація, це той препарат, який вводиться лише в підтверджених випадках, коли діагностично лабораторно доведено, що ми маємо справу з дифтерією. Насправді, ми маємо ще 100 поставлених флаконів, і 150 домовлено, що будуть поставлені. Цього достатньо, оскільки підтверджених фактів ми маємо лише два десятки. Минулого року для непідтверджених випадків використали 140, а насправді підтверджених випадків було в межах 10. Цього року та сама історія. Їх не потрібно, як вакцин тисячі, їх потрібно насправді невелика кількість», – зазначила Скалецька.</p>
      <p>Вона додала, що закуплених вакцин вистачає для вакцинації дітей згідно з календарем щеплень. Міністерство також працює над новими поставками.</p>
      <p>Міністерство охорони здоров’я України повідомляло що станом на 4 листопада <a href="https://www.radiosvoboda.org/a/news-moz-dyfteria/30256099.html">в Україні підтвердили 21 діагноз «дифтерія»</a>. Водночас за попередні дев’ять років, із 2010 по 2018 рік, загалом було зареєстровано 56 випадків, повідомили у МОЗ.</p>
    </article>
  </body>
</html>