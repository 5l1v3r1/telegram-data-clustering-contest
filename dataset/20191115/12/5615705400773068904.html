<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204465-me-too-v-gambiyi-yak-prezident-gvaltuvav-krasun-i-katuvav-vidom"/>
    <meta property="og:site_name" content="Mind UA"/>
    <meta property="article:published_time" content="2019-11-15T12:30:00+00:00"/>
    <meta property="og:title" content="«Me Too» в Гамбії: як президент ґвалтував красунь і катував «відьом»"/>
    <meta property="og:description" content="Жертви Ях'я Джамме, що правив Гамбією впродовж 22 років, розповідають про його безчинства"/>
  </head>
  <body>
    <article>
      <h1>«Me Too» в Гамбії: як президент ґвалтував красунь і катував «відьом»</h1>
      <h2>Жертви Ях'я Джамме, що правив Гамбією впродовж 22 років, розповідають про його безчинства</h2>
      <address><time datetime="2019-11-15T12:30:00+00:00">15 Nov 2019, 12:30</time> by <a rel="author" href="https://mind.ua/author/146-denis-zakiyanov" target="_blank">Денис Закіянов</a></address>
      <p>
        <i>Найменша держава Африки опинилася у фокусі світових ЗМІ. Країна розкриває свідоцтва насильницьких злочинів, скоєних ексцентричним експрезидентом Ях’я Джамме та екзорцистами, які проводили за його вказівкою облави на «чаклунів». Створена новим лідером Гамбії Комісія зі встановлення правди (TRRS) почала публічні слухання сотень свідків і тих жертв цього жахливого ​​інквізиторського полювання, яким пощастило вижити.</i>
      </p>
      <h3>
        <b>«Me Too» по-гамбійськи. Королева краси проти експрезидента</b>
      </h3>
      <p>У 2014 році 18-річній Фату «Туфе» Яллоу здавалося, що її життя перетворюється на казку. Вона виграла головний національний конкурс краси, спонсором якого виступив президент Гамбії. Вона отримала гору подарунків – модний одяг, $1250 готівки, меблі для рідного дому і новий iPhone. Її запросили виступити на громадських заходах з президентом Ях’я Джамме і зустрітися з ним особисто в його резиденції. Чорний урядовий джип провіз її від будинку, в якому не було водопроводу, до розкішного президентського палацу. Там вона мала отримати найголовнішу нагороду за перемогу в конкурсі краси – стипендію для навчання за кордоном.</p>
      <p>Замість цього, за словами Фату, вона була зґвалтована президентом Джамме. Через п'ять років дівчина стала першою з безлічі жертв, які насмілилися порушити мовчання і публічно розповісти про безчинства, що коїлися в Гамбії. Фату Яллоу стала каталізатором і обличчям широкої громадської кампанії, розгорнутої проти екслідера нації Ях’я Джамме.</p>
      <p>31 жовтня 2019 року на організованих TRRS загальнодоступних слуханнях Фату Яллоу, сидячи на тлі транспаранта «Правда повинна зробити вас вільними», протягом декількох годин у найдрібніших подробицях розповідала про скоєне над нею насильство. Пряма трансляція її виступу велася по гамбійському ТВ і в <a href="https://www.youtube.com/watch?v=hxV59tCjRUA">інтернеті</a>.</p>
      <p>За словами Фату Яллоу, за тиждень до її злощасного візиту в президентський палац 50-річний Ях’я Джамме запропонував їй стати однією з його дружин. Дівчина не зрозуміла, жартує він чи говорить серйозно, але відкинула цю пропозицію, пославшись на величезну різницю у віці. Ця відмова обернулася трагічними наслідками. Помічник президента супроводив Фату Яллоу в резиденцію та пішов, і дівчина опинилася один на один з Ях’я Джамме.</p>
      <p>«Його очі були дуже червоними, і це лякало мене. Я привіталася з ним, але він не відповів... Він запитав: «Чи не занадто високу думку ти склала про себе?» – і сказав, що він президент і тому отримує будь-яку жінку, яку забажає... Він заштовхав мене в спальню і замкнув за собою двері. У цій кімнаті все було білим... крісло, подушки, ліжко, стеля... Ях’я Джамме не хотів сексу зі мною або тілесних задоволень зі мною. Він хотів образити мене. Він хотів дати мені урок», – розповіла 31 жовтня Фату Яллоу.</p>
      <p>За її твердженням, президент Гамбії вколов їй в руку якусь субстанцію і поглумився над нею. Після цього він привів до тями непритомну дівчину і вигнав зі своєї резиденції. Через декілька днів Фату Яллоу втекла з Гамбії до сусіднього Сенегалу, де зустрілася з правозахисниками з Amnesty International і ООН та попросила притулку.</p>
      <p>Вперше вона публічно розповіла про інцидент з президентом у червні 2019 року на пресконференції, після якої в столиці Гамбії почалися демонстрації на підтримку Фату Яллоу, а в соціальних мережах країни розгорнувся рух #IamToufah («Я теж Туфу»). Кілька колишніх працівниць президентського палацу зізналися, що ставали жертвами харасмента з боку Ях’я Джамме. Інші дівчата розповіли про насильство і домагання з боку його наближених.</p>
      <p>Гамбія – патріархальна країна, велика частина населення якої – консервативні мусульмани. <a href="https://gotechdaily.com/iamtoufah-breaking-the-silence-on-sexual-assault-in-gambia/">За словами</a> місцевих правозахисників, до недавнього часу гамбійські жінки вважали, що зізнатися в скоєному відносно них насильстві – все одно що поставити на собі ганебне клеймо. Після того як Фату Яллоу порушила табу та ініціювала рух #IamToufah, у суспільстві почалися революційні зміни.</p>
      <p>Ях’я Джамме прийшов до влади в Гамбії в 1994 році внаслідок військового перевороту. З молодого 29-річного лейтенанта він перетворився на одного із самих безжальних і ексцентричних правителів Африки. За словами правозахисників, він садив у тюрми дисидентів, замовляв позасудові вбивства і примушував ВІЛ-інфікованих гамбійців тестувати винайдені ним трав'яні ліки проти СНІДу. Ях’я Джамме розповідав про намір управляти Гамбією «мільярд років», але в грудні 2016-го несподівано програв на президентських виборах кандидату від опозиції і через кілька тижнів на приватному літаку втік з країни до Гвінеї, прихопивши із собою валізи грошей і декілька розкішних автомобілів. Прихильники експрезидента стверджують, що звинувачення Фату Яллоу та інших жертв насильства, що заявили про себе, сфабриковані, а сам Ях’я Джамме поки ніяк не коментує розгорнуту проти нього громадську кампанію.</p>
      <h3>
        <b>Полювання на відьом 2009 року</b>
      </h3>
      <p>У понеділок, 11 листопада, гамбійська Комісія зі встановлення правди почала місячну сесію, присвячену так званому полюванню на відьом 2009 року. 10 років тому Ях’я Джамме шокував націю оголошенням про те, що в смерті його тітки і двох охоронців винні відьми, що заполонили країну, і запустив кампанію гоніння на громадян, підозрюваних у чаклунстві.</p>
      <p>Початок 2009 року ознаменувався прибуттям з Гвінеї одягнених у червоні шати екзорцистів, які носили із собою дзеркала, коров'ячі хвости і роги. У супроводі озброєних автоматами солдатів, поліцейських і співробітників особистої охорони президента вони ходили по всій маленькій території країни і влаштовували облави на відьом. Amnesty International тоді <a href="https://www.amnesty.org/en/latest/news/2009/03/hundreds-accused-039witchcraft039-persecuted-gambia-20090318/">повідомляла</a>, що майже 1000 запідозрених у чаклунстві гамбійців, переважно похилого віку та із сільських громад, було схоплено цими «цілителями відьом» і супроводжено до таємних центрів, де їх змушували пити отруйні галюциногенні трав'яні відвари.</p>
      <p>Нові показані TRRS свідоцтва цього «полювання на відьом» дозволяють припустити, що його метою було не цькування сільських старих, а залякування держслужбовців, які раніше соромилися  публічно розповідати про те, що вони ставали жертвами «полювання на відьом». З <a href="https://www.youtube.com/watch?v=Piysut7OUHI">відеотрансляції</a> свідоцтв колишнього поліцейського Мустафи Кісея випливає, що збройні загони інквізиторів ходили по державних установах і кривавими ритуалами, що включали перерізання ший козам і півням, залякували колективи гамбійських поліцейських, військових, пожежників, тюремників і телефоністів.</p>
      <p>Особиста трагедія звинуваченого в чаклунстві Мустафи Кісея сталася 14 січня 2009 року, коли начальство банжулійської поліцейської дільниці, в якій він працював, попросило зібратися разом усіх співробітників.</p>
      <p>«Нас оточили п'ять солдатів національної гвардії в зеленій формі, п'ять барабанщиків і п'ять чоловіків, одягнених у все червоне... Деякий час ці делегати стукали в барабани і співали, а потім ватажок «цілителів відьом» став бігати і вказувати коров'ячим рогом на тих з нас, у кому він запідозрив відьму або чаклуна... він вказав приблизно на 40 чоловік. Нам сказали, що кожен підозрюваний повинен випити відвар, і якщо він чаклун, то він помре, а якщо ні, то виживе. Також нам сказали, що кожен офіцер повинен заприсягтися у відданості Ях’я Джамме», – розповів Мустафа Кісей, назвавши обряди того дня сатанинськими і такими, що суперечать Корану.</p>
      <p>За його словами, 40-ка підозрюваним у чаклунстві наказали їхати на «зцілення» до міста Коту. Він і ще один поліцейський відмовилися, і за «недотримання наказу» Мустафа Кісей був розжалуваний із сержанта в констеблі та переведений на службу в найвіддаленішу від Банжула дільницю. Офіційне звинувачення в чаклунстві, за словами Мустафи Кісея, зламало йому життя. Зіткнувшись із презирливим ставленням колег по роботі та побоюючись фізичної розправи, він звільнився з поліції і покинув країну.</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
    </article>
  </body>
</html>