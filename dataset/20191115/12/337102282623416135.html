<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DA%86%DB%8C%D9%86-%D9%88-%D9%87%D9%86%DA%AF%E2%80%8C%DA%A9%D9%86%DA%AF-%D8%AD%D9%85%D9%84%D9%87-%D8%A8%D9%87-%D9%88%D8%B2%DB%8C%D8%B1-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%AF%D8%B1-%D8%A8%D8%B1%DB%8C%D8%AA%D8%A7%D9%86%DB%8C%D8%A7-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF%D9%86%D8%AF-20191115/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3%DB%8C%D9%87"/>
    <meta property="og:site_name" content="RFI"/>
    <meta property="article:published_time" content="2019-11-15T12:57:54+00:00"/>
    <meta property="og:title" content="چین و هنگ‌کنگ حمله به وزیر دادگستری در بریتانیا را محکوم کردند"/>
    <meta property="og:description" content="در پی حمله گروهی از تظاهرکنندگان به ترزا چنگ، وزیر دادگستری هنگ‌کنگ، مقامات چین و دولت محلی هنگ‌کنگ از پلیس انگلیس خواستند تا درباره این حادثه تحقیق کند. همزمان درگیری‌های میان حامیان دولت چین و دولت محلی هنگ‌کنگ با مخالفان دموکراسی‌خواه در هنگ‌کنگ..."/>
  </head>
  <body>
    <article>
      <h1>چین و هنگ‌کنگ حمله به وزیر دادگستری در بریتانیا را محکوم کردند</h1>
      <address>
        <time datetime="2019-11-15T12:57:54+00:00">15 Nov 2019, 12:57</time>
      </address>
      <p>
        <b>در پی حمله گروهی از تظاهرکنندگان به ترزا چنگ، وزیر دادگستری هنگ‌کنگ، مقامات چین و دولت محلی هنگ‌کنگ از پلیس انگلیس خواستند تا درباره این حادثه تحقیق کند. همزمان درگیری‌های میان حامیان دولت چین و دولت محلی هنگ‌کنگ با مخالفان دموکراسی‌خواه در هنگ‌کنگ به خشونت کشیده شد.</b>
      </p>
      <p>ترزا چنگ، وزیر دادگستری هنگ‌کنگ، که به لندن سفر کرده بود، مورد حمله گروهی از مخالفان قرار گرفت. خانم چنگ که بر اثر این حادثه زخمی شده بود، برنامه سخنرانی خود در لندن را لغو کرد.</p>
      <p>دولت محلی هنگ‌کنگ در بیانیه‌ای خشم خود را از این حادثه که به زخمی شدن شدید ترزا چنگ، وزیر دادگستری هنگ‌کنگ، انجامید، اعلام کرد.</p>
      <p>سخنگوی وزارت امور خارجه چین، ضمن محکوم کردن این حادثه از مقامات بریتانیا خواست تا درباره این حادثه تحقیق کرده و عاملان آن را بازداشت کنند. همچنین این مقام چینی خواستار تامین امنیت تمامی نهادهای چین در خاک بریتانیا شد.</p>
      <p>پلیس بریتانیا، صبح جمعه ۱۵ نوامبر، یک روز پس از این حادثه، اعلام کرد که تحقیقات درباره این درگیری آغاز شده است.</p>
      <p>بر اساس بیانیه پلیس بریتانیا، «خانمی که در ناحیه بازو دچار آسیب شده بود توسط آمبولانس به بیمارستان منتقل شده اما هنوز کسی در رابطه با این حادثه بازداشت نشده است».</p>
      <p>سفارت چین در لندن تاکید کرده است که وزیر دادگستری هنگ‌کنگ از سوی ده‌ها تن از مخالفان دولت چین و هواداران جدایی‌طلبی به شدت هدف حمله قرار گرفته است.</p>
      <p>سفارت چین از پلیس بریتانیا خواسته است تا تدابیر امنیتی برای حفظ جان دیپلمات‌ها و نهادهای چینی در این کشور را افزایش دهد.</p>
      <p>همزمان در هنگ کنگ هزاران نفر بار دیگر روز جمعه به خیابان‌ها آمدند. هنگ‌کنگ، طی یک هفته گذشته، شاهد افزایش تنش‌ها میان معترضان و نیروهای امنیتی بود. این تنش‌ها پس از مرگ یک دانشجو در جریان تظاهرات اعتراضی شدت گرفت.</p>
    </article>
  </body>
</html>