<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/15/ujabb-holttestet-talaltak-az-allatmentoket-halalba-sodro-folyoban"/>
    <meta property="og:site_name" content="infostart"/>
    <meta property="article:published_time" content="2019-11-15T12:19:00+00:00"/>
    <meta property="og:title" content="Újabb holttestet találtak az állatmentőket halálba sodró folyóban"/>
    <meta property="og:description" content="A nagyrőcei (Revúca) kutyamenhelytől 3 kilométerre holttestet találtak a Murány folyóban."/>
  </head>
  <body>
    <article>
      <h1>Újabb holttestet találtak az állatmentőket halálba sodró folyóban</h1>
      <address><time datetime="2019-11-15T12:19:00+00:00">15 Nov 2019, 12:19</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/14/allatvedoket-sodort-el-a-megaradt-folyo-nagyrocen-egy-holttestet-mar-talaltak"/>
      </related>
      <h3>A nagyrőcei (Revúca) kutyamenhelytől 3 kilométerre holttestet találtak a Murány folyóban.</h3>
      <p>Szerdán <a href="https://infostart.hu/kulfold/2019/11/14/allatvedoket-sodort-el-a-megaradt-folyo-nagyrocen-egy-holttestet-mar-talaltak">három nőt sodort el a Murány folyó,</a> miközben a menhely kutyáit igyekeztek menteni az áradás elől. Egyikük holttestét még aznap 21 óra körül megtalálták, a másik két áldozatot pedig tovább keresték. Peter Pellegrini kormányfő csütörtökön tartott sajtótájékoztatóján megerősítette, hogy az eset során mindhárom nő életét vesztette.</p>
      <p>A holttest megtalálásáról a TV Markíza számolt be. A mentősök egyelőre nem tudják biztosra kijelenteni, hogy a második nőt találták-e meg a háromból, akiket elragadott a megáradt folyó - írja a <a href="https://parameter.sk/ujabb-holttestet-talaltak-folyoban-amely-elragadta-kutyakat-mento-noket">parameter.sk.</a></p>
      <p>A szerencsétlenül járt önkéntesek a jelek szerint eltévedtek az autójukkal, a vízbe hajtottak, és bár sikerült kijutniuk a járműből, az áradás elsodorta őket. „Fuldoklunk” – ezt mondta egyikük a telefonba, akinek még sikerült a 112-es segélyhívót tárcsáznia, majd a hívás megszakadt.</p>
      <p>
        <i>Nyitókép: Facebook</i>
      </p>
    </article>
  </body>
</html>