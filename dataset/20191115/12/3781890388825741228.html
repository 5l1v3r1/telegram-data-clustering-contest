<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741884"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T12:23:00+00:00"/>
    <meta property="og:title" content="เลื่อนถกอนุญาโตนัดแรกปมคิงส์เกตฟ้องไทย"/>
    <meta property="og:description" content="เลื่อนถกอนุญาโตคิงเกตฟ้องรัฐบาลไทย ปมม.44 ปิดเหมืองทอง หลังฮ่องกงไม่สงบ แต่ยังเดินหน้าฟ้องไทยแน่ ขอเปลี่ยนไปสิงคโปค์แทน หยอดพร้อมเจรจาร่วมรัฐบาลไทย"/>
  </head>
  <body>
    <article>
      <h1>เลื่อนถกอนุญาโตนัดแรกปมคิงส์เกตฟ้องไทย</h1>
      <address>
        <time datetime="2019-11-15T12:23:00+00:00">15 Nov 2019, 12:23</time>
      </address>
      <p>
        <b>เลื่อนถกอนุญาโตคิงเกตฟ้องรัฐบาลไทย ปมม.44 ปิดเหมืองทอง หลังฮ่องกงไม่สงบ แต่ยังเดินหน้าฟ้องไทยแน่ ขอเปลี่ยนไปสิงคโปค์แทน หยอดพร้อมเจรจาร่วมรัฐบาลไทย</b>
      </p>
      <p>รายงานจากบริษัท อัครา รีซอร์สเซส จำกัด (มหาชน) เปิดเผยถึงความคืบหน้าการเข้าสู่กระบวนการอนุญาโตตุลาการระหว่างบริษัท คิงส์เกต คอนโซลิเดทเต็ด ลิมิเต็ด  ผู้ถือหุ้นใหญ่บริษัท อัครา ฯ ซึ่งเป็นผู้ประกอบการเหมืองแร่ทองคำชาตรี ที่ถูก ม.44 สั่งปิดการดำเนินงาน ได้ฟ้องราชอาณาจักรไทย ภายใต้ข้อตกลงการค้าเสรีไทย-ออสเตรเลียว่า บริษัท คิงส์เกต คอนโซลิเดเต็ด และรัฐบาลไทยได้รับอนุญาตจากคณะอนุญาโตตุลาการให้เลื่อนการพิจารณาคดีตามกระบวนการอนุญาโตตุลาการกับราชอาณาจักรไทยออกไปก่อน จากเดิมต้องเข้าสู่กระบวนการอนุญาโตตุลาการ  ระหว่างวันที่ 18 – 29 พ.ย. ที่ฮ่องกง  เนื่องจากสถานการณ์ในฮ่องกง ยกระดับความรุนแรงของสถานการณ์ขึ้นต่อเนื่อง เกรงว่า ผู้เข้าร่วมจะไม่ปลอดภัย  ซึ่งบริษัทฯ จะดำเนินการให้จัดการพิจารณาดคีเปลี่ยนไป ณ ประเทศสิงคโปร์อย่างเร็วที่สุด<br/> <br/>นายรอส สมิธ-เคิร์ก ประธานกรรมการบริหารบริษัท คิงส์เกต คอนโซลิเดทเต็ด ลิมิเต็ด กล่าวว่า การเลื่อนการพิจารณาคดีครั้งนี้ไม่ได้แปลว่า คดีของบริษัทฯ มีความแข็งแกร่งลดลงแต่อย่างใด  เนื่องจากยังมั่นใจในข้อโต้แย้งและหลักฐานต่างๆ ที่บริษัทมี แต่นี่เป็นการแสดงความรับผิดชอบต่อหน้าที่ที่บริษัทฯ มีต่อคนของตน ในการดูแลสวัสดิการและความปลอดภัยของพนักงานและพยานของบริษัทฯ โดยบริษัทฯ จะแจ้งวันและสถานที่ในการพิจารณาคดีให้ทราบในโอกาสต่อไป และยังพร้อมเข้าพบรัฐบาลไทย เพื่อหารือถึงแนวทางการปฏิบัติเพื่อหาทางออกร่วมกันต่อไป<br/> <br/> </p>
    </article>
  </body>
</html>