<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-union-minister-suresh-angadi-dismisses-reports-of-economic-slowdown-says-people-getting-married-trains-running-full-2850665.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T12:28:52+00:00"/>
    <meta property="og:title" content="आर्थिक मंदी को केन्द्रीय मंत्री ने किया खारिज, कहा- लोग शादी कर रहे हैं, हवाईअड्डे ठसाठस हैं"/>
    <meta property="og:description" content="केंद्रीय मंत्री सुरेश अंगड़ी ने अर्थव्यवस्था के बारे में विपक्ष की आलोचनाओं को शुक्रवार को खारिज करते हुए कहा कि ''हवाईअड्डे और रेलगाड़ियां ठसाठस भरी हैं और लोग शादी कर रहे हैं जो यह बताता है..."/>
  </head>
  <body>
    <article>
      <h1>आर्थिक मंदी को केन्द्रीय मंत्री ने किया खारिज, कहा- लोग शादी कर रहे हैं, हवाईअड्डे ठसाठस हैं</h1>
      <address><time datetime="2019-11-15T12:28:52+00:00">15 Nov 2019, 12:28</time> by <a rel="author">नई दिल्ली, लाइव हिन्दुस्तान टीम</a></address>
      <p>केंद्रीय मंत्री सुरेश अंगड़ी ने अर्थव्यवस्था के बारे में विपक्ष की आलोचनाओं को शुक्रवार को खारिज करते हुए कहा कि ''हवाईअड्डे और रेलगाड़ियां ठसाठस भरी हैं और लोग शादी कर रहे हैं जो यह बताता है कि देश की अर्थव्यवस्था 'अच्छी चल' रही है। रेल राज्यमंत्री अंगड़ी ने कहा कि अर्थव्यवस्था में हर तीन वर्ष में नरमी आती है लेकिन यह जल्द ही रफ्तार पकड़ लेगी। उन्होंने कहा कि ''कुछ लोग प्रधानमंत्री नरेंद्र मोदी की छवि को धूमिल करने का प्रयास कर रहे हैं।</p>
      <p>अंगड़ी ने जल्द शुरू होने जा रहे टुंडा खुर्जा ईस्टर्न डेडिकेटेड फ्रेट कॉरिडोर के निरीक्षण के दौरान संवाददाताओं से कहा, ''हवाईअड्डे भरे हुए हैं, रेलगाड़ियां ठसाठस हैं, लोग शादी कर रहे हैं। कुछ लोग यह सब कुछ केवल नरेंद्र मोदी की छवि को खराब करने के लिए कर रहे हैं। उन्होंने कहा, ''हर तीन साल में अर्थव्यवस्था में मांग में कमी आती है। यह एक चक्र है। इसके बाद वह फिर रफ्तार पकड़ लेती है। अर्थव्यवस्था की हालत को लेकर कांग्रेस समेत विपक्षी दल सरकार की आलोचना कर रहे हैं।</p>
      <p>
        <b>मोदी की महत्वाकांक्षी परियोजना है डेडिकेटेड फ्रेट कॉरिडोर: अंगड़ी</b>
      </p>
      <p>रेल राज्य मंत्री सुरेश सी. अंगड़ी ने कहा है कि डेडिकेटेड फ्रेट कॉरिडोर प्रधानमंत्री नरेंद्र मोदी की महत्वाकांक्षी परियोजना है और इसके जरिए देश की अर्थव्यवस्था को मजबूती मिलेगी। अंगड़ी ने शुक्रवार को न्यू टूंडला स्टेशन पर डेडिकेटेड फ्रेट कॉरिडोर (डीएफसी) का शुभारंभ किया। इससे पहले उन्होंने रेलवे के विशेष सैलून से न्यू भदान स्टेशन से न्यू टूंडला स्टेशन तक डीएफसी का स्थल निरीक्षण किया। </p>
      <p>डीएफसी के अवलोकन के लिए दिल्ली से आए पत्रकारों से उन्होंने कहा कि यह परियोजना प्रधानमंत्री की सोच है और उनकी कई महत्वाकांक्षी परियोजनाओं में से एक है। डीएफसी के विस्तार से न सिर्फ देश के आर्थिक ढांचे को मजबूती मिलेगी बल्कि रेलवे को भी बहुत फायदा होगा। उन्होंने कहा कि डीएफसी परियोजनाओं के पूर्णत: विस्तार से माल परिवहन में और तेजी आयेगी तथा यात्री ट्रेनों की संख्या में इजाफा होगा और इसके संचालन का दायरा बढ़ेगा। एक तरफ विमान किराया मंहगा है और उसमें भी सीट नहीं मिलती। ट्रेनों में भी रोजाना सैकड़ों की संख्या में प्रतीक्षा सूची में टिकट मिलते हैं।</p>
      <p>उन्होंने जोर दिया कि डीएफसी के विस्तार के बाद अधिकाधिक ट्रेनें चलने से यात्रियों को सहूलियत मिलेगी। रेल राज्यमंत्री ने कहा कि डीएफसी का विस्तार हावड़ा तक पूरा किए जाने के लिए वर्ष 2021 तक का लक्ष्य रखा गया है। उन्होंने बताया कि इस परियोजना के तहत अभी न्यू खुर्जा से न्यू भदान तक लाइन बनी है। इस लाइन की लंबाई 194 किलोमीटर है। हावड़ा तक विस्तार के बाद मुख्य लाइनों पर यात्री ट्रेनों का दबाव कम होगा।</p>
    </article>
  </body>
</html>