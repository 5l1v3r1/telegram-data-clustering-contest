<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/akilli-telefon-pazarinda-samsung-ve-huawei-koltugunu-korudu/926983"/>
    <meta property="og:site_name" content="medya faresi"/>
    <meta property="article:published_time" content="2019-11-15T12:50:00+00:00"/>
    <meta property="og:title" content="Akıllı telefon pazarında Samsung ve Huawei koltuğunu korudu"/>
    <meta property="og:description" content="Küresel bazda 2019'un ilk yarısında 30 milyon daha az akıllı telefon satılırken, Samsung halen yüzde 22,5’lik pazar payı ile birinciliğini sürdürdü."/>
  </head>
  <body>
    <article>
      <h1>Akıllı telefon pazarında Samsung ve Huawei koltuğunu korudu</h1>
      <h2>Küresel bazda 2019'un ilk yarısında 30 milyon daha az akıllı telefon satılırken, Samsung halen yüzde 22,5’lik pazar payı ile birinciliğini sürdürdü.</h2>
      <address>
        <time datetime="2019-11-15T12:50:00+00:00">15 Nov 2019, 12:50</time>
      </address>
      <p>AA muhabirinin, uluslararası veri şirketi IDC tarafından yayınlanan araştırma verilerinden derlediği bilgiye göre, bu yılın ocak-haziran döneminde küresel pazarda 644 milyon adet akıllı telefon satışı gerçekleştirildi.</p>
      <p>Söz konusu dönemde geçen yılın aynı dönemine göre 30 milyon adet daha az akıllı telefon satılırken, büyük pazarlarda satışlar sadece Brezilya ve Çin’de artış gösterdi.</p>
      <p>En çok satış yapan akıllı telefon markaları arasında Çinli üreticiler ön plana çıktı. En çok satış yapan ilk 5 marka arasında, dünyanın en büyük ikinci akıllı telefon üreticisi olan Huawei'nin yanı sıra Çinli Xiaomi ve Oppo markaları da bulunuyor.</p>
      <p>Yılın ilk yarısında 147,4 milyon akıllı telefon satmayı başaran Samsung, dünyanın en büyük akıllı telefon üreticisi konumunu devam ettirdi.</p>
      <p>Çinli akıllı telefon üreticisi Huawei, ocak-haziran döneminde 117,8 milyon adet satış yaparak dünyanın en büyük ikinci akıllı telefon üreticisi konumunu koruyarak pazar payını yüzde 18,5’e yükseltti.</p>
      <p>Söz konusu dönemde ABD’li üretici Apple, 70,2 milyon telefon satarak, üçüncü sırada yer aldı. Apple’nin akıllı telefonda pazar payı yüzde 10,9’a geriledi.</p>
      <p>Çinli üretici Xiaomi 57,3 milyon adet akıllı telefon satarak, yüzde 8,9 pazar payı ile dördüncü sırada yer aldı.</p>
      <p>Diğer Çinli üretici Oppo ise söz konusu dönemde 52,6 milyon telefon satarken, yüzde 8,9 pazar payı ile beşinci oldu.</p>
      <p>Diğer akıllı telefon markalarının satışları ise 198,7 milyon adet olarak hesaplanırken, pazar payları yüzde 30,85 olarak tespit edildi.</p>
      <p>(AA) </p>
    </article>
  </body>
</html>