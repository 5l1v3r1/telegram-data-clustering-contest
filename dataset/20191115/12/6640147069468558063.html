<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/windows-10-november-2019-update-funzioni-rimosse/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T12:55:00+00:00"/>
    <meta property="og:title" content="Windows 10 November 2019 Update, le funzioni rimosse e abbandonate | Tom's Hardware"/>
    <meta property="og:description" content="Microsoft ha svelato le funzionalità e i servizi rimossi o che non svilupperà più a partire da Windows 10 November 2019 Update."/>
  </head>
  <body>
    <article>
      <h1>Windows 10 November 2019 Update, le funzioni rimosse e abbandonate | Tom's Hardware</h1>
      <address>
        <time datetime="2019-11-15T12:55:00+00:00">15 Nov 2019, 12:55</time>
      </address>
      <p>Microsoft <a href="http://www.tomshw.it/hardware/windows-10-november-2019-update-disponibile-come-averlo-subito/">ha reso disponibile</a> <b>Windows 10 November 2019 Update</b> (19H2) nei giorni scorsi, e anche se si tratta di un aggiornamento minore, non mancano le novità come abbiamo già avuto modo di appurare <a href="http://www.tomshw.it/hardware/windows-10-1909-19h2-novita/">in questo articolo</a>. La casa di Redmond ha inoltre <a href="https://docs.microsoft.com/en-us/windows/deployment/planning/windows-10-deprecated-features">diffuso <b>una lista delle funzioni rimosse o deprecate</b></a><b> dall’ultimo aggiornamento</b>. Insomma, le funzioni che l’azienda non sta più sviluppando e che ha tolto da Windows.</p>
      <p>Con Windows 10 1909 Microsoft ha <b>completato la rimozione del servizio cloud Peer Name Resolution Protocol (PNRP)</b>, già avviata con la versione 1809, togliendo le API corrispondenti. Rimosse anche le impostazioni legate allo spostamento della taskbar.</p>
      <figure>
        <img src="https://www.tomshw.it/images/images/2019/11/windows-10-november-2019-builg-63184.768x432.jpg"/>
      </figure>
      <p>Le funzionalità non più in sviluppo e che quindi saranno rimosse in futuro, comprendono <b>My People (Contatti), funzionalità che non ha riscosso successo</b>, e la scheda Language Community dal Feedback Hub. Microsoft ha inoltre deciso che l’Hyper-V vSwitch non sarà più collegabile a un team Load Balancing/Failover (LBFO) ma potrà essere collegato tramite SET (Switch Embedded Teaming).</p>
      <p>Le prossime versioni di Windows vedranno inoltre la sostituzione degli IME TSF1 e TSF2 con TSF3. TSF sta per Text Services Framework ed è un sistema estensibile per l’input di testo e le tecnologie legate alla lingua. È ciò che consente ad applicazioni conformi a TSF di ricevere input testuali da qualsiasi servizio di testo che supporta TSF senza preoccuparsi dei dettagli della sorgente.</p>
      <p>I servizi di testo forniscono testo alle applicazioni in un modo che non richiedano alcuna conoscenza dettagliata delle applicazioni che producono o ricevono il testo. Ad esempio, un servizio di testo può fornire input di testo da dispositivi di input vocale o di scrittura a mano.</p>
      <p>Infine Microsoft non svilupperà più <b>PSR (Package State Roaming)</b>. Il PSR consente agli sviluppatori non Microsoft di accedere ai dati di roaming sui dispositivi, consentendo agli sviluppatori di applicazioni UWP di scrivere dati su Windows e sincronizzarli con altre istanze di Windows per quell’utente. La casa di Redmond suggerisce di sostituire PSR con Azure App Service.</p>
      <p>Come noto, il prossimo update di Windows 10 si chiama (in codice) 20H1, ed è previsto per la prima metà del 2020, probabilmente con il nome May 2020 Update. Si vocifera che Microsoft <a href="http://www.tomshw.it/hardware/windows-10-20h1-pronto-a-dicembre-con-tre-mesi-di-anticipo/">completerà lo sviluppo già a dicembre</a>, dopo aver pubblicato nei giorni scorsi la prima build nello Slow Ring.</p>
    </article>
  </body>
</html>