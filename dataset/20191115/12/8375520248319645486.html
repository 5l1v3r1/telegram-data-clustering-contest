<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sluga-narodu-maje-namir-rozrobiti-etichniy-kodeks-dlya-svojih-deputativ-radi-vereshchuk-640185.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T12:34:00+00:00"/>
    <meta property="og:title" content="«Слуга народу» має намір розробити етичний кодекс для своїх депутатів Ради, - Верещук"/>
    <meta property="og:description" content="Нардепи мають розуміти, які саме порушення можуть призвести до втрати мандата або до виходу з фракції, зазначила депутатка"/>
  </head>
  <body>
    <article>
      <h1>«Слуга народу» має намір розробити етичний кодекс для своїх депутатів Ради, - Верещук</h1>
      <address>
        <time datetime="2019-11-15T12:34:00+00:00">15 Nov 2019, 12:34</time>
      </address>
      <h4>Нардепи мають розуміти, які саме порушення можуть призвести до втрати мандата або до виходу з фракції, зазначила депутатка</h4>
      <p>Депутатка Ірина Верещук заявила, що «Слуга народу» має намір розробити етичний кодекс для своїх депутатів парламенту. Про це вона повідомила журналістам у кулуарах Ради.</p>
      <p>«Ми домовилися на фракції розробити кодекс, розробити положення, етичний кодекс, де б ми розуміли, що порушення такого положення призведуть до втрати мандата або до виходу з фракції», - сказала Верещук.</p>
      <p>Раніше у п'ятницю фракція «Слуги народу» <a href="https://glavcom.ua/country/society/slugi-narodu-na-zasidanni-frakciji-virishili-dolyu-skorohod-i-polyakova-640107.html">вирішила виключити зі складу депутатів Антона Полякова і Анну Скороход</a>. Поляков зазначив, що йому не було висунуто обвинувачення в порушенні будь-яких положень при виключенні.</p>
      <p>Поляков додав, що пов'язує рішення про своє виключення з фракції зі збиранням ним підписів про висловлення недовіри генеральному прокурору Руслану Рябошапці.</p>
      <p>Як повідомлялось, депутатка Верховної Ради Ірина Верещук зі «Слуги народу» <a href="https://glavcom.ua/news/sluga-narodu-vereshchuk-virishila-sklasti-povnovazhennya-predstavnika-kabminu-u-radi-640160.html">вирішила скласти повноваження представника Кабінету Міністрів в парламенті</a>. Вона заявила, що сфокусується на роботі в Комітеті з національної безпеки, оборони та розвідки.</p>
      <p>Як повідомлялося, на початку вересня Кабінет міністрів України своїм рішенням <a href="https://glavcom.ua/news/kabmin-priznachiv-svojim-predstavnikom-v-radi-deputatku-vereshchuk-622725.html">призначив Ірину Верещук представницею уряду у Верховній Раді України</a>. </p>
      <blockquote>
        <b>Читайте також: <a href="https://glavcom.ua/interviews/nardep-irina-vereshchuk-ne-dumayu-shcho-prizvishche-cemaha-maje-viznachalne-znachennya-u-dosyagnenni-miru-na-donbasi-622599.html">Нардеп Ірина Верещук: Не думаю, що прізвище Цемаха має визначальне значення у досягненні миру на Донбасі</a></b>
      </blockquote>
      <related>
        <a href="https://glavcom.ua/news/sluga-narodu-vereshchuk-virishila-sklasti-povnovazhennya-predstavnika-kabminu-u-radi-640160.html"/>
        <a href="https://glavcom.ua/news/vereshchuk-vvazhaje-shcho-ryaboshapka-maje-vzyatisya-za-prankera-dzhokera-638135.html"/>
        <a href="https://glavcom.ua/news/deputatka-vid-slugi-narodu-irina-vereshchuk-poyasnila-svoji-vzajemini-z-lyudinoyu-medvedchuka-636952.html"/>
      </related>
    </article>
  </body>
</html>