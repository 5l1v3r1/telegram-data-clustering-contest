<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/15/news/maltempo_lazio_volano_pezzi_tetto_palazzetto_dello_sport_a_fiumicino_allagamenti_sull_aurelia-241173936/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T12:15:00+00:00"/>
    <meta property="og:title" content="Maltempo Lazio, mareggiata sul litorale: allagamenti sull'Aurelia. Sopralluoghi a Santa Marinella. Allerta meteo per le prossime ore"/>
    <meta property="og:description" content="Chiuso un tratto di strada. Distrutta la recinzione realizzata dal Wwf a protezione delle dune tra Focene nord e Fregene sud"/>
  </head>
  <body>
    <article>
      <h1>Maltempo Lazio, mareggiata sul litorale: allagamenti sull'Aurelia. Sopralluoghi a Santa Marinella. Allerta meteo per le prossime ore</h1>
      <h2>Chiuso un tratto di strada. Distrutta la recinzione realizzata dal Wwf a protezione delle dune tra Focene nord e Fregene sud</h2>
      <address>
        <time datetime="2019-11-15T12:15:00+00:00">15 Nov 2019, 12:15</time>
      </address>
      <p>E' arrivata anche  sul Lazio la forte ondata di maltempo che da giorni sta flagellando il Nord Italia.  Forte mareggiata sul litorale romano, da Ostia a Civitavecchia: situazione particolarmente critica a Santa Marinella dove, fa sapere il dipartimento Edilizia scolastica della città metropolitana di Roma, i tecnici stanno effettuando una serie di sopralluoghi nelle scuole. "Attivato un servizio di reperibilità di 24 ore allertate tutte le ditte di manutenzione per ripristinare la funzionalità degli edifici più colpiti dalle intense piogge". Dichiara in una nota il vice sindaco della Città metropolitana di Roma, Teresa Zotta.<br/><br/>Forti disagi sull'Aurelia a causa degli allagamenti. E' provvisoriamente chiuso il tratto della strada statale dal km 64 al km 66,800 sempre a Santa Marinella, mentre sulla statale 1bis è istituito il senso unico alternato al km 16,400 nei pressi di Vetralla (in provincia di Viterbo). Sul posto è presente il personale di Anas per la gestione della viabilità e per il ripristino della normale circolazione nel più breve tempo possibile</p>
      <h3>Roma, l'Aurelia sott'acqua tra Santa Marinella e Civitavecchia</h3>
      <figure>
        <video src="https://media.gedidigital.it/repubblicatv/file/2019/11/15/673052/673052-video-rrtv-650-151119_aureliallagata.mp4"/>
      </figure>
      <p>La forte mareggiata in corso ha pressochè distrutto la recinzione con pali di legno, collegati con corde, dei percorsi pedonali realizzati dal Wwf a protezione delle dune tra Focene nord e Fregene sud. Scavati ulteriori metri di spiaggia e l'avanzata del mare minaccia ormai il canale di bonifica delle Acque alte, che sfocia a ridosso dell'inizio di Fregene sud.<br/><br/>A causa del forte vento sono volati in strada, questa mattina,  alcuni pezzi del tetto del palazzetto dello Sport in viale Danubio, a Fiumicino. La struttura è da tempo chiusa per inagibilità. "Per questo motivo, ai fini della sicurezza, finché durerà il forte vento, il tratto di viale Danubio di fronte al palazzetto rimarrà chiuso al traffico. Anche la linea Cotral subirà una leggera modifica nel suo percorso" comunica l'assessore ai lavori pubblici Angelo Caroccia.<br/><br/>Sempre nel comune di Fiumicino, la scorsa notte si sono verificati dei malfunzionamenti all'impianto elettrico delle scuole di Focene, gli alunni, questa mattina, sono stati rimandati a casa. Lo comunica l'assessore alla Scuola del comune di Fiumicino, Paolo Calicchio. "Di concerto con le dirigenze scolastiche, abbiamo scelto di rimandare a casa i bambini - spiega Calicchio - Non c'è alcun problema di sicurezza degli istituti, ma semplicemente di vivibilità per via del fatto che diverse luci non funzionavano o funzionavano male". "I tecnici sono già a lavoro per riparare i guasti e ripristinare il corretto funzionamento degli impianti", conclude l'assessore.<br/><br/> E non sono incoraggianti le previsioni per il fine settimana. La Protezione civile ha emesso oggi un avviso di condizioni meteorologiche avverse con indicazione che dal pomeriggio di oggi e per le successive 24-36 ore si prevedono sul Lazio: precipitazioni da sparse a diffuse, anche a carattere di rovescio o temporale. I fenomeni saranno accompagnati da rovesci di forte intensità, frequente attività elettrica e forti raffiche di vento. Si prevedono inoltre venti di burrasca, con raffica di burrasca forte, dai quadranti meridionali, con mareggiate lungo le coste esposte. Più precisamente criticità idrogeologica codice arancione su Roma, Bacini Costieri Sud e Bacino del Liri; criticità idraulica e criticità idrogeologica per temporali codice giallo su Bacini Costieri Nord, Bacino Medio Tevere, Appennino di Rieti e Aniene<br/><br/><br/><br/><br/> </p>
    </article>
  </body>
</html>