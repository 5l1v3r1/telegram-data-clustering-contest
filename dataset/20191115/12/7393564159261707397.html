<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2574536/u-lvovi-odnocasno-zaminuvali-kilkasot-budivel-comu-ne-provodili-evakuacii"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-15T12:39:00+00:00"/>
    <meta property="og:title" content="У Львові одночасно “замінували” кількасот будівель. Чому не проводили евакуації?"/>
    <meta property="og:description" content="Псевдомінер одночасно &quot;замінува&quot; сотні будівель у Львові: лікарні, школи, дитсадки, готелі, банки, ТРЦ та навіть церкви"/>
  </head>
  <body>
    <article>
      <h1>У Львові одночасно “замінували” кількасот будівель. Чому не проводили евакуації?</h1>
      <address><time datetime="2019-11-15T12:39:00+00:00">15 Nov 2019, 12:39</time> by <a rel="author">Юлія Лавришин</a></address>
      <p>
        <i>14 листопада у Львові “замінували” лікарні, школи, дитсадки, торгово-розважальні центри та культові споруди — загалом кілька сотень об’єктів. Проте евакуації, яка необхідна при загрозі вибуху, не проводили.</i>
      </p>
      <p>Як повідомив журналістці 032.ua начальник відділу оперативно-чергової служби департаменту з питань цивільного захисту населення Львівської ОДА Віктор Буй, повідомлення про замінування надійшло на електронну пошту поліції о 16:25. Однак роботу “замінованих установ” вирішили не паралізувати та не проводити евакуацію людей.</p>
      <p>“Справа в тому, що це одна і та сама людина, яка постійно тероризує нас подібними повідомленнями, — ми його впізнаємо по стилю письма та по електронних адресах. Однак поліція не може впіймати його, оскільки він перебуває на окупованих територіях Донбасу або в Росії. Цього разу він перерахував, що загроза вибуху є у 25 житлових будинках, дев’яти готелях, 11 лікарнях та 11 ТРЦ, а також в усіх школах Львова, дитсадках, банках та культових спорудах міста”, — сказав Віктор Буй.</p>
      <p>За його словами, жодна з профільних служб не має фізичної можливості перевірити сотні об’эктів. "Це проста паралізувало б місто",  — додав він. Поліцейські тримали ситуацію на контролі, але вирішили не проводити масової евакуації.</p>
      <p>Нагадаємо, днями львівські патрульні оперативно <a href="https://www.032.ua/news/2568657/unoci-lvivski-patrulni-operativno-zatrimali-34-ricnogo-psevdominera">затримали</a> 34-річного псевдомінера.</p>
    </article>
  </body>
</html>