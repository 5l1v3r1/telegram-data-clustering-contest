<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/myles-garrett-z-cleveland-browns-uderzyl-kaskiem-w-glowe-masona-rudolpha-futbol-amerykanski-nfl,985627.html"/>
    <meta property="og:site_name" content="TVN24"/>
    <meta property="article:published_time" content="2019-11-15T12:21:00+00:00"/>
    <meta property="og:title" content="Uderzył rywala w głowę jego własnym kaskiem. &quot;Jedna z najgorszych rzeczy, jaką widziałem&quot;"/>
    <meta property="og:description" content="Wielki skandal w meczu ligi futbolu amerykańskiego NFL. W ruch poszły nie tylko pięści, ale też kask, który wylądował na głowie jednego z graczy zespołu Pittsburgh Steelers."/>
  </head>
  <body>
    <article>
      <h1>Uderzył rywala w głowę jego własnym kaskiem. "Jedna z najgorszych rzeczy, jaką widziałem"</h1>
      <address>
        <time datetime="2019-11-15T12:21:00+00:00">15 Nov 2019, 12:21</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/77e89bfe-f913-49b1-b71b-edae5682ddbb-480p.mp4"/>
        <figcaption>Myles Garrett z Cleveland Browns odpocznie zapewne od gry Foto: Getty Images | Video: Getty Images</figcaption>
      </figure>
      <h3>Wielki skandal w meczu ligi futbolu amerykańskiego NFL. W ruch poszły nie tylko pięści, ale też kask, który wylądował na głowie jednego z graczy zespołu Pittsburgh Steelers.</h3>
      <p>Do końca czwartkowego spotkania między Cleveland Browns i Pittsburgh Steelers pozostawały sekundy. Po rozpoczęciu akcji Myles Garrett, zawodnik Browns, natychmiast próbował powstrzymać rozgrywającego przeciwników Masona Rudolpha. Nie zdążył, ale atak był ostry. Między graczami doszło do przepychanek, która wymknęła się spod kontroli.<br/><br/>Próbowało ich rozdzielić dwóch innych futbolistów, ale Garrett zdołał zdjąć kask z głowy Rudolpha i zamachnął się nim na rywala, trafiając go w odkrytą głowę. Oszołomiony Rudolph rozłożył ręce i patrzył już tylko w kierunku jednego z arbitrów.</p>
      <p>W tle trwała potężna awantura z udziałem obu ekip. Gracze z Pittsburgha próbowali wziąć odwet na Garrettcie.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/a6ccb185-f664-4841-96cc-1fc4c1dc2929.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Garrett trafił kaskiem w głowę Rudolpha<cite>Źródło: Getty Images</cite></figcaption>
      </figure>
      <h3>"Zawstydzające" i "niewybaczalne"</h3>
      <related>
        <a href="https://eurosport.tvn24.pl/inne,132/gimnastyczka-nie-przezyla-upadku-na-treningu,984991.html"/>
      </related>
      <p>- Jedna z najgorszych rzeczy, jaką kiedykolwiek widziałem na profesjonalnym boisku - mówił Joe Buck, komentator telewizji Fox, która transmitowała mecz.<br/><br/>Garrett został wyrzucony z boiska na osiem sekund przed końcem spotkania. Czeka go zapewne długa przerwa w grze. Na razie nie wiadomo, ile meczów będzie musiał pauzować. O tym zdecydują władze ligi NFL.<br/><br/>- To, co zrobiłem, było głupie. Nie powinienem pozwalać sobie na takie zachowanie - wyznał po wszystkim futbolista Cleveland Browns.<br/><br/>Jego trener, Freddie Kitchens, określił je jako "zawstydzające". Kolegi z zespołu nie zamierzał bronić Baker Mayfield, który zachowanie Garretta nazwał "niewybaczalnym".<br/><br/>Zawodnicy Cleveland Browns wygrali z Pittsburgh Steelers 21-7. Obie drużyny spotkają się ponownie 2 grudnia.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/be5a4b5f-8268-4bcc-9672-aade138b76fd.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Garrett nie dokończył meczu. Zapewne odpocznie od gry<cite>Źródło: Getty Images</cite></figcaption>
      </figure>
      <p>Autor: kz/TG / Źródło: eurosport.pl, bbc.com</p>
    </article>
  </body>
</html>