<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824040.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T12:00:00+00:00"/>
    <meta property="og:title" content="عارف: با سخنان تند و آتشین می شود یک شبه قهرمان شد/ عقب‌نشینی نخواهیم کرد"/>
    <meta property="og:description" content="به گزارش ایسنا محمدرضا عارف تاکید کرد: برخی آیه یاس خواندن ها در داخل جبهه اصلاحات مطمئنا بازی کردن در زمبنی است که رقیب ما طراحی کرده است و متاسفانه افرادی هم ماموریت‌شان دامن زدن به برخی اختلاف نظرهای طبیعی در داخل خانواده اصلاحات است."/>
  </head>
  <body>
    <article>
      <h1>عارف: با سخنان تند و آتشین می شود یک شبه قهرمان شد/ عقب‌نشینی نخواهیم کرد</h1>
      <address>
        <time datetime="2019-11-15T12:00:00+00:00">15 Nov 2019, 12:00</time>
      </address>
      <p>رئیس فراکسیون امید مجلس شورای اسلامی گفت: با سخنان تند و آتشین می شود یک شبه قهرمان شد اما آیا نتیجه‌ای برای کشور و گفتمان اصلاحات دارد؟</p>
      <p>به گزارش ایسنا محمدرضا عارف تاکید کرد: برخی آیه یاس خواندن ها در داخل جبهه اصلاحات مطمئنا بازی کردن در زمبنی است که رقیب ما طراحی کرده است و متاسفانه افرادی هم ماموریت‌شان دامن زدن به برخی اختلاف نظرهای طبیعی در داخل خانواده اصلاحات است.</p>
      <p>وی در دیدار با اعضای ستاد استان تهران شورای عالی سیاست گذاری جبهه اصلاح طلبان با تبریک میلاد پیامبر اکرم(ص) و نیز میلاد ششمین امام معصوم، امام جعفر صادق(ع) با بیان اینکه امیدوارم مسلمانان جهان به اتحاد عمیق و مداوم در همه اصول مسلم اسلام برسند، گفت: هفته وحدت می‌تواند منشأ برکت و وحدت و همدلی و همراهی نه تنها در ایران، که در سراسر جهان اسلام باشد. متاسفانه جهان اسلام که بیش از هر زمان به یگانگی و همدلی نیازمند است، در اثر تعصب جاهلان و توطئه و ترفند دشمنان، در آتش قهر و ستیزی که حاصل آن انبوه کشتگان و ویرانی‌های  فراوان است می‌سوزد.</p>
      <p>وی در همین زمینه ادامه داد: رمز پیروزی انقلاب اسلامی وحدت کلمه بوده است و در سالهای بعد از انقلاب هم در برابر حوادث ناگواری که می‌توانست کیان نظام را به مخاطره بیندازد همدلی و اتحاد و همبستگی بین مردم و حاکمیت بود که ترفندهای بدخواهان ملت ایران را ناکام گذاشت.</p>
      <p>رئیس فراکسیون امید ایجاد شکاف بین مسئولان نظام را خواست دشمنان ملت ایران دانست و تاکید کرد: متاسفانه از تریبون‌هایی که باید منادی وحدت و همبستگی باشند بعضا سخنانی شنیده می شود که در راستای ایجاد تفرقه در درون خانواده انقلاب است جای تعجب است وقتی دولت و رئیس جمهور محترم در صف مقابله با تحریم های ظالمانه قرار دارند برخی در داخل کشور  به جای آنکه در این کارزار سخت پشتیبان دولتمردان باشند با توهین و حمله به مدیران دولتی، همسو با دشمنان این نظام عمل می‌کنند.</p>
      <p>وی در بخش دیگری از سخنان خود ویژگی کار سیاسی را سعه صدر دانست و تصریح کرد: در فعالیت‌های جبهه‌ای هر زمان سعه صدر از خود نشان دادیم موفق شدیم و هر زمان به دنبال اعمال خواسته های فردی بوده ایم شکست خوردیم.</p>
      <p>عارف تفکر اصلاح طلبی را در ذات مردم ایران دانست و گفت: امام خمینی(ره)قبل و بعد از پیروزی  انقلاب اسلامی روش و منش اصلاحی داشتند و پیروان خط امام نیز با تفکر اصلاح طلبی به دنبال حاکمیت گفتمان اصلاحات در کشور بوده و هستند هر چند با مقاومت‌هایی رو برو بوده‌ایم ولی برای تثبیت گفتمان اصلاحات در کشور هیچگاه عقب نشینی نخواهیم کرد.</p>
      <p>وی با بیان اینکه در مقطع فعلی مسئولیت سنگینی بر عهده اصلاح‌طلبان قرار دارد، تاکید کرد: برخی می گویند باید به دنبال اصلاح اصلاح طلبی بود اصلاح طلبی که نیاز به اصلاح ندارد بهتر است بگویم باید به دنبال اصلاح اصلاح طلبان باشیم.</p>
      <p>رئیس شورای عالی سیاست گذاری جبهه اصلاح طلبان با هشدار به برخی افراد که در زمین طراحی شده رقیب بازی می کنند، گفت: برخی آیه یاس خواندن ها در داخل جبهه اصلاحات مطمئنا بازی کردن در زمبنی است که رقیب ما طراحی کرده است و متاسفانه افرادی هم ماموریت شان دامن زدن به برخی اختلاف نظرهای طبیعی در داخل خانواده اصلاحات است.</p>
      <p>وی رمز پیروزی گفتمان اصلاح طلبی در انتخابات پیش رو را وحدت و انسجام و مشارکت مردم دانست و خاطرنشان کرد: در انتخابات گذشته بر اساس ساز و کارهایی لیست انتخاباتی تهیه می شد در این دوره هم بر اساس آسیب شناسی که از نحوه بستن لیست های انتخاباتی انجام شد طرحی با عنوان «سرا» برای دموکراتیک‌تر شدن این مکانیزم در شورای عالی سیاست گذاری جبهه اصلاح طلبان کلیات آن به تصویب رسید که البته جزییات آن با وسواس و با در نظر گرفتن نظرات نخبگان در کارگروه راهبردها در حال بررسی است.</p>
      <p>عارف در پایان با اشاره به عملکرد مجلس دهم به ویژه فراکسیون امید مجلس شورای اسلامی گفت: راهبرد ما در مجلس دهم آرامش و دوری از تنش بوده است و از این راهبرد نتیجه گرفته ایم. با سخنان تند و آتشین  می شود یک شبه قهرمان شد اما آیا نتیجه ای برای کشور و گفتمان اصلاحات دارد؟ فراکسیون امید در حد بضاعت خود فعالیت‌هایی در به ثمر نشستن طرح هایی که دغدغه مردم و همینطور جامعه مدنی در آن لحاظ شده بود انجام داد از جمله طرح کاهش مجازات اعدام که در ارزیابی سازمان ملل در مسایل حقوق بشری ایران تاثیر گذار بود و یا طرح کاهش حبس که دو فوریت آن در مجلس به تصویب رسید و نظایر چنین طرح هایی که اعضای فراکسیون امید طراح اولیه آن بوده‌اند.</p>
    </article>
  </body>
</html>