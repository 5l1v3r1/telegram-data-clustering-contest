<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://genova.repubblica.it/cronaca/2019/11/15/news/la_francia_nega_l_estradizione_per_l_ultimo_black_bloc_latitante_del_g8_2001_di_genova-241174618/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T12:24:00+00:00"/>
    <meta property="og:title" content="La Francia nega l'estradizione per l'ultimo black bloc latitante del G8 2001 di Genova"/>
    <meta property="og:description" content="Vincenzo Vecchi lascia la prigione ma un nuovo mandato di arresto potebbe eliminare i motivi tecnici del rifiuto"/>
  </head>
  <body>
    <article>
      <h1>La Francia nega l'estradizione per l'ultimo black bloc latitante del G8 2001 di Genova</h1>
      <h2>Vincenzo Vecchi lascia la prigione ma un nuovo mandato di arresto potebbe eliminare i motivi tecnici del rifiuto</h2>
      <address><time datetime="2019-11-15T12:24:00+00:00">15 Nov 2019, 12:24</time> by <a rel="author">MARCO PREVE</a></address>
      <p>I giudici francesi hanno rimesso in libertà Vincenzo Vecchi l’ultimo black bloc del G8 genovese del 2001 ancora libero per il quale l’Italia aveva chiesto l’estradizione con due mandati di arresto europeo.<br/>Se in Italia come in Francia molti attivisti (a Parigi la campagna a favore di Vecchi ha visto l’intervento di due scrittori vincitori del premio Goncourt Eric Vuillard e Pierre Lemaitre) esultano per la liberazione di Vecchi va sottolineato che a quanto sembra le motivazioni sono legate ad aspetti tecnici. E’ quindi scontato aspettarsi un nuovo mandato di arresto europeo da parte della procura generale di Genova che terrà conto delle osservazioni francesi.<br/>Altro discorso sarebbe se i giudici dovessero motivare la scarcerazione in relazione alla sproporzione della pena. Va ricordato che il processo ai black bloc genovesi portò a condanne pesantissime per il reato di devastazione e saccheggio raramente contestato nell’Italia repubblica. Pene superiori ai dieci anni per imputati che vennero riconosciuti colpevoli di danneggiamenti ma non di aver provocato ferite o lesioni a persone. Gli avvocati di Vecchi hanno prodotto in giudizio una decisione dei giudici greci che avevano respinto una richiesta di estradizione dell’Italia per un condannato per i fatti milanesi proprio perché la pena era stata ritenuta troppo alta rispetto alle contestazioni e quindi non in linea con le norme internazionali sui diritti umani.<br/> <br/>In base a quanto spiegato da uno degli avvocati di Vecchi, Marie-Line Asselin, la Corte d’Appello di Rennes avrebbe respinto la richiesta di estradizione perché per il primo mandato relativo alla condanna di Milano per i disordini di corso Buenos Aires non si sarebbe tenuto conto dell’intervenuto indulto con riduzione della pena quindi già scontata. Mentre per il secondo mandato relativo ai fatti di Genova il Mae si rifarebbe alla condanna d’appello senza tenere conto delle modifiche introdotte dalla sentenza di Cassazione.<br/>In realtà, in un fitto scambio di atti il sostituto pg di Genova Enrico Zucca (che fu per altro il pm che fece condannare i poliziotti per la macelleria messicana della scuola Diaz) aveva sottolineato come il secondo mandato fosse corretto rispetto al conteggio della pena considerato che l’indulto era già stato utilizzato per la condanna milanese. Comunque sia si tratta di discordanze tecniche che potrebbero essere superati da un nuovo mandato di arresto.<br/> <br/>Vecchi era latitante da otto anni. Subito dopo al sentenza definitiva lui ed altri erano scappati ma lui era l’ultimo latitante.<br/> <br/>Vecchi era stato condannato, con sentenza resa definitiva dalla Corte di Cassazione il 13 luglio 2012, alla pena di 11 anni e 6 mesi per le violenze verificatesi durante il G8 di Genova. Aveva inoltre riportato una condanna a 4 anni di reclusione per alcuni scontri che hanno avuto luogo in occasione di una manifestazione antifascista a Milano nel marzo del 2006.<br/> <br/>Il 23 agosto scorso la Corte di Appello di Rennes non aveva concesso l'immediata estradizione di Vecchi, chiedendo alle autorità italiane di fornire, appunto entro il 10 ottobre, un supplemento di informazioni relativo ai due mandati di arresto europei che erano stati emanati nei confronti di Vecchi. Il 27 settembre scorso la Corte d'appello di Rennes aveva respinto la richiesta di scarcerazione che era stata presentata dall'italiano. Gli avvocati di Vecchi, che avevano presentato la richiesta di rilascio lo scorso 22 agosto, chiedevano che fossero concessi gli arresti domiciliari con braccialetto elettronico.</p>
    </article>
  </body>
</html>