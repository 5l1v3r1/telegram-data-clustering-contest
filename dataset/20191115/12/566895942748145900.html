<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2574402/robitnici-profesii-zalisautsa-u-trendi-na-rinku-praci-ternopilsini"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-15T12:30:00+00:00"/>
    <meta property="og:title" content="Робітничі професії залишаються у тренді на ринку праці Тернопільщини"/>
    <meta property="og:description" content="На Тернопільщині роботодавці шукали понад 36 тисяч фахівців"/>
  </head>
  <body>
    <article>
      <h1>Робітничі професії залишаються у тренді на ринку праці Тернопільщини</h1>
      <address><time datetime="2019-11-15T12:30:00+00:00">15 Nov 2019, 12:30</time> by <a rel="author">Антоніна Албул</a></address>
      <p>
        <i>За інформацією служби зайнятості, у місцевих роботодавців найбільш затребувані продавці, водії, монтери колії, кухарі, офіціанти, слюсарі. Їм пропонують зарплату вищу середньої в області.</i>
      </p>
      <p>Упродовж року на Тернопільщині роботодавці шукали понад 36 тисяч фахівців. Втім, вищі зарплати від середньої пропонували лише близько семи відсотків роботодавців, – повідомила <a href="https://zz.te.ua/na-ternopil-shchyni-defitsyt-vodiiv-i-prodavtsiv/">зз</a> речниця обласного центру зайнятості Олена Рак. Середня зарплата в регіоні сягає близько семи тисяч гривень. Відтак більшість роботодавців краю пропонують зарплати на рівні мінімальної в країні.</p>
      <p>«Упродовж січня-жовтня 2019 року близько семи тисяч роботодавців області подали у службу зайнятості 36516 вакансій, з них 6,7% – із заробітною платою вищою від середньої по області. Крім того, у базі даних служби зайнятості містилась інформація про 10340 пропозицій роботи, отриманих з інших джерел (ЗМІ, Інтернет-ресурсів, оголошень). Роботодавці найбільше потребували працівників робітничих професій: операторів котельні, продавців, водіїв, монтерів колії, водіїв тролейбуса, кухарів, офіціантів, слюсарів з ремонту колісних транспортних засобів. Є попит на медсестер, лікарів, бухгалтерів, інженерів, менеджерів, артистів (оркестру, ансамблю, балету). Роботодавці також шукали підсобників, вантажників, прибиральників, контролерів енергонагляду».</p>
      <p>За видами економічної діяльності, найбільше вакансій роботодавці пропонували в торгівлі, на підприємствах переробної промисловості, у сільському господарстві, освіті, держуправлінні, транспортній галузі та будівництві.</p>
    </article>
  </body>
</html>