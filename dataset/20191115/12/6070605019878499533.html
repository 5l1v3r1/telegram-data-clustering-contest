<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barcelona-blindar-turistics-possibles-Generalitat_0_2344565638.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T12:17:42+00:00"/>
    <meta property="og:title" content="Barcelona es torna a blindar contra pisos turístics davant de possibles canvis de la Generalitat"/>
    <meta property="og:description" content="La ciutat ha aprovat una nova moratòria per la imminència del nou reglament del Govern"/>
  </head>
  <body>
    <article>
      <h1>Barcelona es torna a blindar contra pisos turístics davant de possibles canvis de la Generalitat</h1>
      <h2>La ciutat ha aprovat una nova moratòria per la imminència del nou reglament del Govern</h2>
      <address>
        <time datetime="2019-11-15T12:17:42+00:00">15 Nov 2019, 12:17</time>
      </address>
      <p>L'Ajuntament de Barcelona, per por a quedar-se sense capacitat de decisió sobre els allotjaments turístics que hi ha a la ciutat, ha aprovat una nova moratòria a la possible obertura i ampliació d'habitatges d'ús turístic que, de fet, ja estan blindats. La nova amenaça, segons el consistori, és el   Reglament de Turisme que el Govern està a punt d'aprovar i que, entre altres coses, busca treure del buit legal actual les habitacions d'ús turístic. La tinent d'alcalde d'Urbanisme, Janet Sanz, ha considerat que el Govern està actuant amb poca transparència de cara a la ciutat i, com a "mesura preventiva" per no perdre capacitat de decisió, el govern municipal ha tirat endavant la nova moratòria.</p>
      <p>Per la seva banda, la Generalitat assegura que no entén la reacció del govern municipal perquè el procés de redacció del reglament ha seguit tots els protocols de transparència habituals. "D'opacitat no n'hi ha hagut gens ni mica", ha rebatut el director general de Turisme del Govern, Octavi Bono, que ha afegit: "De fet hi ha hagut un procés d'al·legacions on s'hi van presentar 38 organitzacions, entre elles l'Ajuntament de Barcelona. A més, hem tingut cinc reunions amb responsables del consistori per debatre el reglament i han estat convidats pel Govern en debats on sabíem que es tractarien qüestions que els afecten, com per exemple al debat de la comissió de Govern".</p>
      <p>La Generalitat defensa que la nova norma només pretén treure a la llum que "la qüestió de les habitacions no està definida i que cal regular-la". "Ara és al·legal i per tant no s'hi pot actuar -continua Bono- però el reglament no afavorirà que n'hi hagi més o menys, només permetrà que els ens municipals puguin regular-les". Bono també subratlla que la norma donarà un any de marge als governs municipals per adaptar les ordenances abans que entri en vigor aquesta qüestió. </p>
      <p>Malgrat això, el govern de Colau ha decidit aquest divendres "reblindar" la ciutat davant la possibilitat que el reglament prevegi elements que a hores d'ara no estan recollits al Pla Especial d'Allotjaments Turístics (PEUAT), que el consistori considera que està totalment vigent tot i la decisió del <a href="https://www.ara.cat/societat/TSJC-tomba-pla-hoteler-Colau_0_2280372169.html">Tribunal Superior de Justícia de Catalunya de declarar-lo nul</a>. "El que fem ara és un pas de màxima seguretat per deixar clar a la Generalitat que les competències sobre quantes tipologies d'allotjament caben a Barcelona és nostra", ha defensat Sanz. La comissió de govern va aprovar ahir la suspensió de comunicats d'obertura i d'ampliació d'habitatges d’ús turístic amb l'objectiu de garantir que no podrà créixer el nombre actual de 9.591. </p>
      <figure>
        <img src="https://www.ara.cat/2016/06/16/societat/dallotjaments-turistics-que-lAjuntament-periferia_1596450405_42523481_117x66.jpg"/>
      </figure>
      <p>
        <a href="https://www.ara.cat/societat/TSJC-tomba-pla-hoteler-Colau_0_2280372169.html">El TSJC tomba el pla hoteler de Colau</a>
      </p>
      <p>La tinent d'alcalde ha criticat que el Govern estigui preparant el reglament sense tenir en compte el que diuen els municipis, i ha criticat que la consellera d'Empresa, Àngels Chacon, no hagi atès la petició de reunió urgent del consistori. És tot el contrari del que defensa la Generalitat: "Probablement tenen problemes amb el PEUAT que escapen al nostre coneixement. El que no entenem és perquè apunten contra el reglament o contra la nostra transparència", ha sostingut Bono.</p>
      <p>Pel que fa a la batalla judicial del PEUAT, Sanz ha confirmat que ja s'han presentat recursos de cassació contra la sentència i que en presentaran més.</p>
    </article>
  </body>
</html>