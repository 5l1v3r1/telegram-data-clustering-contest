<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819119-obranna-vatrovica-deputatom-oskarzili-u-sudi-knazickij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T12:50:00+00:00"/>
    <meta property="og:title" content="Обрання В’ятровича депутатом оскаржили у суді — Княжицький"/>
    <meta property="og:description" content="Близькі до влади адвокати оскаржили у Верховному суді обрання Володимира В’ятровича народним депутатом."/>
  </head>
  <body>
    <article>
      <h1>Обрання В’ятровича депутатом оскаржили у суді — Княжицький</h1>
      <h2>Близькі до влади адвокати оскаржили у Верховному суді обрання Володимира В’ятровича народним депутатом.</h2>
      <address>
        <time datetime="2019-11-15T12:50:00+00:00">15 Nov 2019, 12:50</time>
      </address>
      <p>Про це повідомив у <a href="https://www.facebook.com/mykolakn?epa=SEARCH_BOX">Facebook</a> народний депутат від "Європейської солідарності" Микола Княжицький, оприлюднивши сканкопію відповідної позовної заяви.</p>
      <p>"Партія Слуг навмисно сьогодні незаконно не допустила <a href="https://www.ukrinform.ua/tag-vatrovic">Володимира В’ятровича</a> до складання присяги. Уже близькі до влади адвокати оскаржили обрання Володимира народним депутатом у суді", - написав Княжицький.</p>
      <p>Згідно з документом, позовну заяву зареєстровано у Касаційному адміністративному суді у складі Верховного суду. Позивач — Андрій Хілько. Відповідачем у справі вказано Центральну виборчу комісію, третьою стороною — партію "Євросолідарність".</p>
      <figure>
        <img src="https://static.ukrinform.com/photos/2019_11/1573825739-949.jpg"/>
      </figure>
      <p>Депутат від "Європейської солідарності" Вікторія Сюмар назвала цей позов "бєспрєдєлом".</p>
      <p>"Давно такого бєспрєдєла, ну і страху, не пам’ятаю. Тепер зрозуміло, чому спікер тягнув з присягою Володимира В’ятровича", - зазначила вона у <a href="https://www.facebook.com/photo.php?fbid=1673637159437429&amp;set=a.672492386218583&amp;type=3&amp;theater">Facebook</a>.</p>
      <p>Як повідомляв Укрінформ, у п’ятницю, 15 листопада, фракція "Євросолідарності" закликала Голову Верховної Ради Дмитра Разумкова надати можливість В'ятровичу скласти присягу. Як наголосили у фракції, усі необхідні документи від Центральної виборчої комісії були передані до апарату Верховної Ради.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819088-razumkov-ne-otrimuvav-vid-cvk-dokumenti-pro-reestraciu-vatrovica-deputatom.html">Разумков не отримував від ЦВК документи про реєстрацію В'ятровича депутатом</a>
      </blockquote>
      <p>Своєю чергою Разумков заявив, що ще не отримав документів від ЦВК про реєстрацію В'ятровича народним депутатом.</p>
      <p>ЦВК 14 листопада <a href="https://www.ukrinform.ua/rubric-polytics/2818478-cvk-zareestruvala-vatrovica-narodnim-deputatom.html">зареєструвала В’ятровича народним депутатом</a>.</p>
      <p>Він пройшов до парламенту після того, як свої повноваження склала депутат Ірина Луценко, а наступна у виборчому списку "Європейської солідарності" Наталія Бойко (№24) написала відмову від мандата.</p>
    </article>
  </body>
</html>