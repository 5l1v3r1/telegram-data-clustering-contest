<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/15/news/samantha_kerr_al_chelsea_sara_la_piu_pagata_di_sempre-241175650/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T12:44:00+00:00"/>
    <meta property="og:title" content="Calcio femminile: Samantha Kerr al Chelsea, sarà la più pagata di sempre"/>
    <meta property="og:description" content="L'attaccante australiana ha firmato per i Blues e con i suoi 600 mila dollari d'ingaggio e un totale di 2 milioni, bonus compresi, sarà la"/>
  </head>
  <body>
    <article>
      <h1>Calcio femminile: Samantha Kerr al Chelsea, sarà la più pagata di sempre</h1>
      <h2>L'attaccante australiana ha firmato per i Blues e con i suoi 600 mila dollari d'ingaggio e un totale di 2 milioni, bonus compresi, sarà la giocatrice più pagata della storia. Scavalcata Ada Hegerberg, norvegese Pallone d'oro del Lione</h2>
      <address>
        <time datetime="2019-11-15T12:44:00+00:00">15 Nov 2019, 12:44</time>
      </address>
      <p><b>LONDRA</b> - Sam Kerr, classe 1993, sarà la calciatrice più pagata al mondo con 600 mila dollari d'ingaggio e un totale di 2 milioni, bonus compresi. Il forte talento australiano è stato acquistato dal Chelsea e secondo quanto riportato dall'Herald Sun, che cita una fonte vicina ai Blues, guadagnerà 545 mila euro, permettendo all'attaccante australiana di scavalcare giocatrici del calibro di Ada Hegerberg, norvegese Pallone d'oro del Lione, che guadagna 400 mila euro a stagione, oppure Amadine Henry, sempre del Lione, che incassa 360 mila euro a stagione. Il podio, prima dell'ingresso di Sam, era tutto appannaggio della squadra francese. Al terzo posto si piazzava Wendie Renard con 348 mila euro l'anno.</p>
      <h3>Oltre 100 gol in carriera</h3>
      <p>Quello degli stipendi nel calcio femminile è diventato ormai uno dei temi più caldi del mondo del pallone. In Australia, due settimane fa, si è raggiunto uno storico accordo: le calciatrici professioniste che giocheranno in nazionale guadagneranno gli stessi soldi dei colleghi maschi, ma a livello di club le differenze restano ancora enormi e difficili da appianare. Kerr con la nazionale è a quota 38 reti in 83 partite mentre a livello di club ha segnato oltre 100 gol in carriera con un'ottima media realizzativa. Basti pensare che ha lasciato i Chicago Red Stars, sua ultima squadra prima del Chelsea, con 34 gol in 40 presenze.</p>
      <h3>Tra calcio e amore</h3>
      <p>Kerr ha iniziato a giocare a 12 anni e ha detto che odiava il calcio e che ci ha messo tempo prima di adattarsi alle sue regole. Visto che veniva dal Football australiano - come il padre e il fratello, ex giocatori professionisti di questa disciplina - ha sviluppato con il tempo un atletismo "eccezionale", come lo ha definito il suo talent scout Bobby Despotovski. L'atletismo, il dinamismo e la tenacia sono le sue doti principali oltre allla velocità e alle abilità tecniche. La sua carriera è iniziata al Perth Glory FC, dove ha anche giocato con Nicole Stanton, detta Nikki, sua compagna. Con la calciatrice americana si sono ritrovate poi nelle Red Stars di Chicago. Sam Kerr, che ha sofferto di alcuni infortuni gravi alle ginocchia, ha detto di aver trovato la forza di reagire proprio grazie a Nikki: "È davvero bello avere nella tua vita qualcuno che ti spinge a essere migliore", ha dichiarato in un documentario a lei dedicato. "È il mio posto sicuro" ha detto parlando della compagna.</p>
    </article>
  </body>
</html>