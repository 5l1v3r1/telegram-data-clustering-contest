<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819136-mazur-vidkriv-nacionalnij-forum-gidnosti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T12:58:00+00:00"/>
    <meta property="og:title" content="Мазур відкрив Національний форум гідності"/>
    <meta property="og:description" content="Ветеран АТО Ігор Мазур (позивний &quot;Тополя&quot;) відкрив Національний форум гідності, організований Рухом опору капітуляції."/>
  </head>
  <body>
    <article>
      <h1>Мазур відкрив Національний форум гідності</h1>
      <h2>Ветеран АТО Ігор Мазур (позивний "Тополя") відкрив Національний форум гідності, організований Рухом опору капітуляції.</h2>
      <address>
        <time datetime="2019-11-15T12:58:00+00:00">15 Nov 2019, 12:58</time>
      </address>
      <p>Форум проходить у Міжнародному центрі культури та мистецтв у Києві, повідомляє кореспондент Укрінформу.</p>
      <p>"В Україні у нас вистачає своїх питань до влади. Влада деколи не чує українських патріотів. Думаю, що сьогоднішній форум направлений на те, щоб вона нас почула", - сказав Мазур.</p>
      <p>Як зазначили організатори, участь у заході беруть понад 300 делегатів з різних областей України. Присутній звільнений політв'язень Володимир Балух, ексміністри Володимир Омелян та Сергій Квіт, народні депутати попередніх скликань, представники громадських організацій, експерти, волонтери, добровольці, активісти, інші.</p>
      <p>За словами організаторів, метою форуму є узгодження спільної позиції державницьких сил щодо існуючих загроз українському суверенітету та порушення конституційних прав українців.</p>
      <p>Під час форуму будуть діяти робочі групи для напрацювання консолідованої позиції по кожному із напрямків, а саме: робоча група з питань захисту конституційного ладу, робоча група з питань безпеки, робоча група з соціально-економічних питань, робоча група з гуманітарних питань, робоча група з організаційно-координаційних питань (секція з координації дій державницьких сил).</p>
      <p>Передбачається, що групи мають сформувати рекомендації та вимоги громадянського суспільства до влади.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818195-mazur-vze-povernuvsa-do-roboti-v-ofisi-ombudsmena.html">Мазур вже повернувся до роботи в Офісі омбудсмена</a>
      </blockquote>
      <p>Також організатори наголошують, що вимоги базуватимуться на дотриманні Конституції, захисті національних інтересів та підтримці прагнення українців до набуття членства в <a href="https://www.ukrinform.ua/tag-nato">НАТО</a> і ЄС.</p>
      <p>Конкретні вимоги до влади будуть озвучені 21 листопада під час віче "Ми маємо гідність!".</p>
      <p>Як повідомляв Укрінформ, раніше стратегічна рада "Рух опору капітуляції" презентувала "Українську доктрину безпеки та миру", яка містить альтернативний план мирного врегулювання та стратегічні напрямки забезпечення сталої безпеки України.</p>
      <p>
        <i>Фото: Новини України (UAZMI)</i>
      </p>
    </article>
  </body>
</html>