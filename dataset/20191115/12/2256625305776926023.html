<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158465_1.html"/>
    <meta property="og:site_name" content="Novsport"/>
    <meta property="article:published_time" content="2019-11-15T12:24:00+00:00"/>
    <meta property="og:title" content="София е домакин на XXVIII Конгрес на Европейския съюз по гимнастика"/>
    <meta property="og:description" content="Министър Кралев приветства участниците в форума и им пожела ползотворна работа"/>
  </head>
  <body>
    <article>
      <h1>София е домакин на XXVIII Конгрес на Европейския съюз по гимнастика</h1>
      <address>
        <time datetime="2019-11-15T12:24:00+00:00">15 Nov 2019, 12:24</time>
      </address>
      <p> В София започна XXVIII Конгрес на Европейския съюз по гимнастика (ЕСГ). В България пристигнаха 180 делегати от 47 страни на Стария континент. Конгресът беше открит от президента на ЕСГ Фарид Гарибов, министъра на младежта и спорта Красен Кралев, министъра на туризма Николина Ангелкова и кмета на София Йорданка Фандъкова.</p>
      <p> <br/>В изказването пред делегатите Гарибов изтъкна ролята на България като домакин на големи спортни събития.<br/> <br/>"Гости сме на държава с големи традиции в гимнастическите спортове. Много популярна е художествената гимнастика. Има изключителни звезди, много медали от олимпийски игри и световни първенства. България има традиции в акробатиката, аеробиката, скоковете на батут. В същото време в страната се организират множество събития във всички дисциплини. София, Пловдив, Варна и Бургас са били домакини на световни и европейски първенства, Световни купи и Чалъндж купи, на различни конгреси и симпозиуми. Това е възможно благодарение на подкрепата на правителството и на нашия голям приятел Красен Кралев", заяви Гарибов.<br/> <br/>Министър Кралев приветства участниците в Конгреса и им пожела ползотворна работа в София.<br/> </p>
      <figure>
        <img src="http://www.novsport.com/content/2(13).jpeg"/>
      </figure>
      <p> <br/>"За столицата ни е изключителна привилегия да приеме XXVIII Конгрес на Европейския съюз по гимнастика. Нашата страна винаги е имала специална връзка с голямото гимнастическо семейство. Може би сме една от малкото държави в света, която е приемала състезания от най-висок ранг във всяка една от дисциплините. Надявам се, че в тези два дни за пореден път ще ви демонстрираме прочутото българско гостоприемство. Така, както беше при организирането на световните и европейски първенства по художествена гимнастика, спортна гимнастика, скокове на батут, аеробика и акробатика в последните шест години. Сигурен съм, че ще бъдете отлично приети и по време на предстоящите европейско първенство по художествена гимнастика в родния ми град Варна през 2021 година и Световни купи, които ще бъдат организирани тук. Поздравявам ви за усилията да направите гимнастическите спортове още по-популярни и достъпни за хората", каза Красен Кралев.<br/> <br/>В изказването си при откриването на Конгреса министърът на туризма Николина Ангелкова заяви, че спортът и туризмът вървят ръка за ръка и покани участниците в срещата да посетят страната ни отново.<br/> </p>
      <figure>
        <img src="http://www.novsport.com/content/6(1).jpeg"/>
      </figure>
      <p> <br/>"Искрено вярвам, че след усилената ви работа тук ще имате време да видите красотата на София и големия потенциал на България като туристическа дестинация. Ние използваме тази възможност да сме домакини на такива важни спортни събития, за да ви накараме да посетите България и по време на вашата почивка. Туризмът е важна част от българската икономика и градове като София ще ви покажат не само голямото гостоприемство на българите и нашата страна, но и културното наследство, което сме оставили през вековете. Министерството на туризма и министерството на младежта и спорта ще продължават да подкрепят спортните събития, на които страната ни е домакин, защото спортът е един от посланиците на туризма", заяви Ангелкова.<br/> <br/>Поздравление към участниците в XXVIII Конгрес на ЕСГ отправи и столичният кмет Йорданка Фандъкова.<br/>"За нас в София е много важно партньорството, което през последните години осъществяваме с Българската федерация по гимнастика. Заедно развихме възможностите за спорт на открито чрез реализирането на проекти за стрийте фитнес в паркове, градини и междублокови пространства там, където децата, младите хора, хората на София могат да спортуват" обяви Йорданка Фандъкова.</p>
      <figure>
        <img src="http://www.novsport.com/content/3(13).jpeg"/>
      </figure>
      <p> <br/>Приветствия към делегатите отправиха и президентът на Българската федерация по спортна гимнастика Красимир Дунев и четирикратният олимпийски медалист Йордан Йовчев.</p>
    </article>
  </body>
</html>