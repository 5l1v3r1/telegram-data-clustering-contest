<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/proanakritiki-frouzis-stoxos-itan-na-pligoun-oi-10-politikoi-antipaloi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T12:55:35+00:00"/>
    <meta property="og:title" content="Προανακριτική – Φρουζής : Στόχος ήταν να πληγούν οι 10 πολιτικοί αντίπαλοι"/>
    <meta property="og:description" content="Η συνάντηση με την εισαγγελέα Διαφθοράς Ελένη Τουλουπάκη και το Harvard project βρέθηκε στο επίκεντρο της κατάθεσης, για την τρίτη ημέρα, του πρώην ισχυρού άνδρα της Novartis Κων. Φρουζή, στην προανακριτική επιτροπή."/>
  </head>
  <body>
    <article>
      <h1>Προανακριτική – Φρουζής : Στόχος ήταν να πληγούν οι 10 πολιτικοί αντίπαλοι</h1>
      <h2>Η συνάντηση με την εισαγγελέα Διαφθοράς Ελένη Τουλουπάκη και το Harvard project βρέθηκε στο επίκεντρο της κατάθεσης, για την τρίτη ημέρα, του πρώην ισχυρού άνδρα της Novartis Κων. Φρουζή, στην προανακριτική επιτροπή.</h2>
      <address><time datetime="2019-11-15T12:55:35+00:00">15 Nov 2019, 12:55</time> by <a rel="author">Σταυρόπουλος Λάμπρος</a></address>
      <p>Αν και είχε αποφύγει στις προηγούμενες δυο καταθέσεις του ο <a href="https://www.tovima.gr/tag/konstantinos-frouzis/">Κωνσταντίνος Φρουζής</a> να αναφερθεί σε «σκευωρία» όσον αφορά τα δέκα πολιτικά πρόσωπα, η παραπομπή των οποίων επί των ημερών του ΣΥΡΙΖΑ βασίστηκε στις καταθέσεις των λεγόμενων «προστατευόμενων μαρτύρων», αυτή την φορά ο άλλοτε ισχυρός άνδρας της <a href="https://www.tovima.gr/tag/novartis/">Novartis</a> Hellas φαίνεται ότι έκανε ένα βήμα παραπέρα.</p>
      <p>Σύμφωνα με πληροφορίες, απαντώντας σε σχετικές ερωτήσεις του βουλευτή του ΚΙΝΑΛ Δημήτρης Μπιάγκη, φέρεται να είπε ότι οι πολιτικοί αντίπαλοι των δέκα εμπλεκόμενων πολιτικών προσώπων φαίνεται ότι σχεδίασαν και βρήκαν τους προστατευόμενους μάρτυρες, οι οποίοι εργαλειοποιήθηκαν όπως και ο ίδιος για να στηθεί η «σκευωρία».</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <p>Μάλιστα φέρεται να κατέθεσε ότι «εγώ ήμουν απαραίτητος στο σενάριό τους». Ενώ ερωτηθείς αν εκτιμά ότι η εισαγγελέας Διαφθοράς Ελένη Τουλουπάκη λειτουργούσε μόνη της, απάντησε ότι δεν είχαμε προηγούμενα για να είναι αποτέλεσμα δικής της εμπάθειας.</p>
      <p>Κατά τον κ. Φρουζή, σίγουρα πίσω από τις ενέργειές της είναι πολιτικοί που ήθελαν να πλήξουν τους δέκα αντιπάλους τους. Πάντως νωρίτερα είχε αποφύγει να αναφερθεί σε «σκευωρία» λέγοντας ότι θα ήθελε να έχουν φιλτράρει οι εισαγγελείς καλύτερα τις καταθέσεις και τις μαρτυρίες των προστατευόμενων μαρτύρων.</p>
      <p>Όσον αφορά τις επαφές του με τον Αλέξη Τσίπρα και στελέχη του ΣΥΡΙΖΑ την περίοδο που ήταν στην αξιωματική αντιπολίτευση (2013-2014), ο ίδιος ερωτηθείς από τον βουλευτή του ΣΥΡΙΖΑ Γιάννη Ραγκούση αν οι συναντήσεις του με τον πρόεδρο του ΣΥΡΙΖΑ ήταν στην βάση παράνομων αιτημάτων που είτε ετέθησαν είτε όχι έγιναν δεκτά, απάντησε αρνητικά, λέγοντας ότι δεν υποβλήθηκε κανένα παράνομο αίτημα, ενώ φέρεται να διευκρίνισε ότι οι συναντήσεις έγιναν στο πλαίσιο γνωριμίας και απόκτησης επαφής. Επανέλαβε δεν ότι είχε επισκεφθεί και την κομματική εφημερίδα «Αυγή» προκειμένου να προωθήσει διαφημιστικό πρόγραμμα της Novartis.</p>
      <p>Όσον αφορά την προώθηση των συμφερόντων των φαρμακευτικών εταιριών την περίοδο εκείνη (ο κ. Φρουζής ήταν πρόεδρος του Συνδέσμου Φαρμακευτικών Εταιρειών Ελλάδας), είπε ότι ο ΣΥΡΙΖΑ ήταν πιο κοντά στα συμφέροντά μας.</p>
      <p>Ερωτηθείς από τον βουλευτή της ΝΔ Κώστα Καραγκούνη αν οι δυο βασικοί στόχοι της φαρμακοβιομηχανίας και της Novartis που ήταν και οι στόχοι του Harvard project, δηλαδή η έκδοση τιμών φαρμάκων μια φορά τον χρόνο και η μέση χαμηλότερη τιμή δυο χωρών της ευρωζώνης επιτεύχθηκαν επί κυβέρνησης Σαμαρά ή επί κυβέρνησης Τσίπρα, ο κ. Φρουζής φέρεται να απάντησε ότι δεν μπορέσαμε επί Σαμαρά να επιτύχουμε αυτούς τους στόχους, το καταφέραμε επί ΣΥΡΙΖΑ.</p>
      <p>Αναφερθείς εξάλλου στην άτυπη συνάντησή του με την εισαγγελέα Τουλουπάκη τον Μάιο του 2018 είπε ότι πήγε με δυο στόχους: να καταθέσει για να μιλήσει για την υπόθεση στην οποία εμπλέκεται και για να ανοίξουν οι λογαριασμοί του. Εκεί κάπου μπερδεύτηκε η κουβέντα, σύμφωνα με όσα κατέθεσε, υποστηρίζοντας πως όταν κάποιος έχει ζητήσει να καταθέσει κι ο άλλος του προτείνει ευεργετικές διατάξεις λέγοντας πως έχουν βρεθεί αδικήματα, σημαίνει έλα να καταθέσεις κάτι που πρέπει να καταθέσεις.</p>
      <p>Σύμφωνα με πληροφορίες ο Φρουζής σχολίασε σχετικά ότι δεν κολλάνε τα γεγονότα και ότι έτσι εξέλαβε την στάση της Τουλουπάκη. Η κουβέντα όλη ήταν για να δώσω πολιτικούς. Αυτό κατάλαβα, φέρεται να είπε. Μάλιστα ανέφερε ότι έφυγε από την κυρία Τουλουπάκη στεναχωρημένος διότι κατάλαβε ότι εάν δεν καταθέσω όπως αυτή ήθελε, δεν θα μου αποδεσμευόταν ο λογαριασμός (με 1,8 εκ. ευρώ στην Ελβετία).</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>