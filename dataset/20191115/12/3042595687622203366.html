<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/elsker-a-bo-hver-for-seg/71823315"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T12:24:01+00:00"/>
    <meta property="og:title" content="Elsker å bo hver for seg"/>
    <meta property="og:description" content="- Jeg skjønner ikke hvorfor folk har problemer med det."/>
  </head>
  <body>
    <article>
      <h1>Elsker å bo hver for seg</h1>
      <h2>- Jeg skjønner ikke hvorfor folk har problemer med det.</h2>
      <address><time datetime="2019-11-15T12:24:01+00:00">15 Nov 2019, 12:24</time> by <a rel="author">Henriette Høigilt</a></address>
      <p>I fjor sommer <a href="https://www.seher.no/kjendis/giftet-seg-med-milliardaerarving/69977913">ga Kaley Cuoco (33) og Karl Cook (28) hverandre sine ja</a> i en intim seremoni i San Diego, California. Duoen hadde da vært kjærester siden våren 2016.</p>
      <p>Til tross for at de to har vært gift i over ett år, så <a href="https://www.seher.no/kjendis/derfor-bor-hun-ikke-med-ektemannen/71493911">bor de ikke sammen</a>. Det avslørte «Big Bang Theory»-stjerna i august. Duoen holder på å bygge hus, men fram til det står ferdig bor de altså hver for seg.</p>
      <p>- Vi har et veldig ukonvensjonelt ekteskap, der vi blant annet er ute og reiser hele tida. Vi er ikke sammen hver dag, og personlig synes jeg det er viktig. Det fungerer bra for oss, fortalte hun til <a href="https://www.eonline.com/shows/e_news/videos/293652/kaley-cuoco-admits-she-doesn-t-live-with-her-husband">E! News</a>.</p>
      <h3>- Folk gikk av skaftet</h3>
      <p>Da skuespilleren gjestet <a href="https://people.com/tag/the-view/">The View</a> forrige uke åpnet hun seg ytterligere om den noe spesielle ordningen.</p>
      <p>
        <b>- Jeg skapte overskrifter da jeg sa at vi ikke bor sammen ennå. Folk gikk av skaftet. De kunne ikke tro det, innrømmet hun, ifølge <a href="https://people.com/tv/kaley-cuoco-loves-living-apart-husband-karl-cook/?fbclid=IwAR3IOT5I7Nm6rsdkCGeNohkLsLEdo0nm0u0o3kFudk4qXjxn__pHhQUlZ5o">People</a>.</b>
      </p>
      <p>Mens Cuoco selv bor i New York, hvor hun holder på med innspilling av sitt neste store prosjekt, så bor ektemannen nærmere California, hvor Cuoco opprinnelig kommer fra. Cook er nemlig profesjonell rytter og er derfor naturlig nok avhengig av å være i nærheten av hestene sine.</p>
      <p>- Vi har bare ikke vært under samme tak, men det har funket strålende for oss. Vi elsker det, så jeg forstår ikke hvorfor andre folk har så store problemer med det.</p>
      <p>- Hvorfor bryr de seg i det hele tatt? spurte programlederen.</p>
      <p>- Nettopp! svarte Kaley, ifølge People.</p>
      <figure>
        <img src="https://dbstatic.no/71823639.jpg?imageId=71823639&amp;x=2.2440392706872&amp;y=0.20242914979757&amp;cropw=90.056022408964&amp;croph=99.797570850202&amp;width=643&amp;height=493"/>
        <figcaption><b>BOR IKKE UNDER SAMME TAK:</b> Kaley Cuoco og ektemannen Karl Cook har vært gift i over et år, men bor ennå ikke sammen. Foto: NTB Scanpix Vis mer</figcaption>
      </figure>
      <h3>Turbulent kjærlighetsliv</h3>
      <p>Mens de holder på å bygge drømmehuset, bor altså 33-åringen i en leilighet i bydelen Brooklyn i New York.</p>
      <p>- Jeg holder på å filme her og elsker dette området. Leilighetskomplekset mitt ligger midt mellom en hundepark og et senter som redder kaniner, så det er helt perfekt for meg, forklarte Cuoco som er en selverklært dyrevenn.</p>
      <p>Kjærlighetslivet til Kaley, som er best <a href="https://www.dagbladet.no/kjendis/the-big-bang-theory-stjerna---jeg-kan-ikke-tro-at-jeg-er-forlova/68940879">kjent for sin rolle som «Penny» i TV-serien «The Big Bang Theory»</a>, har virkelig vært en berg-og-dal-bane, og har fått mye oppmerksomhet i media.</p>
      <p>I to år hadde hun et hemmelig forhold til «Big Bang Theory»-kollegaen Johnny Galecki (44). Deretter <a href="http://www.seher.no/brudd-bryllup/jeg-er-ikke-forlovet-lenger-54877">var hun forlovet</a> med Josh Reznik i fire måneder, før hun innledet en kort og intens romanse med «Man of Steel»-kjekkasen Henry Cavill (36).</p>
      <p>
        <b>Få uker etter bruddet fra Cavill</b>
        <b> begynte hun å date</b>
        <b> tennisstjernen Ryan Sweeting (32), og et par måneder seinere <a href="http://www.seher.no/kjendis/forlovet-seg-etter-tre-m%C3%A5neder-66496">var paret forlovet</a>.</b>
      </p>
      <p>Nyttårsaften 2013 <a href="http://www.seher.no/kjendis/giftet-seg-p%C3%A5-nytt%C3%A5rsaften-68383">giftet duoen seg</a>, men bare 21 måneder etter bryllupet <a href="http://www.seher.no/kjendis/kaley-cuoco-skilles-etter-kun-21-m-neder-81968">var ekteskapet historie</a>.</p>
      <h3>Knakk sammen</h3>
      <p>Kort tid etter skilsmissen avslørte Kaley at det turbulente bruddet fra Sweeting, hadde fått henne til å tvile på om hun vil gifte seg igjen i framtida.</p>
      <p>- Det har forandret synet mitt på ekteskap, og det gjør meg trist, sa hun til Cosmopolitan.</p>
      <p>
        <b>- Men det har ikke forandret synet mitt på kjærlighet. Jeg gleder meg til å bli forelsket igjen. Men jeg føler ikke at jeg er klar ennå, noe som er veldig ulikt meg. Jeg stuper vanligvis ut i alt.</b>
      </p>
      <p>Men sorgen ble kortvarig, få uker seinere ble hun nemlig koblet til sin nåværende ektemann.</p>
      <p>Det var i slutten av november 2017 at Kaley Cuoco kunne <a href="https://www.dagbladet.no/kjendis/the-big-bang-theory-stjerna---jeg-kan-ikke-tro-at-jeg-er-forlova/68940879">avsløre at hun planla å gifte seg igjen</a>. Forlovelsen skjedde på hennes egen 32-årsdag.</p>
      <p>Nyheten delte hun ved å poste en video av sin egen reaksjon etter frieriet på Instagram.</p>
      <figure>
        <embed-post data-src="https://www.instagram.com/p/BcJamsBla_D" data-service="Instagram"/>
      </figure>
      <p>I klippet viser en gråtkvalt Kaley fram forlovelsesringen, men hun sier «Vi er forlovet».</p>
    </article>
  </body>
</html>