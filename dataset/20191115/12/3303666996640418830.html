<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/15/news/panorami_imbiancati_in_tutte_le_stazioni_di_sci_si_pensa_di_anticipare_la_stagione-241175069/?ref=twhs"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T12:37:00+00:00"/>
    <meta property="og:title" content="Panorami imbiancati in tutte le stazioni di sci, si pensa di anticipare la stagione"/>
    <meta property="og:description" content="Altri impianti aperti a Cervinia, il Cuneese e la Val Susa si preparano per il prossimo weekend"/>
  </head>
  <body>
    <article>
      <h1>Panorami imbiancati in tutte le stazioni di sci, si pensa di anticipare la stagione</h1>
      <h2>Altri impianti aperti a Cervinia, il Cuneese e la Val Susa si preparano per il prossimo weekend</h2>
      <address>
        <time datetime="2019-11-15T12:37:00+00:00">15 Nov 2019, 12:37</time>
      </address>
      <p>La neve caduta sulle montagne del Piemonte e della Valle d’Aosta in questi ultimi giorni regala un po' dappertutto panorami imbiancati. Fatta eccezione per Breuil-Cervinia, che questo weekend allarga ancora l'offerta con l'apertura della maggior parte degli impianti, il grosso delle stazioni aprirà però gli impianti solo il prossimo fine settimana, quello del 23-24 novembre. Le abbondanti precipitazioni che proseguono in queste ore fanno però ben sperare ovunque per un ottimo inizio di stagione.<br/><br/>Dopo le sfiocchettate dei giorni scorsi da ieri sulle montagne del Monregalese è arrivata la prima vera nevicata invernale. Una soffice coltre di circa 70-80 centimetri ha imbiancato nella notte le alture di Prato Nevoso, Artesina e Frabosa. Viste le abbondanti precipitazioni e le previsioni che preannunciano nuove nevicate, almeno in quota, per i prossimi giorni, la stagione dello sci potrà partire in anticipo rispetto alla tabella di marcia prestabilita. Artesina ha già annunciato ufficialmente l'apertura degli impianti per venerdì 22 novembre. Prato Nevoso ha fissato la grande festa dell'Open Season per il 7 dicembre, ma sta pensando di anticipare l'apertura dell'impianti rispetto all'Open Season. Per ora non ci sono novità ufficiali in merito, ma a questo punto pare probabile anche in questo caso l'apertura degli impianti, almeno della "conca" e magari su qualche altra pista, già nel prossimo weekend.<br/><br/>Anche il Monterosa Ski si accoda per quella data. Più lontana, fissata al momento al ponte dell’Immacolata, la partenza della Vialattea e di Bardonecchia che si sono svegliate completamente imbiancate. Ferma anche Limone Piemonte, nel Cuneese, che conferma la partenza per il 30 novembre, ma non esclude di anticipare il prossimo weekend. <br/><b>Erica Di Blasi</b></p>
    </article>
  </body>
</html>