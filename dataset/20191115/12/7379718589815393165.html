<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/15/il-tipo-di-rifiuti-in-mare-e-cambiato-e-diminuito"/>
    <meta property="og:site_name" content="euronews"/>
    <meta property="article:published_time" content="2019-11-15T12:59:10+00:00"/>
    <meta property="og:title" content="&quot;Il tipo di rifiuti in mare è cambiato&quot;"/>
    <meta property="og:description" content="Alain Dumort, rappresentante dell'Unione Europea a Marsiglia, ha partecipato alle operazioni di pulizia del Porto Antico della città francese. E puntualizza: &quot;Finalmente molte aziende hanno capito la gravità del problema&quot;."/>
  </head>
  <body>
    <article>
      <h1>"Il tipo di rifiuti in mare è cambiato"</h1>
      <address>
        <time datetime="2019-11-15T12:59:10+00:00">15 Nov 2019, 12:59</time>
      </address>
      <figure>
        <img src="https://static.euronews.com/articles/stories/04/25/94/54/1280x720_cmsv2_322854f0-6c41-5a5c-a09d-c75cb897bbe5-4259454.jpg"/>
      </figure>
      <p>MARSIGLIA (FRANCIA) - Alain Dumort, rappresentante dell'UE a Marsiglia e appassionato subacqueo, si è unito a centinaia di volontari che hanno fatto un tuffo nelle acque non proprio limpide del Porto Antico per ripulire i cumuli di spazzatura accumulati nel corso degli anni.</p>
      <p>L'operazione "<b>Vieux-Port Propre"</b> è uno degli oltre 70 eventi simili che ricevono il sostegno finanziario e organizzativo della campagna <b>#EUBeachCleanup</b> in tutto il mondo.</p>
      <p>Quali sono gli obiettivi di questa campagna? Questi eventi possono fare la differenza per le zone costiere?</p>
      <p>"<b>Questa operazione fa parte di una campagna molto più ampia, poiché noi, la Commissione Europea, lavoriamo a livello europeo, ma abbiamo anche una vocazione globale. Per questo motivo, la campagna di pulizia delle spiagge dell'UE viene condotta in collaborazione con le Nazioni Unite</b>", spiega Alain Dumort.</p>
      <p>
        <b>"Operazioni analoghe sono in corso in molti paesi del mondo, e in particolare in tutto il bacino del Mediterraneo: in Italia, Spagna, Algeria, Marocco, Giordania... È un'operazione veramente globale, perché sappiamo bene che i rifiuti che provengono per esempio dall'Egitto, un giorno finiranno a Cipro, o in Italia, o qui nel Porto Antico di Marsiglia. L'obiettivo di questa campagna è quello di avere una dimensione europea, mediterranea e globale".</b>
      </p>
      <figure>
        <img src="https://static.euronews.com/articles/stories/04/25/94/76/606x340_cmsv2_7ac92c7f-a759-553f-916e-2236e22f713f-4259476.jpg"/>
      </figure>
      <p><b>"A quanto pare, la situazione qui a Marsiglia sta migliorando: il tipo di rifiuti è cambiato nei tre anni in cui abbiamo co-organizzato questo evento di pulizia. Perché è cambiato? Perché i nostri partner (non citerò i marchi commerciali) sono sinceramente consapevoli di questo problema, hanno ridotto i rifiuti, soprattutto quelli in plastica monouso, e hanno installato più cestini dei rifuti, quindi c'è sempre meno spazzatura di questo tipo"</b>.</p>
      <p>"<b>Vediamo altri rifiuti, però: come transenne edilizie, biciclette e addirittura monopattini elettrici, ma sempre meno anche di questi. E questo è un buon segno. Ora l'obiettivo è quello di spostare l'attenzione sul riciclaggio e il riutilizzo, per affrontare meglio tutti i rifiuti ancora esistenti.Questa è la priorità</b>", conclude Alain Dumort.</p>
      <figure>
        <img src="https://static.euronews.com/articles/stories/04/25/94/76/606x340_cmsv2_1f288bdd-dd96-57c8-aaa8-a6459f4ce1b5-4259476.jpg"/>
      </figure>
    </article>
  </body>
</html>