<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/isveren-ile-isci-bulusacak-215176h.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T12:59:26+00:00"/>
    <meta property="og:title" content="İşveren ile işçi buluşacak "/>
    <meta property="og:description" content="İş arayan işçiyi, çalışan arayan işverenle buluşturacak ‘Bursa İnsan Kaynakları ve İstihdam Buluşması’ 21 Kasım’da kapılarını açacak. "/>
  </head>
  <body>
    <article>
      <h1>İşveren ile işçi buluşacak </h1>
      <h2>İş arayan işçiyi, çalışan arayan işverenle buluşturacak ‘Bursa İnsan Kaynakları ve İstihdam Buluşması’ 21 Kasım’da kapılarını açacak. </h2>
      <address>
        <time datetime="2019-11-15T12:59:26+00:00">15 Nov 2019, 12:59</time>
      </address>
      <p><b>Hatice Dal</b><br/><br/>Bu yıl 6’ıncısı düzenlenecek olan Bursa İnsan Kaynakları ve İstihdam Buluşması’nın basın toplantısı Tayyare Kültür Merkezi’nde yapıldı. Toplantıya Büyükşehir Belediye Başkanı Alinur Aktaş, İŞKUR İl Müdürü Eren Türkmen ve Kent Konseyi Başkanı Şevket Orhan katıldı.<br/><br/>Merinos Atatürk Kongre ve Kültür Merkezi’nde 21 Kasım’da başlayacak olan istihdam buluşması 3 gün süreyle devam edecek. Toplamda 280 firma 200 stantta temsil edilerek, firma yetkilileri iş arayan vatandaşlarla birebir görüşme yapacak. Buluşmalar çerçevesinde katılımcıların kişisel gelişimlerine katkı sağlamak amacıyla sertifikalı 28 seminer düzenlecek. Seminerler, 21 Kasım’da Yazar Kahraman Tazeoğlu, 22 Kasım’da Davranış Bilimleri Uzmanı Aşkım Kapışmak ve 23 Kasım’da ise Reynmen’i ağırlayacak. </p>
      <figure>
        <img src="https://www.olay.com.tr/d/other/90e41631-7adb-4cb4-8eda-be2b89ebd43a.jpg"/>
      </figure>
      <p><b>“İş gücü piyasası kazanacak”</b><br/><br/>Bursa İnsan Kaynakları ve İstihdam Buluşması’nın profesyonel fuarcılık anlayışıyla gerçekleştirilen ve aynı zamanda da sosyal sorumluluk projesi olduğunu belirten Alinur Aktaş, “Bu yıl yapılacak olan istihdam buluşmasında şehrimizin önde gelen firmaları ile iş arayan veya kariyer gelişimini hedefleyen vatandaşlarımızı bir araya getirerek, bir önceki etkinliğimizden daha verimli ve etkili bir organizasyon gerçekleştirmek ana amacımızdır. Bu organizasyonda firmalarımız oluşturulan stant alanlarında işgücüyle buluşulacak, içinde bulundukları sektör hakkında bilgi aktaracak” dedi. Gerçekleştirilen istihdam buluşması ile Bursa’nın işgücü piyasasına önemli kazanımlar katacağını da dile getiren Aktaş, şehrin en büyük sorunlarından olan işsizlikle mücadele kapsamında önemli bir adım olarak gördükleri buluşmaya vatandaşları davet etti. Öte yandan ise Aktaş, Büyükşehir Belediyesi’ne personel temininde bulunan Binted firmasının da bundan sonra iş ve işçi bulma kurumu gibi çalışacağını söyledi.</p>
    </article>
  </body>
</html>