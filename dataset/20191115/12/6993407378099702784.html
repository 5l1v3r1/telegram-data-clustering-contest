<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-odeska-oblast-dorohy-ne-remontuvatymut-za-mytni-platezhi/30273585.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T12:21:50+00:00"/>
    <meta property="og:title" content="Дороги Одеської області не будуть ремонтувати за рахунок перевищення митних платежів"/>
    <meta property="og:description" content="В 2019 році ремонт доріг в Одеській області, скоріш за все, не буде виконуватися за рахунок грошей з митниці. Про це журналістам під час своєї першої з момент призначення прес-конференції повідомив го"/>
  </head>
  <body>
    <article>
      <h1>Дороги Одеської області не будуть ремонтувати за рахунок перевищення митних платежів</h1>
      <address>
        <time datetime="2019-11-15T12:21:50+00:00">15 Nov 2019, 12:21</time>
      </address>
      <p>В 2019 році ремонт доріг в Одеській області, скоріш за все, не буде виконуватися за рахунок грошей з митниці. Про це журналістам під час своєї першої з момент призначення прес-конференції повідомив голова Одеської ОДА Максим Куций.</p>
      <p>«В цьому році, наскільки нам відомо, митний експеримент в Одеській області, на жаль, не буде продовжуватись. На жаль для нас, оскільки він був доволі успішним і дозволив реалізацію <a href="https://www.radiosvoboda.org/a/29772525.html">проєкту траси Одеса – Рені</a>», – наголосив Куций.</p>
      <p>Він також повідомив, що в державному бюджеті на 2020 рік на ремонт доріг в Одеській області виділили 900 мільйонів гривень. В 2019 об’єм фінансування дорожнього ремонту становив 630 мільйонів. Всього в Одеській області близько 6 тисяч кілометрів автошляхів.</p>
      <p>
        <b>Читайте також: <a href="https://www.radiosvoboda.org/a/news-kmda-remont-chernigivska/30270934.html">У КМДА анонсували ремонтні роботи в районі станції метро «Чернігівська»​</a></b>
      </p>
      <p>Митний експеримент полягає у спрямуванні половини суми від перевиконання загального обсягу щомісячних індикативних показників надходжень митних платежів до спецфондів обласних бюджетів тих регіонів, де знаходиться митниця. Фінансувати з цього фонду можна тільки реконструкцію і поточний ремонт автомобільних доріг загального користування державного значення.</p>
      <p>25 жовтня 2019 року про продовження експерименту президента Володимира Зеленського та голову уряду Олексія Гончарука офіційно просила Одеська обласна рада. Як йдеться в їхньому <a href="http://oblrada.odessa.gov.ua/wp-content/uploads/1140-VII.pdf">зверненні</a>, протягом 2017 року «митний експеримент» закумулював в місцевих бюджетах 12,3 мільярди гривень. В Одеській області частину цих грошей, а саме 2,35 мільярда гривень, витратили на ремонт 256 кілометрів доріг.</p>
      <p>В 2018 році об’єм фінансування таких спецфондів становив 42,5 мільярди, а в 2019 – очікують наповнення до 50 мільярдів. Одеська участь в експерименті, судячи з відкритої інформації, вже була меншою – у 2018 році «митний експеримент» приніс регіону тільки 1,3 мільярда.</p>
    </article>
  </body>
</html>