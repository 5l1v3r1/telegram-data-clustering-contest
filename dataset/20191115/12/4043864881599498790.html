<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232071/"/>
    <meta property="og:site_name" content="Українська правда"/>
    <meta property="article:published_time" content="2019-11-15T12:50:35+00:00"/>
    <meta property="og:title" content="Поліція інсценувала замовне вбивство адвоката і затримала його організатора"/>
    <meta property="og:description" content="Правоохоронці інсценували вбивство керівника адвокатського бюро і затримали організатора злочину під час передачі грошей “виконавцю”."/>
  </head>
  <body>
    <article>
      <h1>Поліція інсценувала замовне вбивство адвоката і затримала його організатора</h1>
      <address>
        <time datetime="2019-11-15T12:50:35+00:00">15 Nov 2019, 12:50</time>
      </address>
      <p>Правоохоронці інсценували вбивство керівника адвокатського бюро і затримали організатора злочину під час передачі грошей "виконавцю".</p>
      <p><b>Джерело:</b> <a href="https://www.npu.gov.ua/news/Informacziya/na-kijivshhini-policziya-poperedila-zamovne-vbivstvo-advokata-ta-zatrimala-organizatora-zlochinu/?fbclid=IwAR2o-_Po7ddfYrrzI3lkjqexClwapTZpsATZOa3X7Q8ATAQnBZl-zhJXD3g">Департамент</a> стратегічних розслідувань Національної поліції України</p>
      <p><b>Деталі:</b> У поліції розказали, що на початку жовтня правоохоронці отримали інформацію про підготовку замовного вбивства та пошук кілера для ліквідації жертви.</p>
      <p>Організатором виявився мешканець Львівщини, який пообіцяв заплатити за вбивство керівника адвокатського бюро 7 тисяч доларів. Смерть адвоката давала можливість фігурантові заволодіти його майном. </p>
      <p>Крім того, встановлено, що організатор вбивства має дружні стосунки з колишньою дружиною потерпілого. Її причетність до злочину також буде перевірятися. </p>
      <p>Слідчі задокументували факт передачі частини коштів, а саме 1200 доларів США на так звані поточні витрати та придбання зброї. Організатор надав "кілеру" фото та необхідні дані про жертву.</p>
      <figure>
        <img src="https://img.pravda.com/images/doc/a/2/a2e124e---------.jpg"/>
      </figure>
      <p>Після інсценування вбивства організатор отримав фото з місця "вбивства" як доказ виконаного завдання. Наступного дня його затримали під час передачі виконавцю частини від обіцяної винагороди – 49 тисяч гривень.</p>
      <figure>
        <img src="https://img.pravda.com/images/doc/d/8/d8a11c9------.jpg"/>
      </figure>
      <p>Розслідуються кримінальне провадження за ч. 3 ст. 27, ч. 1 ст. 14, п. 11 ч. 2 ст. 115 (умисне вбивство, вчинене на замовлення) Кримінального кодексу України. Санкція статті передбачає покарання у вигляді позбавлення волі на строк від 10 до 15 років або довічне ув’язнення.</p>
      <related>
        <a href="https://www.pravda.com.ua/news/2019/11/15/7232012/"/>
        <a href="https://www.pravda.com.ua/news/2019/11/14/7231988/"/>
        <a href="https://www.pravda.com.ua/news/2019/11/14/7231964/"/>
      </related>
    </article>
  </body>
</html>