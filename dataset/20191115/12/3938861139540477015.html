<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_u-es-vimagayut-vid-sbu-rozsliduvati-derzhavnu-zradu-ermaka/938340"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T12:35:00+00:00"/>
    <meta property="og:title" content="У &quot;ЄС&quot; вимагають від СБУ розслідувати &quot;державну зраду&quot; Єрмака"/>
    <meta property="og:description" content="Ексміністр у справах ветеранів, народний депутат фракції &quot;Європейська Солідарність&quot; Ірина Фріз спрямувала звернення до голови СБУ щодо необхідності здійснити всебічне розслідування діяльності помічника президента України Андрія Єрмака Про це Фріз написала на своїй сторінці у ..."/>
  </head>
  <body>
    <article>
      <h1>У "ЄС" вимагають від СБУ розслідувати "державну зраду" Єрмака</h1>
      <address><time datetime="2019-11-15T12:35:00+00:00">15 Nov 2019, 12:35</time> by <a rel="author">Gazeta.ua</a></address>
      <p>Ексміністр у справах ветеранів, народний депутат фракції "Європейська Солідарність" Ірина Фріз спрямувала звернення до голови СБУ щодо необхідності здійснити всебічне розслідування діяльності помічника президента України Андрія Єрмака</p>
      <p>Про це Фріз написала на своїй сторінці у <a href="https://www.facebook.com/Iryna.Friz/posts/2815602588463048?__xts__%5B0%5D=68.ARCSG-1AtFa6fzreIBUp8J9Nt0TTG0hgN_P3-fXpZFMJb_dZ_UjRLLlZthlGyy4tiL42rvw10-rAHvDh9c-yy3HQJoVVlu4qu0pY5k6ZdI4I_tRDOGVAbgpl35p1ZvgtzHEdqMoSnKrs_ZT9OUA0QzLnn3IEfyhoqRLVzIpvHRPv93JUOd0TIZQpyA7Kw9vYmshyOprtne_icr4Pc46SJhgveXvkoKDHaTCeLydFf9JPyEsralHIssuFGs224P2pxLifeJEnDRQBT66dxjucHew8JXUyhFg8wo6shp0mc9TRJEHW1pESpNu49F8Hev6vd0zXQjE9EgWZwTbd2a50Do2cMg&amp;__tn__=-R">Facebook</a>.</p>
      <p>За словами депутатки, Єрмак "вводив в оману наших міжнародних партнерів, чим не лише сколихнув світову спільноту, але й створив підстави для підриву довіри до України на міжнародній арені".</p>
      <p>"Такі дії та використання ним у своїй риториці вочевидь прокремлівських месседжів в той час, коли наша держава дає мужню відсіч російському агресору, можуть розцінюватись як такі, що підпадають під ознаки діяння, визначеного статтею 111 КК України, – державна зрада", – заявила Фріз.</p>
      <p>У своєму зверненні Фріз прошись СБУ провести повну перевірку особи Єрмака та можливість зв'язку такої особи з політично зацікавленими представниками Російської Федерації як держави-агресора.</p>
      <p>Також у звернення є прохання "в межах своєї компетенції провести відповідну перевірку по факту вчинення Єрмаком діяння, що за своїм характером несе загрозу державному суверенітету, національній безпеці, конституційному ладу та територіальній цілісності України, з подальшим притягненням такої особи до кримінальної відповідальності".</p>
      <p>"І наостанок, отримуючи певну посаду та стаючи публічною персоною, ми водночас беремо на себе немалу відповідальність за свої подальші дії, вчинки, слова, які з моменту отримання посади вже виносяться на загал суспільства та отримують певну "питому вагу". Брехня Андрія Єрмака не може залишитися безкарною, а особа, яка дискредитує Україну, не має жодного морального права обіймати посаду помічника президента України", – заявила Фріз.</p>
      <p>"Тож чекаємо на відповідь та відповідні заходи реагування з боку СБУ", – підсумувала депутатка та оприлюднила фото звернення.</p>
      <figure>
        <img src="https://static2.gazeta.ua/img2/cache/gallery/938/938340_3_w_1200.jpg?v=0"/>
      </figure>
      <figure>
        <img src="https://static2.gazeta.ua/img2/cache/gallery/938/938340_2_w_1200.jpg?v=0"/>
      </figure>
      <figure>
        <img src="https://static2.gazeta.ua/img2/cache/gallery/938/938340_1_w_1200.jpg?v=0"/>
      </figure>
      <blockquote>Нагадаємо, народний депутат з фракції "Європейська Солідарність" Ірина Фріз 13 листопада заявила, що радник президента Зеленського Андрій Єрмак, який фактично виконує функції тіньового міністра закордонних справ і веде переговори з міжнародними партнерами України, має бути зміщений зі своєї посади.<br/>12 листопада помічник президента України Володимира Зеленського Андрій Єрмак заявив, що ніколи не називав п'ятого президента України Петра Порошенка винним у початку війни на Донбасі, а лише обговорював під час спілкування з тимчасовим повіреним у справах США в Україні Вільямом Тейлором та колишнім спецпредставником Держдепу США по Україні Куртом Волкером можливу причетність Порошенка до корупційних скандалів.<br/>Тим часом з публікації закритих свідчень повіреного у справах США в Україні Вільяма Тейлора перед Конгресом стало відомо, що нова влада, зокрема, саме Єрмак вважає Порошенка винним у смертях на Донбасі.</blockquote>
    </article>
  </body>
</html>