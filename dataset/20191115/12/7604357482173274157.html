<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/ophef-om-verplicht-naakt-douchen-bij-berchem-sport-religieuze-kwestie/"/>
    <meta property="og:site_name" content="SCEPTR"/>
    <meta property="article:published_time" content="2019-11-15T12:37:08+00:00"/>
    <meta property="og:title" content="Ophef om verplicht naakt douchen bij Berchem Sport: ‘Religieuze kwestie’"/>
    <meta property="og:description" content="Grote consternatie in ons land nadat trainer Mo van voetbalclub Berchem Sport naar de media trok met een verhaal over naakt douchen."/>
  </head>
  <body>
    <article>
      <h1>Ophef om verplicht naakt douchen bij Berchem Sport: ‘Religieuze kwestie’</h1>
      <address><time datetime="2019-11-15T12:37:08+00:00">15 Nov 2019, 12:37</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b><a href="https://www.hln.be/in-de-buurt/antwerpen/berchem-sport-trekt-verplicht-naakt-douchen-bij-jeugdspelers-voorlopig-in~a86772bbb/">Grote consternatie</a> in ons land nadat trainer Mo van voetbalclub Berchem Sport naar de media trok met een verhaal over verplicht naakt douchen. Mo klaagde die ‘nieuwe’ maatregel aan, maar volgens de club zit de vork anders in de steel. De maatregel is helemaal niet nieuw en trainer Mo zou op die manier een conflict met de club willen uitvechten in de media. </b>
      </p>
      <p>Eerder deze week ontstond ophef toen de Vlaamse kranten massaal berichtten over een zogenaamd nieuwe regel van voetbalclub Berchem Sport. Jeugdspelers tot 15 jaar zouden er vanaf nu verplicht worden naakt te douchen. Trainer Mo, ook vader van één van de spelers, stapte met het verhaal naar de media. <i>“In de drie jaar dat ik er ben, hebben ze altijd de keuze gehad en was er nooit zever”</i>, aldus Mo. <i>“Nu opeens wordt er gezegd dat wie zich niet aan de nieuwe regels houdt de club mag verlaten.”</i></p>
      <h3>Bestuur Berchem verontwaardigd</h3>
      <p>Bij de club reageert men verontwaardigd op de uitlatingen van hun trainer Mo, die vol leugens zouden zitten. <i>“Die regel bestaat al 12 jaar en nooit kraaide er iemand naar. Integendeel. De kinderen zijn daar helemaal niet mee bezig. We hebben deze regel nu voorgelegd aan Unia en zij zullen controleren of we dit mogen verplichten. Mag het niet, dan zullen we het aanpassen maar we zijn ervan overtuigd dat dit mag”</i>, aldus jeugdvoorzitter Dirk Lambrechts aan HLN.</p>
      <p>Volgens Lambrechts maakt trainer Mo er onnodig een religieuze kwestie van om op die manier een conflict met de club uit te vechten. <i>“Kinderen komen om te voetballen, bij te leren en zich te amuseren. Niet om hun geloof te belijden. Bovendien heeft deze trainer in het verleden al voor heel wat problemen gezorgd. Zijn ploeg staat er om bekend weinig discipline te hebben. Op verschillende tornooien werden we als club al aangesproken voor het wangedrag van zijn ploeg.”</i></p>
      <p>Vandaag maakte de club bekend dat de jeugdspelers de komende twee weken zelf mogen kiezen of ze al dan niet naakt douchen. Binnen twee weken staat er een overleg gepland, waarna beslist zal worden of wordt verdergegaan met de 12 jaar oude regel<a href="https://sceptr.net/">.</a> </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/02/dedecker-haalt-hard-voor-linkse-pers-en-klimaatspijbelaars-handpoppen/"/>
        <a href="https://sceptr.net/2019/01/ambtenaar-journalist-lichtte-jarenlang-kwaliteitsmedia-op/"/>
        <a href="https://sceptr.net/2018/01/grieken-allochtonen-quota-maakt-democratie-vijand/"/>
      </related>
    </article>
  </body>
</html>