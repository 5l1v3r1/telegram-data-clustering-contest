<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/news/metro/iniwan-ng-asawa-mister-nang-hostage"/>
    <meta property="og:site_name" content="Journal Online"/>
    <meta property="article:published_time" content="2019-11-15T12:43:00+00:00"/>
    <meta property="og:title" content="Iniwan ng asawa, mister nang-hostage"/>
    <meta property="og:description" content="Labis na depresyon matapos iwanan ng kaniyang misis ang naging dahilan umano ng isang 29-anyos na processed meat maker upang i-hostage ang isang babaeng estudyante sa Novaliches, Quezon City kahapon ng umaga."/>
  </head>
  <body>
    <article>
      <h1>Iniwan ng asawa, mister nang-hostage</h1>
      <address><time datetime="2019-11-15T12:43:00+00:00">15 Nov 2019, 12:43</time> by <a rel="author" href="https://journal.com.ph/authors/melnie-ragasa-jimena" target="_blank">Melnie Ragasa-Jimena</a></address>
      <h3>Labis na depresyon matapos iwanan ng kaniyang misis ang naging dahilan umano ng isang 29-anyos na processed meat maker upang i-hostage ang isang babaeng estudyante sa Novaliches, Quezon City kahapon ng umaga.</h3>
      <p>Kinilala ni Police Lt. Col. Rossel Cejas, hepe ng  Quezon City Police District’s (QCPD) Novaliches Police Station (PS-4), ang suspek na si Marlon Kilkig,  processed meat maker at residente ng  Barangay Bagbag.</p>
      <p>Ayon kay Cejas nasa impluwensiya ng iligal na droga ang suspek na kasalukuyang nasa kanila nang kostudya matapos ang isang oras na hostage drama. Inihahanda na ang kasong attempted homicide, alarm and scandal, at trespass to dwelling na isasampa laban sa kaniya.</p>
      <p>Sa inisyal na imbestigasyon, dakong alas-8:30 ng umaga ay abala umano sa tindahan ang biktimang si Jochelle Respondo, 18-anyos ng Moises St., sa nasabing barangay nang biglang pasukin ng suspek.</p>
      <p>Agad na kinabig ng suspek ang biktima at iniumang sa leeg nito ang may anim na pulgadang kutsilyo saka hinostage sa loob ng tindahan.</p>
      <p>Naispatan ito ng mga kapitbahay ng biktima kaya agad na humingi ng saklolo sa kanilang barangay officials na tumawag din sa pulisya.</p>
      <p>Matapos ang isang oras ay ligtas na napakawalan ng suspek ang hinostage na estudyante.</p>
      <p>Sa pahayag ng biktima, hindi umano niya akalaing gagawin sa kaniya ito ng suspek dahil regular customer niya ito sa kanilang tindahan.</p>
      <p>Sinabi naman ng suspek, na kaya lamang niya nagawa ang pangho-hostage ay dahil sa labis na depresyon nang awayin siya ng kaniyang misis at iwanan.</p>
    </article>
  </body>
</html>