<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/gorakhpur/story-yogi-adityanath-will-gift-171-crore-projects-to-cm-city-2850681.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T12:34:13+00:00"/>
    <meta property="og:title" content="सीएम सिटी को योगी आदित्यनाथ देंगे 171 करोड़ की परियोजनाओं का तोहफा "/>
    <meta property="og:description" content="शनिवार की दोपहर दो दिवसीय दौरे पर गोरखपुर आ रहे मुख्यमंत्री योगी आदित्यनाथ नगर निगम परिसर में 23.45 करोड़ की लागत से निगम की नई इमारत का शिलान्यास करेंगे। इस दौरान शहर को सीएम योगी 171 करोड़ की करीब..."/>
  </head>
  <body>
    <article>
      <h1>सीएम सिटी को योगी आदित्यनाथ देंगे 171 करोड़ की परियोजनाओं का तोहफा </h1>
      <address><time datetime="2019-11-15T12:34:13+00:00">15 Nov 2019, 12:34</time> by <a rel="author">गोरखपुर मुख्य संवाददाता,गोरखपुर</a></address>
      <p>शनिवार की दोपहर दो दिवसीय दौरे पर गोरखपुर आ रहे मुख्यमंत्री योगी आदित्यनाथ नगर निगम परिसर में 23.45 करोड़ की लागत से निगम की नई इमारत का शिलान्यास करेंगे। इस दौरान शहर को सीएम योगी 171 करोड़ की करीब 200 परियोजनाओं तोहफा भी देंगे। 55.47 करोड़ रुपये के 53 काम का लोकार्पण और 116.49 करोड़ के 163 कामों का शिलान्यास भी होगा। रविवार को जनता दर्शन कार्यक्रम के बाद मुख्यमंत्री पिपराइच चीनी मिल पेराई सत्र का शुभारंभ करते हुए लोकार्पण भी करेंगे। 17 नवंबर की शाम मुख्यमंत्री लखनऊ लौट जाएंगे।</p>
      <figure>
        <img src="https://images1.livehindustan.com/uploadimage/library/2019/11/15/16_9/16_9_1/_1573821230.jpg"/>
      </figure>
      <p>
        <i>
          <b>योगी का तोहफा<br/>आज निगम की नई इमारत और इलेक्ट्रानिक बसों के चार्जिंग स्टेशन की रखेंगे आधारशिला<br/>रविवार को पिपराइच चीनी मिल का योगी आदित्यनाथ करेंगे लोकार्पण एवं पेराई सत्र का शुभारंभ</b>
        </i>
      </p>
      <p>शनिवार को नगर निगम परिसर में होने वाले लोकार्पण एवं शिलान्यास समारोह में मुख्यमंत्री भारत सरकार द्वारा स्वदेश दर्शन स्कीम के आध्यात्मिक सर्किट योजना के तहत गोरखनाथ मंदिर में 13.51 करोड़ के विकास कार्य, प्रस्तावित सिटी बस सेवा के अंतर्गत 25 इलेक्ट्रानिक बसों के लिए 14.15 करोड़ की लागत से चार्जिंग स्टेशन, नगर निगम और डूडा के 150 सीसी सड़कों एवं नालियों के निर्माण कार्य का शिलान्यास भी करेंगे। इसके अलावा 2.69 करोड़ की लागत से बनकर तैयार कचहरी बस अड्डा, राजकीय जुबिली इंटर कॉलेज में 2.07 करोड़ की लागत से बने ओबीसी ब्वॉयज हॉस्टल और 3.89 करोड़ की लागत से रामगढ़ताल क्षेत्र में बने मुक्ताकाशी मंच का लोकार्पण करेंगे। सीडीओ अनुज कुमार सिंह ने बताया कि पिछले वर्ष लोकसभा चुनाव की अधिसूचना जारी हो जाने की वजह से मिल का औपचारिक लोकार्पण ही हो पाया था। इसलिए इस बार लोकार्पण एवं जनसभा का कार्यक्रम 17 नवंबर को रखा गया है। नगर आयुक्त अजंनी कुमार सिंह ने बताया कि दो साल में नगर निगम का नया भवन बन कर तैयार होगा। इस भवन के निर्माण पर तकरीबन 23.45 करोड़ रुपये का बजट स्वीकृत हो गया है। कुल 90 हजार वर्ग फीट में बनने वाला भवन सात मंजिला होगा। इसमें तीन मंजिला अंडरग्राउंड पार्किंग होगी।</p>
      <p>
        <b>इन प्रमुख कार्यो का होगा लोकार्पण</b>
        <br/>
        <i>तारामण्डल में मुक्ताकाशी मंच : 3.89<br/>रैनबसेरा, बशारतपुर :1.78 करोड़<br/>बस स्टेशन कचहरी(राप्तीनगर डिपो): 2.69 करोड़<br/>स्टेडियम बिल्डिंग फुटबाल, हॉकी ग्राउंड का निर्माण: 3.96 करोड़<br/>ओबीसी ब्वॉयज हॉस्टल, राजकीय जुबिली इंटर कॉलेज : 2.07 करोड़</i>
      </p>
      <p>
        <b>इन प्रमुख कार्यो का होगा शिलान्यास</b>
        <br/>
        <i>गोरखनाथ मंदिर में ड्रेनेज कार्य: 3.12 करोड़<br/>25 इलेक्ट्रॉनिक बसों के लिए चार्जिंग स्टेशन का निर्माण: 14.15 करोड़<br/>मण्डलीय कारागार में कैंपस बाउंड्रीवाल का निर्माण: 67.48 लाख<br/>मण्डलीय कारागार में पाठशाला का निर्माण: 1.27 करोड़<br/>कान्हा गौशाला में अतिरिक्त कार्यों का निर्माण: 3.68 करोड़<br/>मण्डलीय कारागार में 30 बंदी की क्षमता के महिला बैरक का निर्माण: 93.23 लाख<br/>स्वदेश दर्शन स्कीम(आध्यात्मिक सर्किट योजना) गोरखनाथ मंदिर में विकास कार्य: 13.51 करोड़<br/>जटाशंकर पोखरा स्थित विश्वकर्मा पंचायत मंदिर का सौंदर्यीकरण: 1.18 करोड़</i>
      </p>
      <p><b>आला अधिकारियों ने किया आयोजन स्थल का निरीक्षण</b><br/>शुक्रवार की देर शाम तक तैयारियों को अंतिम रूप दिया जा रहा था। आयोजन स्थलों का कमिश्नर जयंत नार्लिकर, एडीजी रेंज जय नारायण सिंह, एसएसपी डॉ सुनील गुप्ता, नगर आयुक्त अंजनी कुमार सिंह, तहसीलदार डॉ संजीव दीक्षित समेत अन्य अधिकारियों ने निरीक्षण किए। जरूरी दिशा निर्देश भी दिए। </p>
    </article>
  </body>
</html>