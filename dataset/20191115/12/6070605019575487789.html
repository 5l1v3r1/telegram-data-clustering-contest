<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/denuncia-enquesta-ESO-preguntava-independentistes_0_2344565637.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T12:13:59+00:00"/>
    <meta property="og:title" content="Una entitat denuncia una enquesta feta a alumnes d'ESO catalans en què es preguntava si són independentistes"/>
    <meta property="og:description" content="El Govern &quot;atura i analitza&quot; l'estudi, elaborat per la UdL amb finançament del govern espanyol"/>
  </head>
  <body>
    <article>
      <h1>Una entitat denuncia una enquesta feta a alumnes d'ESO catalans en què es preguntava si són independentistes</h1>
      <h2>El Govern "atura i analitza" l'estudi, elaborat per la UdL amb finançament del govern espanyol</h2>
      <address>
        <time datetime="2019-11-15T12:13:59+00:00">15 Nov 2019, 12:13</time>
      </address>
      <p>L'Assemblea per una Escola Bilingüe de Catalunya (AEB) ha denunciat una enquesta feta a alumnes de segon, tercer i quart d'ESO catalans en què es preguntava si són independentistes. El qüestionari, segons l'entitat, forma part d'un estudi de sociolingüística de la Universitat de Lleida, i els alumnes s'havien d'identificar amb nom i cognoms, tot i que després les respostes es tornen anònimes en els resultats.</p>
      <p>L'estudi es fa en altres comunitats autònomes i rep finançament del ministeri d'Economia. La denúncia sorgeix de la queixa d'un grup de famílies de l'Institut El Morell de Tarragona. El director, segons l'AEB, va explicar als pares que els serveis territorials del departament d'Educació havien demanat al centre que divulgués l'enquesta.</p>
      <figure>
        <iframe data-src="https://twitter.com/AEBCatalunya/status/1194989849767563265?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'entitat es queixa que les preguntes són de tipus polític i que ho barregen tot amb la llengua. També lamenta que fos obligatòria i que no fos anònima.</p>
      <p>Davant la polèmica, el PSC-Units ha registrat a la Mesa de la Comissió d'Educació del Parlament la petició de compareixença del conseller d'Educació, Josep Bargalló, perquè informi sobre l'estudi de la UdL. També Ciutadans ha dit que demanaran explicacions al conseller. El president del grup parlamentari de Cs, Carlos Carrizosa, ha preguntat "què li importa als professors, als directors i al departament d'Educació si els independentistes o no?".</p>
      <p>Així, el departament d'Educació ha decidit "aturar i analitzar" l'estudi, malgrat que deixa clar que "no qüestiona" les investigacions que venen avalades per universitat. Fonts de la UdL han dit a Europa Press que 'el target' de l'estudi sociolingüístic són els fills de migrants romanesos i marroquís, però que per contrastar les dades, l'enquesta també es passa a fills de població autòctona. </p>
    </article>
  </body>
</html>