<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/palarivattom-bridge-case-highcourt-order-investigation-against-vk-ebrahimkunju.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T12:22:00+00:00"/>
    <meta property="og:title" content="10 കോടി അക്കൗണ്ടിലൂടെ കൈമാറി; ഇബ്രാഹിംകുഞ്ഞിന് എതിരെ അന്വേഷണത്തിന് നിർദേശം"/>
    <meta property="og:description" content="കൊച്ചി∙ പാലാരിവട്ടം പാലം ഉൾപ്പടെയുള്ള വിവിധ സർക്കാർ പദ്ധതികളിൽ നിന്ന് അനധികൃതമായി സമ്പാദിച്ച പണം മുൻ മന്ത്രി വി.കെ. ഇബ്രാഹിംകുഞ്ഞും പൊതു മരാമത്ത് മുൻ.വി.കെ. ഇബ്രാഹിംകുഞ്ഞ്. പാലാരിവട്ടം പാലം. Palarivattom Bridge. VK Ebrahimkunju. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>10 കോടി അക്കൗണ്ടിലൂടെ കൈമാറി; ഇബ്രാഹിംകുഞ്ഞിന് എതിരെ അന്വേഷണത്തിന് നിർദേശം</h1>
      <address><time datetime="2019-11-15T12:22:00+00:00">15 Nov 2019, 12:22</time> by <a rel="author">മനോരമ ലേഖകൻ</a></address>
      <p>കൊച്ചി∙ പാലാരിവട്ടം പാലം ഉൾപ്പടെയുള്ള വിവിധ സർക്കാർ പദ്ധതികളിൽ നിന്ന് അനധികൃതമായി സമ്പാദിച്ച പണം മുൻ മന്ത്രി വി.കെ. ഇബ്രാഹിംകുഞ്ഞും പൊതു മരാമത്ത് മുൻ സെക്രട്ടറി ടി.ഒ. സൂരജും സ്വകാര്യ അക്കൗണ്ടിലൂടെ മാറ്റിയെടുത്തെന്ന ആരോപണം അന്വേഷിക്കാൻ ഹൈക്കോടതി നിർദേശം. ഇതിനായി എൻഫോഴ്സ്മെന്റ് ഡയറക്ടറേറ്റിനെ കോടതി കേസിൽ കക്ഷി ചേർത്തിട്ടുണ്ട്. ഇബ്രാഹിം കുഞ്ഞിനെതിരായ ആരോപണം അന്വേഷിക്കുമെന്ന് വിജിലൻസ് കോടതിയെ അറിയിച്ചിട്ടുണ്ട്. കളമശേരി സ്വദേശി ഗിരീഷ് ബാബുവാണ് ഇക്കാര്യം ചൂണ്ടിക്കാട്ടി ഹൈക്കോടതിയെ സമീപിച്ചിരിക്കുന്നത്.</p>
      <p>പത്തുകോടി രൂപയിൽ കുറയാത്ത തുക ഹര്‍ജിക്കാരൻ പറയുന്ന നിശ്ചിത അക്കൗണ്ടിലൂടെ കൈമാറിയിട്ടുണ്ടെന്ന് വിജിലന്‍സ് സ്ഥിരീകരിച്ചതോടെയാണ് ഹൈക്കോടതി അന്വേഷണം വേണമെന്ന നിലപാട് സ്വീകരിച്ചത്. പാലാരിവട്ടം ഉള്‍പ്പടെയുള്ള സര്‍ക്കാര്‍ പദ്ധതികളില്‍ നിന്ന് മുന്‍മന്ത്രി ഇബ്രാഹിംകുഞ്ഞും . പൊതുമരാമത്ത് മുന്‍െസക്രട്ടറി ടി.ഒ. സൂരജും സമാഹരിച്ച തുകയാണിതെന്നാണു വെളിപ്പെടുത്തൽ.</p>
      <p>പണത്തിന്റെ ഉറവിടം വ്യക്തമാക്കാതെ കൊച്ചിയിലെ രണ്ട് ബാങ്ക് അക്കൗണ്ടുകളിലേയ്ക്കാണ് ഈ തുക വന്നിട്ടുള്ളത്. നോട്ടുനിരോധനകാലത്ത് ആരുടേതെന്ന് വ്യക്തമാക്കാതെ ഈ അക്കൗണ്ട് വഴി ഈ പണം വെളുപ്പിച്ചെന്നാണു ഹര്‍ജിക്കാരന്‍ ആരോപിക്കുന്നത്. ഈ സാഹചര്യത്തിലാണ് എന്‍ഫോഴ്സ്മെന്റ് ഡയറക്ടറേറ്റിനെ കേസിൽ കക്ഷിചേര്‍ക്കാന്‍ ഹൈക്കോടതി നിര്‍ദേശിച്ചത്. പണത്തിന്റെ ഉറവിടം സംബന്ധിച്ച വിവരം പരിശോധിക്കേണ്ടത് എന്‍ഫോഴ്സ്മെന്റാണെന്നും കോടതി നിരീക്ഷിച്ചു.</p>
      <p>മുൻ മന്ത്രി ഇബ്രാഹിംകുഞ്ഞ് കൈക്കൂലി വാങ്ങിയോ എന്ന് പരിശോധിക്കാന്‍ തയ്യാറാണെന്ന് വിജിലന്‍സും കോടതിയെ അറിയിച്ചിട്ടുണ്ട്്. സര്‍ക്കാരില്‍ നിന്ന് പ്രോസിക്യൂഷന് അനുമതി കിട്ടാന്‍ കാത്തിരിക്കുകയാണ്. അത് ലഭിച്ചാലുടന്‍ അന്വേഷണം ആരംഭിക്കുമെന്നും വിജിലൻസ് കോടതിയോടു പറഞ്ഞു. ഹര്‍ജി ബുധനാഴ്ച പരിഗണിക്കുന്നതിനു മാറ്റിവച്ചു.</p>
      <p><b>English Summary: </b>Palarivattom Bridge case; highcourt order investigation against VK Ebrahimkunju</p>
    </article>
  </body>
</html>