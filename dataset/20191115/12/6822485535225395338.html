<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T12:37:00+00:00"/>
    <meta property="og:title" content="ناجا؛ «مخدر» نوظهور نداریم/ اسامی فریبنده موادمخدر ترفندی برای جذب مشتری"/>
    <meta property="og:description" content="سردار محمدمسعود زاهدیان رئیس پلیس مبارزه با موادمخدر ناجا در گفت‌وگو با فارس، در خصوص ظهور و بروز موادمخدر با نام‌های جدید اظهار داشت: 830 عنوان NPS در دنیا شناخته شده است؛ این تعداد مواد با علائم مشخص و مشابه است؛ که غالباً با تغییر فرمولهای ریزی جابجا شده و مورد استفاده قرار می‌‌گیرند. "/>
  </head>
  <body>
    <article>
      <h1>ناجا؛ «مخدر» نوظهور نداریم/ اسامی فریبنده موادمخدر ترفندی برای جذب مشتری</h1>
      <address>
        <time datetime="2019-11-15T12:37:00+00:00">15 Nov 2019, 12:37</time>
      </address>
      <p>رئیس پلیس مبارزه با موادمخدر ناجا گفت: اسامی مختلف مواد مخدر فقط برای ایجاد جذابیت و فریب افراد است، وگرنه اکثر آنها روانگردان بوده و قدرت تخریبی بالا دارند.</p>
      <p>سردار محمدمسعود زاهدیان رئیس پلیس مبارزه با موادمخدر ناجا در گفت‌وگو با فارس، در خصوص ظهور و بروز موادمخدر با نام‌های جدید اظهار داشت: 830 عنوان NPS در دنیا شناخته شده است؛ این تعداد مواد با علائم مشخص و مشابه است؛ که غالباً با تغییر فرمولهای ریزی جابجا شده و مورد استفاده قرار می‌‌گیرند. </p>
      <p>رئیس پلیس مبارزه با موادمخدر ناجا با تأکید بر این مطلب که مواد نوظهور نداریم، تصریح کرد: قاچاقچیان اسامی مواد را تغییر می‌دهند تا جذابیت ایجاد شود و برای مخاطبانشان هر روز مواد را با یک نام فریبنده عرضه می‌کنند، اما اغلب این مواد روانگردان بوده و قدرت تخریبی بالایی دارند، اگرچه اسامی‌شان فریبنده است. </p>
      <p>وی گفت: «اشک خدا» و اسامی این‌چنینی مواد مخدری است که فقط اسامی‌شان با یکدیگر فرق دارد؛ اما روانگردان‌هایی هستند که فرمولشان یکی است و عمده مشخصه‌شان تخریب مغز به گونه‌ای است که غیرقابل جبران بوده و حتی بعد از درمان نیز قابل بازسازی نیست. </p>
      <p>سردار زاهدیان به ورود چمدانی بذرهای گل و قرص‌های روانگردان پرداخت و گفت: این دسته از مواد به صورت غیرمجاز از طریق گمرکات و توسط افراد به صورت چندانی وارد می‌شوند. پلیس مبارزه با مواد مخدر همواره درصدد است تا با کار اطلاعاتی بتواند از ورود موادمخدر جلوگیری کند. </p>
      <p>رئیس پلیس مبارزه با موادمخدر ناجا اعلام کرد: 72 درصد از کشفیات موادمخدر به واسطه رصد اطلاعاتی کشف می‌شود و در سال جاری پلیس مبارزه با موادمخدر توانسته است 530 تن موادمخدر را کشف و ضبط کند. </p>
      <p>وی ادامه داد: پلیس مبارزه با موادمخدر بعد از شناسایی و دستگیری افراد و ارجاع آنها به مرجع قضایی، همواره تشدید مجازات آنها را از دستگاه قضایی خواسته است. </p>
      <p>رئیس پلیس مبارزه با موادمخدر ناجا در پاسخ به دیگر پرسش فارس در خصوص آزمایشگاه‌های پلیس مبارزه با مواد مخدر گفت: آزمایشگاه‌های پلیس مبارزه با مواد مخدر اظهارات جدید در خصوص مواد نوظهور را رصد کرده و مواد را مورد آزمایش قرار میدهد و اگر ماده جدیدی باشد حتما و به موقع به مردم اطلاع‌رسانی می‌کند تا از آسیب در امان بماند. </p>
      <p>سردار زاهدیان در پاسخ به دیگر پرسش فارس در خصوص اینکه وضعیت آشپزخانه‌های تولید مواد در کشور چگونه است، خاطرنشان کرد: آشپزخانه نداریم چرا که تا وقتی مواد بدین صورت ارزان و راحت در افغانستان تولید و پخش می‌شود، لازم نیست در داخل کشور کسی آن را تولید کند.</p>
    </article>
  </body>
</html>