<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-hindustan-voter-awareness-campaign-rectify-voter-card-mistake-by-this-way-2850669.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T12:42:18+00:00"/>
    <meta property="og:title" content="हिन्दुस्तान मतदाता जागरूकता अभियान : वोटर कार्ड की गलती इस तरह सुधारें"/>
    <meta property="og:description" content="अगर वोटर लिस्ट में आपका नाम नहीं हैं या फिर नाम, पते और उम्र मेें कोई गड़बड़ है तो परेशान न हों। निर्वाचन आयोग की ओर से इसमें सुधार के लिए सभी मतदाताओं को मौका दिया जा रहा है। इसके तहत आप..."/>
  </head>
  <body>
    <article>
      <h1>हिन्दुस्तान मतदाता जागरूकता अभियान : वोटर कार्ड की गलती इस तरह सुधारें</h1>
      <address><time datetime="2019-11-15T12:42:18+00:00">15 Nov 2019, 12:42</time> by <a rel="author">नई दिल्ली | लाइव हिन्दुस्तान टीम</a></address>
      <p>अगर वोटर लिस्ट में आपका नाम नहीं हैं या फिर नाम, पते और उम्र मेें कोई गड़बड़ है तो परेशान न हों। निर्वाचन आयोग की ओर से इसमें सुधार के लिए सभी मतदाताओं को मौका दिया जा रहा है। इसके तहत आप विभिन्न माध्यमों से वोटर लिस्ट से जुड़ी सभी गड़बड़ियों को दूर कर सकते हैं।  </p>
      <p>जानकारी के मुताबिक, निर्वाचन आयोग ने मतदाता सूचियों के विशेष संक्षिप्त पुनरीक्षण कार्यक्रम की शुरुआत की है। हर वर्ष की तरह मतदाता सूचियों के विवरण को संशोधित किया जा रहा है। इसी क्रम में दिल्ली में मतदाता सूची संशोधन का कार्य 15 नवंबर 2019 को शुरू हो गया है। इसमें मतदाता सूचियों में सुधार के लिए बूथ स्तर के अधिकारी द्वारा घर-घर जाकर सत्यापन, भाग/ अनुभाग का पुनर्भरण, पतों का मानकीकरण, एकीकृत मतदाता सूची का प्रकाशन, दावे व आपत्तियां दर्ज करना, मतदाता पंजीकरण अभियान, दावों और आपत्तियों का निपटान, आंकड़ों के स्वास्थ्य मापदंडों की जांच और अंतिम प्रकाशन के लिए आयोग की अनुमति प्राप्त करना, डेटाबेस का नवीनीकरण व परिशिष्ट पूरक का प्रकाशन, सूची का अंतिम प्रकाशन आदि किए जाएंगे।</p>
      <p>
        <a href="https://www.livehindustan.com/ncr/story-know-how-you-can-get-a-new-voter-card-2818657.html">
          <b>जानें आप कैसे बनवा सकते हैं नया वोटर कार्ड</b>
        </a>
      </p>
      <p>मतदाता सूचियां 15 नवंबर 2019 से 2692 निर्दिष्ट स्थानों पर उपलब्ध होंगी जहां मतदाता विवरणों की जांच आसानी के साथ कर सकते हैं। अपने नाम, पते, उम्र या अन्य किसी भी विवरण में बदलाव करवा सकते हैं। निर्धारित प्रपत्रों में विवरण में परिवर्तन का आवेदन करना होगा। कोई भी नया मतदाता जो कि एक जनवरी 2020 को 18 वर्ष का होगा वह अपना नाम मतदाता सूची में जुड़वा सकता है। मतदाता अपने आवेदन मतदाता केन्द्रों पर, निर्दिष्ट स्थानों पर (स्कूलों में) या बूथ लेवल अधिकारी को दे सकते हैं।</p>
      <p>23-24 नवंबर 2019 को 2692 विशेष शिविर लगेंगे। स्कूल, कॉलेजों और अन्य शैक्षणिक संस्थान में युवा मतदाताओं के नामांकन के लिए विशेष शिविरों का आयोजन 28-29 नवंबर 2019 को होगा। बेघर नागरिकों के नामांकन के लिए विशेष शिविर का आयोजन दिल्ली शहरी आश्रय सुधार बोर्ड तथा बेघर पॉकेटों में 7 दिसंबर 2019 को सायं 5 बजे से रात्रि 9 बजे तक होगा।</p>
      <p>
        <a href="https://www.livehindustan.com/ncr/story-hindustan-voter-awareness-campaign-every-voter-information-in-voter-list-should-be-100-percent-correct-2850197.html">
          <b>दिव्यांग वोटरों के लिए शुरू हुई खास सुविधा</b>
        </a>
      </p>
      <p>निर्वाचन नामावली के एकीकृत ड्राफ्ट का प्रकाशन 15 नवंबर 2019 को होगा और 15 नवंबर 2019 से 16 दिसंबर 2019 तक दावे और आपत्तियां दर्ज की जा सकती हैं जिनका निपटारा दिनांक 26 दिसंबर 2019 तक किया जाएगा। पूरक सूची 02 जनवरी 2020 तक तैयार की जाएंगी। मतदाता सूची का अंतिम प्रकाशन 06 जनवरी 2020 को होगा। इस अभियान को जन-जन तक पहुंचाने के लिए इसका प्रचार विभिन्न माध्यमों से किया जाएगा।</p>
      <p>
        <b>मतदाता सत्यापन कार्यक्रम के फायदे</b>
      </p>
      <ul>
        <li>दिल्ली विधानसभा के चुनाव निकट भविष्य में होने हैं, मतदाता सूची को त्रुटिरहित बनाया जा रहा है।</li>
        <li>मतदाता सत्यापन कार्यक्रम में आप मतदाता सूची में अपनी और अपने परिवार के सदस्यों की प्रविष्टियों को जांच सकते हैं कि वे सही हैं या नहीं।</li>
        <li>मतदाता सूची में अगर किसी प्रकार की कोई त्रुटि हो तो उसे आप ठीक करवा सकते हैं। इस संशोधन कार्य के लिए चुनाव कार्यालय की वेबसाइट पर फार्म-8 अपने आप उत्पन्न हो जाएगा जिसमें आपको संशोधन के लिए आवेदन करना होगा।</li>
        <li>अगर परिवार के सदस्यों के अलग-अलग मतदान केंद्र हैं तो आप एक ही मतदान केंद्र पर उन सबको एकसाथ टैग करवा सकते हैं। ऐसे सभी सदस्यों का विवरण आपके द्वारा बनाए गए फैमिली अकाउंट में रहेगा।</li>
        <li>परिवार के जो छूटे हुए योग्य सदस्य हैं यानी जो 18 या उससे अधिक उम्र के हो चुके हैं, आप उन सभी का नाम मतदाता सूची में पंजीकृत करवा सकते हैं।</li>
        <li>भावी मतदाताओं (16 से 18 वर्ष की उम्र) का विवरण आप भर सकते हैं जिससे 18 वर्ष की आयु होने पर उनको मतदाता सूची में पंजीकरण करने के लिए मैसेज आएगा।</li>
        <li>परिवार के किसी मृत या स्थायी रूप से शिफ्ट हो गए सदस्यों का नाम आप मतदाता सूची से हटवा सकते हैं।</li>
        <li>भविष्य में अगर आपके परिवार के किसी सदस्य का नाम काटने के लिए कोई आवेदन करता है तो उसकी सूचना आपके मोबाइल या ईमेल पर मिलेगी।</li>
        <li>आप मतदान केंद्र को बेहतर बनाने को सुझाव भी दे सकते हैं।</li>
        <li>आपको विशेष संक्षिप्त पुनरीक्षण या निर्वाचक कार्यक्रमों की सूचनाएं समय-समय पर मिलती रहेंगी।</li>
        <li>मतदान केंद्र तक जाने के लिए नेविगेशन सुविधा उपलब्ध रहेगी।</li>
      </ul>
      <p>
        <b>दिल्ली में मतदाताओं का वर्तमान में विवरण</b>
      </p>
      <p>07 लोकसभा सीटें<br/>70 विधानसभा सीटें<br/>पुरुष मतदाता : 7938692<br/>महिला मतदाता : 6507383<br/>ट्रांसजेंडर मतदाता : 690<br/>कुल मतदाता : 14446765</p>
      <p>
        <a href="https://www.livehindustan.com/ncr/story-hindustan-voter-awareness-campaign-special-camps-will-be-organised-here-to-correct-voter-list-2850501.html">
          <b>हिन्दुस्तान मतदाता जागरूकता अभियान : विशेष शिविर में वोटर करा सकेंगे ये काम </b>
        </a>
      </p>
    </article>
  </body>
</html>