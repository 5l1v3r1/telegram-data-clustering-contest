<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ministerul-sanatatii-vaccinarea-gratuita-impotriva-hpv-incepe-din-ianuarie-2020-18589148"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T12:30:30+00:00"/>
    <meta property="og:title" content="Ministerul Sănătăţii: Vaccinarea gratuită împotriva HPV începe din ianuarie 2020"/>
    <meta property="og:description" content="Ministerul Sănătăţii a finalizat licitaţia pentru achiziţia dozelor de vaccin antiHPV, iar primele 20.000 de doze vor fi distribuite începând de săptămâna viitoare la direcţiile de sănătate publică, astfel încât vaccinarea să înceapă în ianuarie 2020, au transmis, vineri,reprezentanţii Ministerului."/>
  </head>
  <body>
    <article>
      <h1>Ministerul Sănătăţii: Vaccinarea gratuită împotriva HPV începe din ianuarie 2020</h1>
      <address>
        <time datetime="2019-11-15T12:30:30+00:00">15 Nov 2019, 12:30</time>
      </address>
      <p>Ministerul Sănătăţii a finalizat licitaţia pentru achiziţia dozelor de vaccin antiHPV, iar primele 20.000 de doze vor fi distribuite începând de săptămâna viitoare la direcţiile de sănătate publică, astfel încât vaccinarea să înceapă în ianuarie 2020, au transmis, vineri,reprezentanţii Ministerului.</p>
      <p>Potrivit unui comunicat transmis vineri de Ministerul Sănătăţii, acordul cadru încheiat de MS cu furnizorul pentru o perioadă de patru ani prevede ca numărul dozelor de vaccin antiHPV să poată fi suplimentat până la 2.100.000, în funcţie de cerere şi derularea campaniei de vaccinare.</p>
      <p>Campania de vaccinare, care va începe în ianuarie 2020 va fi precedată de o campanie de informare şi conştientizare a publicului cu privire la pericolul reprezentat de HPV şi protecţia oferită de vaccin, precum şi de susţinere a medicilor şi farmaciştilor în transmiterea informaţiilor clare şi corecte despre vaccinarea împotriva HPV derulată de către furnizorul de vaccin, potrivit MS.</p>
      <p>„Vaccinarea gratuită se va face începând din luna ianuarie 2020 în cabinetele medicilor de familie la fete cu vârsta cuprinsă între 11 şi 14 ani care au solicitat în anii 2017 şi 2018 vaccinarea la medicii de familie, inclusiv cele care au trecut de această vârstă dacă au solicitat”, arată Ministerul Sănătăţii în comunicat.</p>
      <p>„Cancerul de col uterin este o boală care poate ucide şi prin ignoranţă, dar este şi un tip de cancer care poate fi prevenit scutind astfel femeile de suferinţe fizice şi psihice imense. Vaccinarea, alături de screening poate reduce povara generată de cancerul de col uterin. Ministerul Sănătăţii are datoria de a proteja prin orice mijloace sănătatea publică. Dar atunci când introducem noi vaccinuri în calendarul de imunizare este de datoria noastră să pregătim populaţia şi să explicăm aşa cum trebuie lucrurile. Am avut o perioadă în care am avut vaccinuri pe stoc, pe care le-am irosit”, a declarat Victor Costache, ministrul Sănătăţii.</p>
      <p>Ministerul Sănătăţii face apel la părinţi să solicite informaţii medicilor de familie şi către medicii de familie să se informeze cu privire la vaccinarea antiHPV şi să transmită aceste informaţii transparent şi corect către părinţi.</p>
    </article>
  </body>
</html>