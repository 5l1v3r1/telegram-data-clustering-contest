<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/dzhoker-gontareva-burisma-i-poroshenko-golovne-z-interv-yu-ruslana-ryaboshapki-novini-ukrajini-50053705.html"/>
    <meta property="og:site_name" content="НВ"/>
    <meta property="article:published_time" content="2019-11-15T12:10:00+00:00"/>
    <meta property="og:title" content="Справа Burisma, Гонтарева і «Джокер». Головне з інтерв'ю з генпрокурором Рябошапкою"/>
    <meta property="og:description" content="Генпрокурор України Руслан Рябошапка дав інтерв'ю Настоящему времени. НВ зібрало його головні заяви."/>
  </head>
  <body>
    <article>
      <h1>Справа Burisma, Гонтарева і «Джокер». Головне з інтерв'ю з генпрокурором Рябошапкою</h1>
      <h2>Генпрокурор України Руслан Рябошапка дав інтерв'ю Настоящему времени. НВ зібрало його головні заяви.</h2>
      <address>
        <time datetime="2019-11-15T12:10:00+00:00">15 Nov 2019, 12:10</time>
      </address>
      <p><b>Про аудит справи Burisma:</b> У провадженні налічується кілька тисяч томів. Це справа не одного дня і не одного місяця. Є 13 або 14 проваджень, де фігурує Злочевський. Щодо Burisma мені відомо, що є одне велике провадження, з якого виділяють різні епізоди.</p>
      <p><b>Про прокурора, який займається справою Burisma:</b> Він хворіє. Він спочатку не прийшов на тести (переатестацію співробітників Генеральної прокуратури - ред.), а потім захворів. І ми чекаємо, поки він набереться сил і здоров'я і прийде до нас. Цього прокурора знає весь світ тепер. Це <a href="https://nv.ua/tags/konstantin-kulik.html">Костянтин Кулик</a>. Він не прийшов на тестування. Закон нам не залишає іншого шляху, крім як попрощатися з Костянтином Геннадійовичем.</p>
      <p><b>Про те, як саме Хантер Байден міг проходити у справі Burisma:</b> В тому (вигляді - ред.), в якому дозволяє фантазія прокурора, який веде справу.</p>
      <p><b>Про те, чи зверталися до нього офіційно або неофіційно у зв'язку зі справою Burisma представники США:</b> Ні так, ні так.</p>
      <p><b>Про те, чи відчуває тиск у зв'язку зі справою Burisma:</b> У зв'язку з цим провадженням ні. <a href="https://nv.ua/ukr/ukraine/politics/ryaboshapka-pro-spravu-burisma-novini-ukrajini-50053530.html">Ні з боку нашого президента, ні з боку іноземних політичних осіб</a> я не відчуваю тиску.</p>
      <p><b>Про ДБР:</b> У нас прекрасні відносини з Бюро розслідувань. Ми кожного дня на зв'язку з його керівником.</p>
      <p><b>Про САП і НАБУ:</b> Спеціалізована антикорупційна прокуратура і Національне антикорупційне бюро теж подружилися. Раніше ці конфлікти існували лише тому, що були люди, яким конфлікти вигідні.</p>
      <p><b>Про те, чи впливає Андрій Портнов на ДБР:</b> Мені складно сказати. Це потрібно досліджувати окремим процесуальним шляхом.</p>
      <p><b>Про протистояння різних груп у Слузі народу:</b> Ну, цього не можна приховувати. Здається, це очевидний факт.</p>
      <p><b>Про проекти підозри Гонтаревій та Рожковій:</b> Ви можете подивитися на мій стіл. Серед документів, які там лежать, немає підозри ні Рожковій, ні Гонтаревій. Відповідне розслідування проводилося Міністерством внутрішніх справ, але проектів підозр до нас, у Генеральну прокуратуру, не надходило. Я не виключаю того, що слідчі вважатимуть, що вони можуть притягнути цих двох осіб до відповідальності і принесуть мені проекти документів.</p>
      <p><b>Про те, чи відчуває тиск з боку Коломойського:</b> Ні.</p>
      <p><b>Про те, чи контролює особисто розслідування підпалу будинку Гонтаревої та автомобіля її невістки:</b> Так. І результати цього розслідування можуть бути досить несподіваними. Але поки що рано говорити про них.</p>
      <p><b>Про <a href="https://nv.ua/ukr/ukraine/politics/spravi-proti-poroshenka-ryaboshapka-novini-ukrajini-50053643.html">розслідуваннях щодо Порошенка</a>:</b> Деякі розслідування (ДБР - ред.) вже завершені, готові проекти підозр. Але поки що на цій стадії вони зупинені. Інші тривають. В нас у прокуратурі є власні розслідування, пов'язані з колишнім президентом України. І вони відкриті не за зверненням Портнова. За нашими власними матеріалами. Вони пов'язані зі зловживанням владою і службовим становищем колишнім президентом. На п'ятницю запланований допит Порошенка у справі про Іловайську трагедію. Він там проходить не як підозрюваний, а як свідок. А є інші провадження, в яких може бути інший процесуальний статус, не свідка. Я думаю, що незабаром він сам про це розповість.</p>
      <p><b>Про справи проти Портнова:</b> Є такі справи (в яких Портнов може отримати статус підозрюваного - ред.).</p>
      <p><b>Про українську судову систему:</b> Судова система так і залишилася закритою кастою, де кілька прізвищ фактично управляють цією судовою системою. Якби я не був на своєму посту, я б їх назвав би. Вся країна знає ці прізвища, вони у всіх на слуху.</p>
      <p><b>Про саботажі судової реформи:</b> Ми побачили саботаж з боку органу, який відповідає за звільнення суддів, з боку Вищої ради правосуддя. І саботаж з боку Верховного суду. Можливо, потрібно спробувати спілкуватися з саботажниками в рамках кримінально-процесуального кодексу.</p>
      <p><b>Про розслідування злочинів проти учасників Майдану:</b> Зараз ми робимо інвентаризацію цих справ. Десь близько 40 проваджень підуть у Національне антикорупційне бюро. Це означає, що 40 проваджень були пов'язані з корупцією і були слабо пов'язані із вбивствами на Майдані.</p>
      <p><b>Про розслідування вбивства Георгія Гонгадзе:</b> Я вважаю, що <a href="https://nv.ua/ukr/ukraine/events/sprava-gongadze-dovesti-do-kincya-maloymovirno-novini-ukrajini-50053639.html">дуже складно буде тут досягти процесуального результату</a> і вийти на замовників практично через 20 років після скоєння злочину. Малоймовірно. Багато що було втрачено, багато було зроблено так, щоб потім нічого не можна довести.</p>
      <p><b>Про розслідування вбивства Павла Шеремета:</b> Я думаю, що ми його розкриємо (найближчим часом - ред.).</p>
      <p><b>Про те, чи перевіряють на причетність до вбивства Шеремета затриманих в Івано-Франківській області в іншій справі екс-добровольців, подружжя Владислава та Ірину Грищенків:</b> Так само, як і інше коло осіб.</p>
      <p><b>Про те, скільки людей відмовилися підписувати заяву на переатестацію слідом за Сергієм Горбатюком:</b> Близько 200 осіб з майже 12 тисяч. Це абсолютний мізер. У кожній системі є невелика група людей, у якої своє бачення того, що відбувається навколо.</p>
      <p><b>Про те, наскільки скоротиться штат після реформи Генпрокуратури:</b> За нашими оцінками, на третину. Проблема існує в місцевих прокуратурах - там дійсно велике навантаження. Будемо збільшувати кількість прокурорів у місцевих, районних прокуратурах.</p>
      <p><b>Про те, чи є Віктор Медведчук підозрюваним в якихось кримінальних провадженнях:</b> Поки що ні. Але є кейси, в яких може фігурувати ця особа.</p>
      <p>Читайте також:<br/><a href="https://nv.ua/ukr/ukraine/politics/dzhoker-perepiska-nardepiv-z-prankerom-novini-ukrajini-50051964.html">&amp;nbspБез гри у поліграф. У Слузі народу запропонували, щоб за листування нардепів з пранкером взялася прокуратура</a></p>
      <p><b>Про пранкери «Джокера», який писав від його імені:</b> Сам хотів би знати (хто він - ред.). Можливо, ця людина видасть телефонні апарати, з яких він листувався, і ми дізнаємося більше правди. <a href="https://nv.ua/ukr/ukraine/politics/dzhoker-napisav-ryaboshapci-foto-listuvannya-50053667.html">Був такий факт</a> («Джокер» писав генпрокурору Рябошапці - ред.). Хотів вибачитися, мабуть, і пояснити мотиви своїх вчинків. Я не відповідав.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/239/big_portrait/255c2ab01daf2076aad1b69812feacf8.png?stamp=20191115131239&amp;q=85&amp;output=jpg&amp;bg=white"/>
        <figcaption>Повідомлення від "Джокера", яке Руслан Рябошапка показав після інтерв'ю Настоящему времени / Фото: Current Time TV</figcaption>
      </figure>
    </article>
  </body>
</html>