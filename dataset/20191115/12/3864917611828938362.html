<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819138-vibuhi-u-balaklii-povazani-z-utilizacieu-boepripasiv-genstab.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T12:57:00+00:00"/>
    <meta property="og:title" content="Вибухи у Балаклії пов'язані з утилізацією боєприпасів - Генштаб"/>
    <meta property="og:description" content="Вибухи на військовому арсеналі в Балаклії Харківської області пов'язані з утилізацією залишків боєприпасів та їхніх елементів, які не можна транспортувати. Наразі ситуація контрольована та безпечна."/>
  </head>
  <body>
    <article>
      <h1>Вибухи у Балаклії пов'язані з утилізацією боєприпасів - Генштаб</h1>
      <h2>Вибухи на військовому арсеналі в Балаклії Харківської області пов'язані з утилізацією залишків боєприпасів та їхніх елементів, які не можна транспортувати. Наразі ситуація контрольована та безпечна.</h2>
      <address>
        <time datetime="2019-11-15T12:57:00+00:00">15 Nov 2019, 12:57</time>
      </address>
      <p>Про це повідомляє 15 листопада <a href="https://www.facebook.com/GeneralStaff.ua/photos/a.457652464404016/1411890278980225/?type=3&amp;theater">пресслужба Генштабу</a>.</p>
      <p>"15 листопада 2019 року о 14:28, за повідомленням чергового Центральної артилерійської бази забезпечення боєприпасами, на технічній території, де з метою утилізації залишків боєприпасів та їхніх елементів, які не можна транспортувати, з урахуванням всіх заходів безпеки, здійснювалось встановленим порядком планове знищення залишків боєприпасів та їхніх елементів у спеціально обладнаному для цього місці – котловані, пролунало близько 20 вибухів. Для забезпечення безпеки проведення утилізації був задіяний черговий пожежний підрозділ військової частини", - йдеться в повідомленні.</p>
      <p>Як зазначається, на даний час на технічній території військової частини проводяться заходи щодо впорядкування місця проведення робіт з утилізації залишків боєприпасів та їхніх елементів.</p>
      <p>"Місцевим мешканцям та об’єктам інфраструктури нічого не загрожує. Сховища боєприпасів у безпеці", - запевнили в Генштабі.</p>
      <p>Раніше сьогодні повідомлялося, що на арсеналі біля Балаклії на Харківщині пролунало кілька <a href="https://www.ukrinform.ua/tag-vibuh">вибухів</a> і почалася пожежа.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819103-na-arsenali-v-balaklii-prolunali-vibuhi-pocalasa-pozeza.html">На арсеналі в Балаклії пролунали вибухи, почалася пожежа</a>
      </blockquote>
      <p>Як повідомляв Укрінформ, у травні 2018 року біля Балаклії на Харківщині сталася пожежа на колишній технічній території 65-го арсеналу, де тривали роботи з очищення і розмінування залишків снарядів, які не розірвалися внаслідок пожежі у 2017 році. Особовий склад, який залучався до робіт із розмінування, був евакуйований.</p>
      <p>Ще раніше, у березні 2017 року, на складах артилерійських боєприпасів на околиці Балаклії Харківської області спалахнула пожежа й почали вибухати боєприпаси. З околиць складів радіусом 10 кілометрів евакуйовували майже 20 тисяч людей. Пожежу згодом ліквідували. Як головну версію подій називали диверсію, хоча не виключали і версію службового недбальства.</p>
    </article>
  </body>
</html>