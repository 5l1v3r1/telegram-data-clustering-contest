<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425828/epidosh-timhtikoy-tomoy-ston-omotimo-kathhghth-toy-panepisthmioy-athhnwn-mhna-al-alexiadh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T15:15:01+00:00"/>
    <meta property="og:title" content="Επίδοση τιμητικού τόμου στον Ομότιμο καθηγητή του Πανεπιστημίου Αθηνών Μηνά Αλ. Αλεξιάδη"/>
    <meta property="og:description" content="Γράφει ο"/>
  </head>
  <body>
    <article>
      <h1>Επίδοση τιμητικού τόμου στον Ομότιμο καθηγητή του Πανεπιστημίου Αθηνών Μηνά Αλ. Αλεξιάδη</h1>
      <address>
        <time datetime="2019-11-15T15:15:01+00:00">15 Nov 2019, 15:15</time>
      </address>
      <p>
        <b>Γράφει ο<br/>Κωνσταντίνος Μ. Πάχος<br/><br/>δημοσιογράφος</b>
      </p>
      <p>
        <b>Τη Δευτέρα 11 Νοεμβρίου το απόγευμα, σε μια σεμνή εκδήλωση, το Πανεπιστήμιο Αθηνών τίμησε τον Δωδεκανήσιο (από τις Μενετές Καρπάθου) Ομότιμο καθηγητή της Φιλοσοφικής Σχολής, Μηνά Αλ. Αλεξιάδη με την επίδοση τόμου με τίτλο "Πλάτανος Ευσκιόφυλλος, τιμητικός τόμος για τον καθηγητή Μηνά Αλ. Αλεξιάδη".</b>
      </p>
      <p>Την αίθουσα τελετών, στο κεντρικό κτήριο του Πανεπιστημίου Αθηνών (Πανεπιστημίου 30 ), κατέκλυσε πλήθος κόσμου ανάμεσα στους οποίους και: ο Πανοσιολογιότατο Αρχιμανδρίτης Πλάτων Κρικρής ως εκπρόσωπος της αυτού Θειοτάτης Παναγιότητος του Οικουμενικού Πατριάρχη κ.κ. Βαρθολομαίου, πολλοί καθηγητές από τα Πανεπιστήμια Αθηνών, Παντείου, Χαροκόπειου, Πελοποννήσου και Θράκης, ο πρώην υπουργός και νυν πρόεδρος της Εταιρείας Φίλων της Βιβλιοθήκης Αλεξανδρείας Ανδρέας Ζαΐμης, ο πρώην υπουργός και πρώην πρύτανης του Πανεπιστημίου Αθηνών Θεοδόσης Πελεγρίνης, η γενική Γραμματέας του Σώματος Ομότιμων καθηγητών του Πανεπιστημίου Αθηνών Στέλλα Πριόβολου, ο πρόεδρος της Εταιρείας Ρομποτικής Χειρουργικής Ντίνος Κωνσταντινίδης, ο πρόεδρος του Ριζαρείου Ιδρύματος καθηγητής Χριστόφορος Χαραλαμπάκης, ο πρόεδρος της Λαογραφικής Εταιρείας Μιχάλης Μερακλής, ο πρόεδρος των Παιδαγωγικών Μελετών και Εφαρμογών, Μέγας Άρχων Λογοθέτης του Πατριαρχείου Αλεξανδρείας Σπυρίδων Καμαλάκης, ο πρόεδρος του Φιλολογικού Συλλόγου "Παρνασσός" καθηγητής Εμμανουήλ Μικρογιαννάκης, ο πρόεδρος της Εταιρείας Καρπαθιακών Μελετών καθηγητής Εμμανουήλ Κωνσταντινίδης, ο πρώην γενικός Γραμματέας του Πανεπιστημίου Αθηνών καθηγητής Παναγιώτης Κοντός, ο δήμαρχος της Ηρωικής νήσου Κάσου Μιχάλης Ερωτόκριτος, ο πρώην πρόεδρος της Πανελλήνιας Ένωσης Φιλολόγων Αναστάσιος Στέφος, ο αντιπρόεδρος του Διεθνούς Ιπποκράτειου Ιδρύματος Νικ. Μανούσης και ο γραμματέας του Φίλιππος Καλλούδης, ο πρόεδρος της Ομοσπονδίας Δωδεκανησιακών Σωματείων Αθηνών-Πειραιώς Γιάννης Φραγκούλης, οι απόστρατοι στρατηγοί Νίκος Κουρκουμέλης και Μανόλης Βαθρακοκοίλης, ο γενικός Γραμματέας της Δωδεκανησιακής Ιστορικής και Λαογραφικής Εταιρείας Μιχάλης Αρφαράς, ο γραμματέας του Πολιτιστικού Ιδρύματος Δωδεκανήσου "Κλεόβουλος ο Λίνδιος "Κωνσταντίνος Πάχος, πολλοί οφφικίαλοι άρχοντες του Οικουμενικού Πατριαρχείου και του Πατριαρχείου Αλεξανδρείας, όπως επίσης μεταπτυχιακοί φοιτητές συνεργάτες, συγγενείς και φίλοι.</p>
      <figure>
        <img src="https://www.rodiaki.gr/medias/2019/11/14/d0daeea48edca8bb5992d61fe976e776.jpg"/>
      </figure>
      <p>
        <i>Από την επίδοση του τιμητικού τόμου στον Ομότιμο καθηγητή Μηνά Αλ Αλεξιάδη. Από αριστερά: Ο πρόεδρος του τμήματος<br/>Φιλολογίας του Πανεπιστημίου Αθηνών καθηγητής Αμφιλόχιος Παπαθωμάς, ο αντιπρύτανης του Πανεπιστημίου Αθηνών καθηγητής Δημήτριος Καραδήμας, ο Μήνας Αλεξιάδης και ο κοσμήτορας της Φιλοσοφικής Σχολής καθηγητής Αχιλλέας Χαλδαιάκης</i>
      </p>
      <p>Την εκδήλωση χαιρέτησαν ο αντιπρύτανης του Εθνικού και Καποδιστριακού Πανεπιστημίου Αθηνών Δημήτριος Καραδήμας, ο κοσμήτορας της Φιλοσοφικής Σχολής καθηγητής Αχιλλέας Χαλδαιάκης, ο πρόεδρος του τμήματος Φιλολογίας καθηγητής Αμφιλόχιος Παπαθωμάς, και η επίκουρη καθηγήτρια της Κοινωνικής Λαογραφίας Βασιλική Χρυσανθοπούλου.</p>
      <p>Κατόπιν τον λόγο έλαβε ο πρόεδρος του τμήματος Ιστορίας και Εθνολογίας του Δημοκρίτειου Πανεπιστημίου Θράκης καθηγητής Μανόλης Βαρβούνης ο οποίος αναφέρθηκε στην επιστημονική πορεία και το έργο του τιμώμενου καθηγητή ενώ ο αφυπηρετήσας καθηγητής της λαογραφίας του Πανεπιστημίου Θράκης Μανόλης Σέργιος ανέλυσε το περιεχόμενο του τιμητικού τόμου.<br/>Τέλος ο αντιπρύτανης Δημήτριος Καραδήμας επέδωσε τον τιμητικό τόμο στον Ομότιμο καθηγητή Μηνά Αλ. Αλεξιάδη ο οποίος σε σύντομη αντιφώνησή του ευχαρίστησε όσους τον στήριξαν στην ακαδημαϊκή διαδρομή, τους καθηγητές του, τους συναδέλφους του, τους συνεργάτες του, την οικογένειά του και όλους όσους τον τίμησαν με την παρουσία τους.</p>
      <p>Η όλη εκδήλωση, την οποία χαιρέτισε με μήνυμα του ο δήμαρχος Καρπάθου Ιωάννης Νισύριος, έκλεισε με μελωδίες πιάνου από τη σολίστ Αδαμαντία Σιμάτου-Καρμίρη.</p>
      <figure>
        <img src="https://www.rodiaki.gr/medias/2019/11/14/eb2e9681b1b0fc29c02e16be7a0d22f6.jpg"/>
      </figure>
      <p>
        <i>Ο Ομότιμος καθηγητής της Λαογραφίας Μιχάλης Μερακλής με τη σύζυγό του Μαρκέλλα (αριστερά) και ο Ομότιμος καθηγητής Μηνάς Αλ. Αλεξιάδης με τη σύζυγό του εκπαιδευτικό Εύη Μελά.<br/>Φωτο: Κατερίνα Μαρινάκη</i>
      </p>
      <p>Ο Ομότιμος καθηγητής της Λαογραφίας στο τμήμα Φιλολογίας της Φιλοσοφικής Σχολής του Εθνικού και Καποδιστριακού Πανεπιστημίου Αθηνών Μηνάς Αλ. Αλεξιάδης είναι Επίτιμο μέλος (καθηγητής) του Τμήματος Κλασικής Φιλολογίας και Νεοελληνικών Σπουδών του Πανεπιστημίου Βουκουρεστίου και Επίτιμος Διδάκτωρ της Σχολής Κλασικών και Ανθρωπιστικών Σπουδών του Δημοκρίτειου Πανεπιστημίου Θράκης. Είναι, επίσης, Άρχων Υπομνηματογράφος της Μεγάλης του Χριστού Εκκλησίας του Οικουμενικού Πατριαρχείου και Άρχων Χαρτουλάριος του Πατριαρχείου Αλεξανδρείας και πάσης Αφρικής. Γεννήθηκε στις Μενετές Καρπάθου, σπούδασε στη Φιλοσοφική Σχολή του Πανεπιστημίου Ιωαννίνων και έκανε συμπληρωματικές σπουδές στο Λονδίνο. Δημιούργησε το Ινστιτούτο Λαϊκού Πολιτισμού Καρπάθου και ίδρυσε το Λαογραφικό Μουσείο και Αρχείο στο τμήμα Φιλολογίας της Φιλοσοφικής Σχολής του Πανεπιστημίου Αθηνών. Οργάνωσε επιστημονικά συνέδρια και έχει πλούσιο συγγραφικό και εκπαιδευτικό έργο.</p>
    </article>
  </body>
</html>