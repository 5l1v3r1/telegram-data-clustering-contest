<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819299-evrosolidarnist-zaavila-so-jde-na-miscevi-vibori-u-grudni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T15:54:00+00:00"/>
    <meta property="og:title" content="&quot;Євросолідарність&quot; заявила, що йде на місцеві вибори у грудні"/>
    <meta property="og:description" content="Місцеві організації партії &quot;Європейська солідарність&quot; братимуть участь у виборах в новостворених об’єднаних територіальних громадах, які відбудуться 22 та 29 грудня 2019 року."/>
  </head>
  <body>
    <article>
      <h1>"Євросолідарність" заявила, що йде на місцеві вибори у грудні</h1>
      <h2>Місцеві організації партії "Європейська солідарність" братимуть участь у виборах в новостворених об’єднаних територіальних громадах, які відбудуться 22 та 29 грудня 2019 року.</h2>
      <address>
        <time datetime="2019-11-15T15:54:00+00:00">15 Nov 2019, 15:54</time>
      </address>
      <p>Таке рішення ухвалив з’їзд партії "Європейська солідарність", повідомляє <a href="https://eurosolidarity.org/%D1%94%D0%B2%D1%80%D0%BE%D0%BF%D0%B5%D0%B9%D1%81%D1%8C%D0%BA%D0%B0-%D1%81%D0%BE%D0%BB%D1%96%D0%B4%D0%B0%D1%80%D0%BD%D1%96%D1%81%D1%82%D1%8C-%D0%B1%D1%80%D0%B0%D1%82%D0%B8%D0%BC%D0%B5/?fbclid=IwAR1_1NBtyAk5NOlLj9o7vmkxeIkJlKT0jjhCzNUI0gvN4c7_pm6wVep6eN0">пресслужба політсили</a>.</p>
      <p>"Децентралізація – це ключова реформа, яку розпочала команда Петра Порошенка... За ці роки були утворені сотні успішних громад, де люди відчули себе господарями, реалізували величезну кількість інфраструктурних і соціальних проектів. Зараз це все може бути знищене. Адже ухвалений вчора державний бюджет і бюджетний кодекс фактично відбирають в органів місцевого самоврядування 150 мільярдів гривень. Це робиться для того, щоб примусити лідерів місцевих громад знову, як це було до 2014-го року, приїжджати до Києва і просити гроші на елементарні місцеві потреби. "Європейська cолідарність" категорично заперечує проти такого свавілля влади і буде захищати і децентралізацію, і права місцевих громад", – заявив керівник секретаріату партії, народний депутат Максим Саврасов.</p>
      <p>Як повідомляв Укрінформ, партія "Слуга народу" на з'їзді 10 листопада ухвалила рішення, що братиме участь у виборах в об'єднаних територіальних громадах, які відбудуться 22 і 29 грудня.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2815320-sluga-narodu-bratime-ucast-u-viborah-v-otg-22-i-29-grudna-risenna-zizdu.html">"Слуга народу" братиме участь у виборах в ОТГ 22 і 29 грудня - рішення з'їзду</a>
      </blockquote>
      <p>Центральна виборча комісія призначила на 22 грудня перші вибори у 86 ОТГ та на 29 грудня перші вибори у 6 ОТГ та додаткові вибори депутатів Карпівської сільської ради Широківського району, Божедарівської селищної ради Криничанського району і Софіївської селищної ради Софіївського району Дніпропетровської області.</p>
      <p>Протягом попередніх років, з 25 жовтня 2015 року до 30 червня 2019 року, Центральною виборчою комісією було призначено перші місцеві <a href="https://www.ukrinform.ua/tag-vibori">вибори</a> у 896 об'єднаних територіальних громадах.</p>
      <p>
        <i>Фото: eurosolidarity.org</i>
      </p>
    </article>
  </body>
</html>