<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-19-year-old-youth-drowned-while-taking-selfie-search-campaign-still-ongoing-2850841.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T15:08:46+00:00"/>
    <meta property="og:title" content="सेल्फी के चक्कर में डूब गया 19 साल का युवक, अभी तक चल रहा सर्च अभियान"/>
    <meta property="og:description" content="साबिर पाक की दरगाह पर अपने परिवार और साथियों के साथ जियारत करने आया युवक गंगनहर में सेल्फी लेते समय डूबकर लापता हो गया। सूचना पाकर मौके पर पहुंची पुलिस ने जल पुलिस और गोताखोरों की मदद से लापता युवक..."/>
  </head>
  <body>
    <article>
      <h1>सेल्फी के चक्कर में डूब गया 19 साल का युवक, अभी तक चल रहा सर्च अभियान</h1>
      <address><time datetime="2019-11-15T15:08:46+00:00">15 Nov 2019, 15:08</time> by <a rel="author">हिन्दुस्तान टीम,कलियर</a></address>
      <p>साबिर पाक की दरगाह पर अपने परिवार और साथियों के साथ जियारत करने आया युवक गंगनहर में सेल्फी लेते समय डूबकर लापता हो गया। सूचना पाकर मौके पर पहुंची पुलिस ने जल पुलिस और गोताखोरों की मदद से लापता युवक की काफी तलाश की, लेकिन उसका कुछ पता नहीं चल पाया है।</p>
      <p>शुक्रवार को बरेली से अपने परिवार और साथियों के साथ युवक कलियर आया हुआ था। जियारत करने के बाद सभी साथी गंगनहर के घाट पर पहुंचे और सेल्फी लेने लगे। सेल्फी लेते समय अब्बास (19) वर्ष निवासी नरिवल थाना विदरीचंद जिला बरेली का संतुलन बिगड़ गया और वह पानी के तेज बहाव में बहने लगा।</p>
      <p>साथियों ने शोर मचाया और उसे बचाने का काफी प्रयास किया। गंगनहर के तेज बहाव में युवक डूबकर लापता हो गया। लापता युवक के भाई इमरान और साथियों ने घटना की सूचना पुलिस को दी।</p>
      <p>मौके पर पहुंची पुलिस ने जल पुलिस और गोताखोरों की मदद से युवक की काफी तलाश की लेकिन उनका कुछ पता नहीं चल पाया। थाना प्रभारी सन्तोष सिह कुंवर का कहना है कि जल पुलिस और गोताखोरों की मदद से लापता हुए युवक की तलाश की जा रही है। </p>
    </article>
  </body>
</html>