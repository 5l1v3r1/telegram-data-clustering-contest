<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684490/ti-provlepei-i-rythmisi-gia-ti-meiosi-ton-lixiprothesmon-ofeilon-"/>
    <meta property="og:site_name" content="enikos.gr"/>
    <meta property="article:published_time" content="2019-11-15T15:13:00+00:00"/>
    <meta property="og:title" content="Τι προβλέπει η ρύθμιση για τη μείωση των ληξιπρόθεσμων οφειλών του Δημοσίου σε ιδιώτες - Κατατέθηκε στη Βουλή"/>
    <meta property="og:description" content="Ρύθμιση για την ταχεία μείωση των ληξιπρόθεσμων οφειλών του δημοσίου προς τους ιδιώτες προβλέπει τροπολογία..."/>
  </head>
  <body>
    <article>
      <h1>Τι προβλέπει η ρύθμιση για τη μείωση των ληξιπρόθεσμων οφειλών του Δημοσίου σε ιδιώτες - Κατατέθηκε στη Βουλή</h1>
      <address>
        <time datetime="2019-11-15T15:13:00+00:00">15 Nov 2019, 15:13</time>
      </address>
      <p>Ρύθμιση για την ταχεία μείωση των <a href="https://www.enikos.gr/economy/125595/ianouarios-xrei-8075-dis-dimosiou-se-idiotes">ληξιπρόθεσμων οφειλών του δημοσίου προς τους ιδιώτες</a> προβλέπει τροπολογία που κατατέθηκε στη Βουλή.</p>
      <p>Στόχος της ρύθμισης είναι να αντιμετωπισθούν οι περιπτώσεις στις οποίες οι ιδιώτες δεν διαθέτουν ασφαλιστική η φορολογική ενημερότητα με αποτέλεσμα να μην είναι δυνατή η έκδοση εντολής εξόφλησής τους από τους φορείς του Δημοσίου.</p>
      <p>Σύμφωνα με την τροπολογία οι φορείς της γενικής κυβέρνησης που έχουν οφειλές προς τον ιδιωτικό τομέα θα έχουν τη δυνατότητα να προχωρούν σε δημόσια κατάθεση των οφειλών αυτών, υπό μορφή γραμματίου παρακαταθήκης στο Ταμείο Παρακαταθηκών και Δανείων. Για να εισπράξουν τα λεφτά τους οι ιδιώτες θα πρέπει προσκομίσουν ασφαλιστική ή/και φορολογική ενημερότητα, όπως αναφέρει το ΑΠΕ- ΜΠΕ.</p>
      <p>Όπως χαρακτηριστικά αναφέρεται στην τροπολογία «κατά τα τελευταία έτη παρατηρείται το φαινόμενο αύξησης των περιπτώσεων , κατά τις οποίες οι φορείς γενικής κυβέρνησης δεν δύνανται να εξοφλήσουν τις οφειλές τους απέναντι στους ιδιώτες πιστωτές τους, κυρίως επειδή αυτοί δεν προσκομίζουν στις αρμόδιες για την εντολή προς εξόφληση υπηρεσίες, αποδεικτικό φορολογικής ή και ασφαλιστικής ενημερότητας για διάφορους λόγους, με συνέπεια να παρατείνεται η ύπαρξη οικονομικών εκκρεμοτήτων μεταξύ των φορέων γενικής κυβέρνησης και των ιδιωτών με περαιτέρω αρνητικές δημοσιονομικές συνέπειες (αύξηση - σώρρευση ληξιπρόθεσμων οφειλών».</p>
      <p>Όπως σημειώνεται στην τροπολογία, στο πλαίσιο «αντιμετώπισης των καθυστερήσεων πληρωμών στις εμπορικές συναλλαγές που συνεπάγεται την αύξηση των ληξιπρόθεσμων και την αδικαιολόγητη επιβάρυνση των προϋπολογισμών των επομένων ετών, παρίσταται επιτακτική η ανάγκη θέσπισης της δυνατότητας δημόσιας κατάθεσης του προϊόντος των τίτλων πληρωμής με σύσταση παρακαταθήκης για την εξόφληση οφειλών των φορέων γενικής κυβέρνησης προς τους ιδιώτες – πιστωτές αυτών».</p>
      <p>Με τη δημόσια κατάθεση επέρχεται απόσβεση της υφιστάμενης ενοχής του φορέα γενικής κυβέρνησης έναντι του δικαιούχου και δεν παρέχεται δυνατότητα ανάκλησης αυτής, με την επιφύλαξη των οριζόμενων παρακάτω.</p>
      <p>«Εφόσον εντός πενταετίας από τη σύσταση της παρακαταθήκης, δεν διενεργηθεί είσπραξη του ποσού, ούτε κατατεθεί στο Ταμείο Παρακαταθηκών και Δανείων αποδεικτικό φορολογικής ή / και ασφαλιστικής ενημερότητας κατά περίπτωση, η χρηματική απαίτηση από την παρακαταθήκη παραγράφεται υπέρ του καταθέτη φορέα και το σχετικό ποσό, μετά την αφαίρεση της αμοιβής του Ταμείου Παρακαταθηκών και Δανείων, επιστρέφεται σε αυτόν, χωρίς υπαίτια καθυστέρηση. Τυχόν αξιώσεις του δικαιούχου εγείρονται εφεξής κατά του φορέα", σημειώνεται στην τροπολογία.</p>
      <related>
        <h4>σχετικά άρθρα</h4>
        <a href="http://www.enikos.gr/economy/683714/prostasia-protis-katoikias-posoi-echoun-katathesei-aitiseis-kai-s%0A%20%20%20%20%0A"/>
        <a href="http://www.enikos.gr/economy/683332/anadromika-pentaetias-se-apostratous-apofasi-vomva-tou-elegktikou%0A%20%20%20%20%0A"/>
        <a href="http://www.enikos.gr/economy/683067/ti-provlepei-i-nea-pagia-rythmisi-gia-chrei-stin-eforia-to-bonous%0A%20%20%20%20%0A"/>
        <a href="http://www.enikos.gr/economy/683037/vroutsis-den-tha-yparxei-nea-rythmisi-gia-chrei-pros-ta-tameia-po%0A%20%20%20%20%0A"/>
        <a href="http://www.enikos.gr/economy/682450/kourmousis-ston-real-fm-i-rythmisi-gia-tin-proti-katoikia-einai-p%0A%20%20%20%20%0A"/>
        <a href="http://www.enikos.gr/economy/682410/afxanontai-oi-aitiseis-syntaxiodotisis-se-dimosio-deko-kai-trapez%0A%20%20%20%20%0A"/>
        <a href="http://www.enikos.gr/economy/681946/prasino-fos-gia-63000-proslipseis-sto-dimosio-fast-track-plano-gi%0A%20%20%20%20%0A"/>
        <a href="http://www.enikos.gr/economy/681378/trechei-o-diakanonismos-ofeilon-pros-ti-dei-posoi-rythmisan-ta-ch%0A%20%20%20%20%0A"/>
        <a href="http://www.enikos.gr/economy/680194/dragasakis-pros-kyvernisi-an-den-thelete-i-den-boreite-na-katapol%0A%20%20%20%20%0A"/>
      </related>
    </article>
  </body>
</html>