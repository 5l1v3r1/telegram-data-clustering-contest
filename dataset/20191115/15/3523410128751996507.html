<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640147/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%DB%B6%DB%B1-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%DA%86%DB%8C%D9%86%DB%8C-%D9%87%D8%A7-%D8%A7%D8%B2-%D8%A7%D9%BE%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T15:17:00+00:00"/>
    <meta property="og:title" content="کلاهبرداری ۶.۱ میلیون دلاری چینی ها از اپل"/>
    <meta property="og:description" content="ارائه آیفون های کپی به مراکز خدمات پس از فروش اپل و تعویض آنها با آیفون های اصل همچنان شیوه ای متداول برای کلاهبرداری است."/>
  </head>
  <body>
    <article>
      <h1>
        <a href="https://www.bultannews.com/fa/news/640147/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%DB%B6%DB%B1-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%DA%86%DB%8C%D9%86%DB%8C-%D9%87%D8%A7-%D8%A7%D8%B2-%D8%A7%D9%BE%D9%84">کلاهبرداری ۶.۱ میلیون دلاری چینی ها از اپل</a>
      </h1>
      <h2>ارائه آیفون های کپی به مراکز خدمات پس از فروش اپل و تعویض آنها با آیفون های اصل همچنان شیوه ای متداول برای کلاهبرداری است.</h2>
      <address><time datetime="2019-11-15T15:17:00+00:00">15 Nov 2019, 15:17</time> by <a rel="author">بولتن نیوز | bultannews.com</a></address>
      <p><b>گروه IT: </b> ارائه <b>آیفون های کپی</b> به مراکز خدمات پس از فروش <b>اپل</b> و تعویض آنها با <b>آیفون های اصل</b> همچنان شیوه ای متداول برای<b> کلاهبرداری</b> است. وزارت دادگستری آمریکا اخیرا اسناد مربوط به شکایت اپل از یک گروه چینی را منتشر کرده که ظاهرا با کمک محصولات اپل اقدام به کلاهبرداری و پولشویی می کردند.   <br/>به گزارش بولتن نیوز به نقل از دیجیاتو، مقامات آمریکایی ضمن یورش به چندین شرکت و خانه در <b>Mira Mesa</b> و<b> Mission Hills</b> دویست و پنجاه هزار دلار پول نقد و همچنین ۹۰ دستگاه آیفون را از آنها ضبط کردند که هم اکنون این گوشی ها در دست بررسی قرار دارند تا قطعات تقلبی در آنها کشف شود. سه برادر به نام های <b>Zhiwei Loop Liao</b>، <b>Zhimin Liao</b>  و <b>Zhiting Liao</b> در راس این گروه کلاهبردار قرار دارند و متهم هستند که بالغ بر ۱۰ هزار دستگاه آیفون و آیپد تقلبی را از چین وارد خاک آمریکا کرده اند.<br/><br/>روش کار آنها نیز طبق اعلام<b> وزارت دادگستری آمریکا</b> اینطور بوده که به محض ترخیص آیفون های تقلبی در آمریکا یا کانادا، آسیب هایی را به صورت عمدی به آنها وارد می کردند و سپس آنها را به فروشگاه های اپل می بردند تا براساس گارانتی با گوشی های اصل تعویض کنند و سپس گوشی های واقعی را برای فروش به چین ارسال می کردند.<br/><br/>روی هم رفته ۱۴ نفر به کلاهبرداری در این پرونده و جرایمی از قبیل پولشویی و جعل هویت متهم شده اند و طبق برآوردهای اپل <b>۶.۱ میلیون دلار</b> خسارت را به این شرکت وارد کرده اند.</p>
      <figure>
        <img src="https://www.bultannews.com/files/fa/news/1398/8/24/1197493_857.jpeg"/>
      </figure>
      <p>البته مبالغی که <b>کلاهبرداران چینی</b> در این پرونده به جیب زده اند زیاد بوده اما طبق گفته <b>رابرت بروئر</b> دادستان آمریکایی، پیگرد قانونی این افراد به دلایلی فراتر از خسارت مالی انجام می شود.<br/><br/><b>تولید اجناس تقلبی</b> و استفاده از این اجناس برای کلاهبرداری از شرکت های آمریکایی باعث تضعیف بازار شده و به مردم بی گناهی آسیب زده که هویتشان به سرقت رفته است و در این کلاهبرداری ها به کار گرفته شده است.<br/><br/>همانطور که پیشتر در خبرها خواندید این نخستین بار نیست که افرادی آیفون های کپی را با حیله و فریب به اپل می دهند و به جایش آیفون اصل می گیرند. هر آیفون یک شماره سریال و شماره شناسایی اختصاصی دارد که به اختصار<b> IMEI</b> خوانده می شود و از این اطلاعات برای شناسایی آیفون های تقلبی استفاده می شود. به همین خاطر کلاهبردارها نخست شماره سریال و IMEI مربوط به آیفون های اصلی که در کانادا و آمریکا وجود داشتند و خدمات گارانتی برایشان هنوز برقرار بود به سرقت می بردند و آنها را روی دستگاه های جعلی قرار می دادند تا تشخیص شان دشوارتر شود.</p>
    </article>
  </body>
</html>