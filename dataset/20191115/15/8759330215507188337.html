<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903868/claeys-praat-over-strijd-tegen-depressie-bij-feyenoord-anderlecht-en-moeskroen.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T15:15:00+00:00"/>
    <meta property="og:title" content="Claeys praat over strijd tegen depressie bij Feyenoord, Anderlecht en Moeskroen"/>
    <meta property="og:description" content="Het is bijna dag op dag tien jaar geleden dat Robert Enke besloot om zich van het leven te beroven. De Duitse doelman kampte met een depressie. Voor profvoetballers is dat blijkbaar lang geen unicum meer. Zo doet Geoffrey Claeys zijn verhaal."/>
  </head>
  <body>
    <article>
      <h1>Claeys praat over strijd tegen depressie bij Feyenoord, Anderlecht en Moeskroen</h1>
      <address>
        <time datetime="2019-11-15T15:15:00+00:00">15 Nov 2019, 15:15</time>
      </address>
      <p>
        <b>Het is bijna dag op dag tien jaar geleden dat Robert Enke besloot om zich van het leven te beroven. De Duitse doelman kampte met een depressie. Voor profvoetballers is dat blijkbaar lang geen unicum meer. Zo doet Geoffrey Claeys zijn verhaal.</b>
      </p>
      <p>De nu 45-jarige Claeys werd in het verleden nog gezien als één van de grootste beloften van het Belgische voetbal. Een definitieve doorbraak kwam er nooit echt voor hem. Hij werd tegengehouden door meerdere depressies, zo vertelt hij in een interview met HUMO.</p>
      <p>"Ik was 21 jaar toen ik van Cercle Brugge naar Feyenoord ging, een club met topspelers als Ronald Koeman en Henrik Larsson", vertelt Claeys. "De impact van die transfer was zo groot dat ik werd overvallen door faalangst. En behalve de druk van een topclub, legde ik mezelf nog extra druk op – ik móést de beste zijn, ik mocht geen fouten maken", aldus Claeys.</p>
      <p><b>Terugkeer</b><br/>In Nederland kon hij niet overtuigen, waardoor hij koos voor een terugkeer naar ons land. "Na twee jaar verhuisde ik naar Anderlecht, maar ook daar verdween de angst niet", geeft hij aan.</p>
      <p>"Bij Feyenoord had clubicoon Willem van Hanegem me tot op de grond afgekraakt, en bij Anderlecht werd ik door de eigen supporters uitgejouwd. Ik moest nog maar opwarmen langs de lijn, of ze begonnen al te fluiten."</p>
      <p>Die jarenlange druk werd Claeys bijna fataal. "Enke heeft zelfmoord gepleegd. En ja, die gedachte is ook ooit in me opgekomen, tijdens periodes van absolute wanhoop. Maar om echt tot de daad over te gaan, leef ik nog te graag", vertelt hij.</p>
      <p><b>Depressie</b><br/>Claeys bleef de jaren daarop stevig strijden tegen depressie. "De eerste tekenen van een depressie kwamen enkele jaren later, ik speelde intussen bij Lierse Tijdens de kerstvakantie bleef ik vermoeid in mijn zetel zitten. Ik sliep nauwelijks, en had in niks nog zin, terwijl ik daarvoor graag ging feesten."</p>
      <p>"Op trainingskamp in Turkije raakte ik plots niet meer vooruit. Bloedtesten wezen niks uit, dus ging ik maar eens naar een psychiater. Hij zei meteen: ‘Jij zit met een heel zware depressie.’ Dat had ik zelf nog niet eens door", aldus Claeys.</p>
      <p><b>Hulp en Australië</b><br/>Na Lierse, kwam Moeskroen. Al had hij het daar zeker ook niet makkelijk. "Nee, ik herviel vrij snel. Al had ik het grote geluk dat Hugo Broos er trainer was. Hugo is een geweldige mens: hij zocht hulp, en zorgde dat ik bij een sportpsycholoog terechtkon. Daar leerde ik omgaan met de negatieve gedachten waartegen ik voortdurend vocht."</p>
      <p>In 2005 besloot Claeys om naar Australië te trekken, daar voetbalde hij één seizoen voor Melbourne Victory. In 2007 keerde hij terug naar België om uiteindelijk in 2009 te stoppen met voetballen bij amateurploeg FC Veldegem. Momenteel is Claeys trainer bij FC Kleit-Maldegem. Hij was ook drie jaar assistent bij Deinze en drie jaar jeugdtrainer bij Melbourne Victory.</p>
    </article>
  </body>
</html>