<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993176/suudi-bakan-%C3%B6n%C3%BCm%C3%BCzdeki-g-20-zirvesi%E2%80%99nde-%C3%B6ncelik-e%C4%9Fitim"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-15T15:15:00+00:00"/>
    <meta property="og:title" content="Suudi Bakan: Önümüzdeki G-20 Zirvesi’nde öncelik eğitim"/>
    <meta property="og:description" content="Suudi Arabistan Eğitim Bakanı Dr. Hamad bin Muhammed bin Hamad Al Şeyh, Suudi Arabistan’ın 2020 yılında ev sahipliği yapacağı G-20 Zirvesi’nin öncelikli gündeminin eğitim olacağını duyurdu. Bakan açıklamasında, G-20 Zirvesi’nde Suudi Arabistan’ın yen"/>
  </head>
  <body>
    <article>
      <h1>Suudi Bakan: Önümüzdeki G-20 Zirvesi’nde öncelik eğitim</h1>
      <address>
        <time datetime="2019-11-15T15:15:00+00:00">15 Nov 2019, 15:15</time>
      </address>
      <p>Suudi Arabistan Eğitim Bakanı Dr. Hamad bin Muhammed bin Hamad Al Şeyh, Suudi Arabistan’ın 2020 yılında ev sahipliği yapacağı G-20 Zirvesi’nin öncelikli gündeminin eğitim olacağını duyurdu. Bakan açıklamasında, G-20 Zirvesi’nde Suudi Arabistan’ın yeni neslin geleceğini garanti altına almak için Birleşmiş Milletler Eğitim, Bilim ve Kültür Örgütü (UNESCO) ve diğer uluslararası kuruluşlarla birlikte çalışmak istediğini aktardı.<br/><br/>Eğitim Bakanı Dr. Hamad bin Muhammed bin Hamad Al Şeyh, ülkesinin eğitim, kültür ve bilim alanlarında UNESCO ile birlikte çalışmaya ve örgüt tarafından yürütülen programları desteklemeye devam edeceğini söyledi.<br/><br/>Suudi Bakan’ın bu açıklamaları, Fransa’nın başkenti Paris’te düzenlenen UNESCO 40.Genel Konferansı sırasında Suudi Arabistan’ın UNESCO Daimi Temsilciler heyetiyle yaptığı toplantı sırasında geldi. Toplantıya Suudi Arabistan Eğitim Bakanı’nın yanı sıra, UNESCO Ulusal Komite Başkan Yardımcısı, üye devletlerin daimi temsilcileri ve üst düzey yetkililer katıldı.<br/><br/>Hamad Al Şeyh konuşması sırasında, Suudi Arabistan’ın UNESCO’nun kurucu ülkelerinde olduğunu belirterek, Kasım 1946 yılında Kral Abdulaziz bin Abdurrahman Al Suud yönetiminde tüzüğü imzalayan altıncı devlet olduklarını söyledi. Suudi Arabistan’ın 2030 Vizyonu ile UNESCO misyonunun yakınlaştığını söyleyen Bakan Hamad Al Şeyh, Krallığın bölgesel ve uluslararası statüsünden dolayı dünyadaki eğitim, kültürel ve bilimsel projeleri her zaman desteklediğini ifade ederek, ülkesinin Arap ve İslam ülkeleri ile sürdürülebilir kalkınma adına eğitim, kültür ve bilimsel alanlardaki işbirliğini güçlendirmede olumlu rolü olduğuna dikkati çekti.<br/><br/>Bakan açıklamasında, eğitim sisteminin tüm bileşenlerini geliştirerek, öğrencinin bilinçli, eğitimli ve yaratıcılığı ile kişiliğinde pozitif değerler oluşturmayı amaçladıklarını ifade etti.  Hamad Al Şeyh, ılımlı bir din ve hoşgörü ile 21. yüzyılda gereken ilgi ve becerilere sahip olarak, ulusal kimlik ve zengin kültürel mirasıyla gururlanan, 2030 Vizyonu’na sahip bir Suudi Arabistan oluşturmayı amaçladıklarını belirtti.<br/><br/>Eğitim Bakanı, gençler arasında yapay zekâ hakkında konuşmanın somut bir gerçeklik haline geldiğini dile getirdi. Suudi Arabistan Veliaht Prensi Muhammed bin Selman tarafından yönetilen Misk Vakfı’nın yapay zekâ alanında başarılı öğrenciler yetiştirdiğine değinen Bakan, amaçlarının yenilik ve dijital gelişim sürecini teşvik etmek olduğunu söyledi.<br/><br/>Bakan, Suudi Arabistan hükümetinin, dünya halklarının refahı ve istikrarı için küresel gündemi desteklemek adına 2019-2020 yılı için UNESCO Konseyi’ne üyelik için aday olmaya karar verdiğini söyledi. Bakan, Birleşmiş Milletler Eğitim, Bilim ve Kültür Örgütü’nün eğitim, kültür, bilim ve iletişim alanında uluslararası işbirliğini teşvik ederek, barış ve güvenliğin korunmasına katkıda bulunan bir kuruluş olduğunun altını çizdi.<br/><br/>Suudi Arabistan Yürütme Konseyi’nin ana önceliklerinin Avrupa- Arap diyalogu gibi büyük uluslararası projeleri desteklemek olduğunu belirten Bakan, UNESCO tarafından 1996 yılında başlatılan eğitim önceliklerini elde etmek için birlikte yaşamak, uluslararası araştırmada işbirliğini teşvik etmek, veri değişimi, bilimsel işbirliği yoluyla barışı teşvik etmenin yanı sıra, uzun vadeli bilimsel programların ve daha çeşitli birçok projenin ülkesi tarafından desteklendiğini söyledi.<br/><br/>Hamad bin Muhammed bin Hamad Al Şeyh, Suudi Arabistan’ın yıllık düzenli ödenen katkının yanı sıra 2011 yılından bu yana UNESCO’ya 20 milyon dolarlık gönüllü bir katkı payı sağladığını, ayrıca bütçe dışı eğitim, kültürel ve bilimsel programları da desteklediğini vurguladı.<br/><br/> </p>
    </article>
  </body>
</html>