<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/minister-kt-jaleel-slams-iit-teachers-on-fathima-latheef-death-343.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T15:27:00+00:00"/>
    <meta property="og:title" content="'പലതും പുറത്തെടുത്ത് പയറ്റാനുള്ള സാഹചര്യം ഒരുങ്ങിയെന്ന ചില അധ്യാപകരുടെ തോന്നലുകളാവാം ഇതിനെല്ലാം പിന്നില്‍' ; ഫാത്തിമയുടെ മരണത്തില്‍ മന്ത്രി കെ.ടി ജലീല്‍"/>
    <meta property="og:description" content="Fathima Latheef Death K.T Jaleel Kerala കൊല്ലം:രാജ്യത്തെ വിവിധ വിദ്യാഭ്യാസസ്ഥാപനങ്ങളില്‍ നിന്നും നേരിടുന്ന വിവേചനങ്ങളില്‍ മനംനൊന്ത് വിദ്യാര്‍ത്ഥികള്‍ ജീവനൊടുക്കുന്ന സംഭവങ"/>
  </head>
  <body>
    <article>
      <h1>'പലതും പുറത്തെടുത്ത് പയറ്റാനുള്ള സാഹചര്യം ഒരുങ്ങിയെന്ന ചില അധ്യാപകരുടെ തോന്നലുകളാവാം ഇതിനെല്ലാം പിന്നില്‍' ; ഫാത്തിമയുടെ മരണത്തില്‍ മന്ത്രി കെ.ടി ജലീല്‍</h1>
      <address><time datetime="2019-11-15T15:27:00+00:00">15 Nov 2019, 15:27</time> by <a rel="author">ന്യൂസ് ഡെസ്‌ക്</a></address>
      <p>കൊല്ലം:രാജ്യത്തെ വിവിധ വിദ്യാഭ്യാസസ്ഥാപനങ്ങളില്‍ നിന്നും നേരിടുന്ന വിവേചനങ്ങളില്‍ മനംനൊന്ത് വിദ്യാര്‍ത്ഥികള്‍ ജീവനൊടുക്കുന്ന സംഭവങ്ങള്‍ തുടര്‍ക്കഥയാകുകയാണെന്ന് മന്ത്രി കെ.ടി ജലീല്‍. മദ്രാസ് ഐ.ഐ.ടിയില്‍ ആത്മഹത്യ ചെയ്ത ഫാത്തിമ ലത്തീഫിന്റെ കൊല്ലത്തെ വീട് സന്ദര്‍ശിച്ച ശേഷം മാധ്യമങ്ങളോട് പ്രതികരിക്കുകയായിരുന്നു അദ്ദേഹം.</p>
      <p>എക്‌സ്ട്രാ ബ്രില്യന്റ് ആയിട്ടുള്ള കുട്ടിയാണ് ഫാത്തിമയെന്നും ഫാത്തിമയുടെ ഇതുവരെയുള്ള പഠനത്തിന്റെ റെക്കോര്‍ഡുകളും ഐ.ഐ.ടിയിലെ ആദ്യ സെമസ്റ്ററില്‍ ലഭിച്ച ഇന്റേണല്‍ മാര്‍ക്കും പരിശോധിച്ചാല്‍ അത് മനസിലാകുമെന്നും മന്ത്രി പറഞ്ഞു.</p>
      <p>”കുറച്ചുകാലമായി നമ്മുടെ രാജ്യത്തെ വലിയ വിദ്യാഭ്യാസസ്ഥാപനങ്ങളിലൊക്ക തന്നെ വലിയ രീതിയിലുള്ള വിവേചനങ്ങളുണ്ടാകുന്നു. അതില്‍ മനംനൊന്ത് വിവേചനങ്ങള്‍ക്ക് വിധേയരാകുന്ന കുട്ടികള്‍ മരണപ്പെടുന്നു. ഇത് തുടര്‍ക്കഥയായിക്കൊണ്ടിരിക്കുകയാണ്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>രോഹിത് വെമുല മരണപ്പെട്ടത് വലിയ ഒച്ചപ്പാടുകള്‍ നമ്മുടെ രാജ്യത്തുണ്ടാക്കിയിരുന്നു. സമാനമായ രീതിയില്‍ വലിയ രീതിയിലുള്ള വിവേചനം മതത്തിന്റെ പേരിലും ജാതിയുടെ പേരിലും ഇന്ത്യയിലെ അതിപ്രശസ്തമായിട്ടുള്ള സ്ഥാപനങ്ങളില്‍ സംഭവിക്കുന്നു എന്നത് പ്രത്യേകമായി കാണേണ്ട കാര്യമാണ്.</p>
      <p>കേന്ദ്രഗവണ്‍മെന്റിന്റെ അധീനതയിലുള്ള സ്ഥാപനങ്ങളാണ് ഇതെല്ലാം. എന്തുകൊണ്ടാണ് കുറച്ചുകാലമായി ഇത് സംഭവിക്കുന്നത്. ഇതിന് മുന്‍പും അവിടെയുള്ള അധ്യാപകര്‍ തന്നെയായിരുന്നു അവിടെ പഠിപ്പിച്ചിരുന്നത്.</p>
      <related>
        <a href="https://www.doolnews.com/iit-suicide-fathima-latheef-family-filed-complaint-tp-tamilnadu-dgp.html?utm_source=doolnews&amp;utm_medium=related"/>
      </related>
      <p>അഞ്ചാറ് വര്‍ഷത്തിനുള്ളില്‍ നമ്മുടെ രാജ്യത്തിന്റെ ഭരണ തലത്തില്‍ വന്നിട്ടുള്ള മാറ്റം ഇതിന് പ്രധാന ഘടകമാണ്. പല അധ്യാപകരുടേയും മനസില്‍ ഉറങ്ങിക്കിടക്കുന്ന പല പല വികാരങ്ങള്‍ അത് പുറത്തെടുത്ത് പയറ്റുന്നിന് സാഹചര്യം ഒരുങ്ങിയിരിക്കുന്നു എന്ന തോന്നല്‍ ഉണ്ടായതുകൊണ്ടാവാം ഇത്യാദി സംഭവങ്ങള്‍ തുടര്‍ന്നുകൊണ്ടിരിക്കുന്നത്.</p>
      <p>കേന്ദ്രസര്‍ക്കാരിന്റെ ബന്ധപ്പെട്ട വകുപ്പായ എം.എച്ച് ആര്‍.ഡി (മിനിസ്ട്രി ഓഫ് ഹ്യൂമണ്‍ റിസോഴ്‌സ്) ഡിപ്പാര്‍ട്‌മെന്റ് ഇതിനെ സംബന്ധിച്ച് ഗൗരവപൂര്‍വം ആലോചിക്കണം. അല്ലെങ്കില്‍ എക്‌സ്ട്രാ ബ്രില്യന്റ് ആയിട്ടുള്ള വിദ്യാര്‍ത്ഥികള്‍ ആരും തന്നെ ഇങ്ങനെയുള്ള സ്ഥാപനങ്ങളില്‍ അഡ്മിഷന്‍ കിട്ടിയാല്‍ പോലും വരാത്ത സാഹചര്യം ഉണ്ടാകും.</p>
      <p>മുഖ്യമന്ത്രിക്ക് പരാതി ലഭിച്ചതിന്റെ അടിസ്ഥാനത്തില്‍ തമിഴ്‌നാട് ഗവണ്‍മെന്റുമായി സംസാരിക്കുകയും അവിടുത്ത പൊലീസുമായി ബന്ധപ്പെടുകയും ചെയ്തിട്ടുണ്ട്. സംഭവത്തില്‍ നിഷ്പക്ഷമായ അന്വേഷണം ഉണ്ടാകുമെന്ന് തന്നെയാണ് കരുതുന്നത്. കേന്ദ്രസര്‍ക്കാര്‍ ഇതില്‍ നടപടി എടുക്കേണ്ടതുണ്ട്. രാജ്യത്തെമ്പാടും ഇത് ഭയപ്പാടുണ്ടാക്കുകയാണ്. ബ്രില്യന്റ് ആയിട്ടുള്ള കുട്ടികള്‍ക്ക് ഒരുക്കപ്പെട്ടിട്ടുള്ള സ്ഥാപനങ്ങൡലേക്ക് പോകാന്‍ കുട്ടികള്‍ മടിക്കുന്ന സ്ഥിതിയുണ്ടാകും.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഐ.ഐ.ടിയില്‍ മാത്രമല്ല വിവിധ കേന്ദ്ര സര്‍വകലാശാകളില്‍ പല തരത്തിലുള്ള വിവേചനം നടക്കുന്നുണ്ട്. ഫാത്തിമ വിവേചനത്തിന് വിധേയമായിട്ടുണ്ടോ എന്ന കാര്യം പരിശോധനയില്‍ വ്യക്തമാകുമെന്ന് തന്നെയാണ് കരുതുന്നത്. ഫാത്തിമയുടെ ചില കുറിപ്പുകള്‍ ബന്ധുക്കള്‍ക്ക് മൊബൈലില്‍ നിന്ന് വായിക്കാന്‍ വേണ്ടി കഴിഞ്ഞിട്ടുണ്ട്. അതിന്റെ കോപ്പി അവര്‍ എടുത്തിട്ടുണ്ട്.</p>
      <p>അതിലൊക്കെ അന്വേഷണം നടത്തിയാല്‍ ഏത് തരത്തിലുള്ള വിവേചനമാണ് ഫാത്തിമയ്ക്ക് അവിടെ അനുഭവിക്കേണ്ടി വന്നിട്ടുണ്ടെന്ന് വ്യക്തമാകും. മതപരമായ വിവേചനം എന്ന് മാത്രം നമുക്ക് തിട്ടപ്പെടുത്തി പറയാന്‍ സാധിക്കില്ല. ബാക്കി ഏതെങ്കിലും തരത്തിലുള്ള വിവേചനങ്ങള്‍ ഉണ്ടായിട്ടുണ്ടോ എന്നും പരിശോധിക്കണം.</p>
      <p>നമ്മുടെ രാജ്യത്ത് പിന്നാക്കം നില്‍ക്കുന്ന ജനവിഭാഗങ്ങളോട് ഇങ്ങനെ ചില വിവേചനങ്ങള്‍ കാണിക്കുന്നു എന്നത് നിത്യസംഭവമായി മാറുന്നു. ഇതില്‍ ബന്ധപ്പെട്ടവര്‍ ശക്തമായ നടപടികള്‍ സ്വീകരിക്കണം. ഒരിക്കലും ഉണ്ടാകാന്‍ പാടില്ല എന്ന് കരുതുന്ന സ്ഥലങ്ങളില്‍ നിന്നാണ് ഇത്തരം വാര്‍ത്തകള്‍ വന്നുകൊണ്ടിരിക്കുന്നു എന്നതാണ് ഏറ്റവും ഖേദകരം”- കെ.ടി ജലീല്‍ പറഞ്ഞു.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>