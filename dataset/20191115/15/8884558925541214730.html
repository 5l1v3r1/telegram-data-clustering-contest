<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/oborozen-rop-sredi-nove-gorice"/>
    <meta property="og:site_name" content="Primorske novice"/>
    <meta property="article:published_time" content="2019-11-15T15:07:52+00:00"/>
    <meta property="og:title" content="Oborožen rop sredi Nove Gorice"/>
    <meta property="og:description" content="Danes ob 13.30 so policijo obvestili o oboroženem ropu v trgovini s prehranskimi dopolnili in naravnimi izdelki na Bevkovem trgu v Novi Gorici."/>
  </head>
  <body>
    <article>
      <h1>Oborožen rop sredi Nove Gorice</h1>
      <address><time datetime="2019-11-15T15:07:52+00:00">15 Nov 2019, 15:07</time> by <a rel="author">Spletno uredništvo</a></address>
      <p>
        <b>Danes ob 13.30 so policijo obvestili o oboroženem ropu v trgovini s prehranskimi dopolnili in naravnimi izdelki na Bevkovem trgu v Novi Gorici.</b>
      </p>
      <figure>
        <img src="https://static.primorske.si/foto/highres/kronika/719930_264-rop_bevkov_trg.jpg"/>
        <figcaption>Foto: Ana Cukijati</figcaption>
      </figure>
      <p><b>NOVA GORICA</b> &gt; Po prejemu prijave so policisti in kriminalisti iskati neznanega storilca. Po prvih podatkih je neznanec, oblečen v temnejša oblačila, suhe postave, star približno 30 let in visok približno 180 centimetrov, vstopil v trgovino in od uslužbenke zahteval denar, svojo zahtevo pa je podkrepil s predmetom, podobnim pištoli. Kmalu zatem je moški pobegnil v smeri Ulice Gradnikove brigade, nato pa se je za njim izgubila vsaka sled. Storilcu ni uspelo ničesar ukrasti. Med oboroženim ropom se nihče ni poškodoval.</p>
      <p>Kljub intenzivnemu operativnemu delu in zbiranju obvestil novogoriških kriminalistov in policistov do tega trenutka roparja še niso našli. Glede navedenega kaznivega dejanja je policija obvestila tudi pristojne pravosodne organe. Drugih informacij v tem trenutku javnosti ne morejo posredovati zaradi nadaljnjega interesa kriminalistične preiskave.</p>
      <p>Policija v zvezi s tem prosi vse morebitne očividce oziroma vse, ki bi lahko policiji nudili koristne informacije glede oboroženega ropa, da jih sporočijo na znano interventno številko 113 ali anonimni telefon 080 1200 oziroma pokličejo najbližjo policijsko postajo.</p>
    </article>
  </body>
</html>