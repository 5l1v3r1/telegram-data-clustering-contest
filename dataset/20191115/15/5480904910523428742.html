<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesti-fotbaliste-budou-pri-losu-me-nejspis-ve-tretim-kosi/1821503?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T15:11:00+00:00"/>
    <meta property="og:title" content="Čeští fotbalisté budou při losu ME nejspíš ve třetím koši"/>
    <meta property="og:description" content="Bukurešť - Čeští fotbalisté budou na konci listopadu při losu mistrovství Evropy v příštím roce s největší pravděpodobností figurovat ve třetím ze čtyř výkonnostních košů. Spolu s nimi by mohli být ve stejném koši také obhájci titulu Portugalci, pokud ze své kvalifikační skupiny postoupí. Definitivní rozdělení do košů bude známé nejpozději v úterý večer po skončení posledních zápasů kvalifikace."/>
  </head>
  <body>
    <article>
      <h1>Čeští fotbalisté budou při losu ME nejspíš ve třetím koši</h1>
      <address><time datetime="2019-11-15T15:11:00+00:00">15 Nov 2019, 15:11</time> by <a rel="author" href="http://www.ctk.cz/" target="_blank">ČTK</a></address>
      <p>Bukurešť - Čeští fotbalisté budou na konci listopadu při losu mistrovství Evropy v příštím roce s největší pravděpodobností figurovat ve třetím ze čtyř výkonnostních košů. Spolu s nimi by mohli být ve stejném koši také obhájci titulu Portugalci, pokud ze své kvalifikační skupiny postoupí. Definitivní rozdělení do košů bude známé nejpozději v úterý večer po skončení posledních zápasů kvalifikace.</p>
      <p>Závěrečného turnaje, který bude poprvé v historii hostit 12 zemí, se zúčastní 24 týmů. Los 30. listopadu v Bukurešti je rozdělí do šesti čtyřčlenných skupin.</p>
      <p>Týmy budou před losem ve čtyřech šestičlenných koších. V prvním z nich bude šest nejlepších vítězů jednotlivých kvalifikačních skupin, v druhém zbylé čtyři celky z prvních míst a dvě nejlepší země z druhých příček v tabulkách.</p>
      <p>Česká reprezentace má po čtvrteční výhře 2:1 nad Kosovem jistotu, že obsadí ve skupině A postupové druhé místo, mezi nejlepší dvojici se ale téměř jistě nedostane ani v případě, že by zvítězila v nedělním posledním zápase kvalifikace v Bulharsku. Minimálně ve skupinách I a C zřejmě na tom budou postupující z druhé pozice lépe.</p>
      <p>Svěřenci trenéra Jaroslava Šilhavého s největší pravděpodobností půjdou do losu z třetího koše, v němž budou figurovat týmy z druhých míst, které se v pořadí umístí na třetím až osmém místě. Čtvrtý koš vytvoří dva nejhorší postupující z druhých příček a čtyři vítězové play off Ligy národů, které se bude hrát na jaře.</p>
      <p>Pořadí týmů z prvních a druhých míst ve skupinách určí UEFA podle získaných bodů v kvalifikaci. V případě rovnosti jsou dalšími kritérii postupně skóre, počet branek, počet branek venku, počet výher, počet výher venku, disciplinární hledisko a případně umístění v Lize národů.</p>
      <p>Vzhledem k tomu, že se šampionát odehraje ve 12 městech, UEFA los přizpůsobuje účasti pořadatelských zemí a jednotlivé týmy jsou předem dosazeny do měst tak, aby mohly hrát doma. Itálie tak už má nyní jistotu, že bude ve skupině A, Rusko bude ve skupině B, Anglie v "déčku" a Španělsko v "éčku". Pokud by na Euro postoupily obě pořadatelské země z jedné skupiny, rozhodl by o dějišti utkání los.</p>
      <p>Po losu Eura ještě nebude kompletní seznam všech 24 účastníků, ve čtyřech případech budou znát účastníci skupin jen čtyři možné soupeře z play off Ligy národů.</p>
      <p>Vedle českého týmu už mají jistotu postupu také Anglie, Ukrajina, Španělsko, Polsko, Francie, Turecko, Belgie, Rusko a Itálie. Závěrečný turnaj začne 12. června v Římě a vyvrcholí o měsíc později finále v Londýně. Šampionát se bude hrát ve 12 zemích u příležitosti 60. výročí kontinentálních mistrovství.</p>
      <h3>Základní skupiny ME:</h3>
      <p>Skupina A (Řím, Baku): Itálie.</p>
      <p>Skupina B (Petrohrad, Kodaň): Rusko.</p>
      <p>Skupina C (Amsterodam, Bukurešť): .</p>
      <p>Skupina D (Londýn, Glasgow): Anglie.</p>
      <p>Skupina E (Bilbao, Dublin): Španělsko.</p>
      <p>Skupina F (Mnichov, Budapešť): .</p>
    </article>
  </body>
</html>