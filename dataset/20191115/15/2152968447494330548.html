<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/15/gotviat-revoliuciia-i-vyv-voleibola-iskat-glavata-na-lazarov.429779"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T15:18:00+00:00"/>
    <meta property="og:title" content="Готвят революция и във волейбола, искат &quot;главата&quot; на Лазаров"/>
    <meta property="og:description" content="ЦСКА и Левски се обединиха срещу шефа на централата | Dnes.bg"/>
  </head>
  <body>
    <article>
      <h1>Готвят революция и във волейбола, искат "главата" на Лазаров</h1>
      <h2>ЦСКА и Левски се обединиха срещу шефа на централата</h2>
      <address><time datetime="2019-11-15T15:18:00+00:00">15 Nov 2019, 15:18</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Част от волейболните ни клубове официално поиска смяната на президента на федерацията Данчо Лазаров.</p>
      <p>Инициативата бе оповестена на специална пресконференция. Тя е подкрепена от 10 от водещите клубове в страната - ЦСКА, Левски, Хебър, Добруджа, Марек, Дунав, Пирин (Разлог), Черно море и Славия при мъжете и шампионът при жените Марица. Всички те настояват за свикване на извънредно общо изборно събрание на 16 януари.</p>
      <p>"Поканихме ви да обявим създаването на инициативен комитет, целящ да предизвика извънредно общо събрание на БФВ и на него да се избере нов председател на Управителния съвет, както и нови членове. Смятаме, че е крайно време да имаме една работеща федерация, която да спре спускането по нанадолнището на българския волейбол", заяви президентът на ВК Левски Владо Николов.</p>
      <p>"В общи линии, ние вярваме, че имаме нужда от федерация, която се грижи за клубовете, която подпомага адекватно работещите клубове. И една федерация, която да насочи усилията си към ДЮШ, защото всички виждаме резултатите на представителните отбори, но тези резултати бяха заложени в миналото”, заяви още легендарният диагонал на националния отбор.</p>
      <p>Атаката срещу Лазаров идва точно когато възникна ново високо напрежение между него и вицепрезидента на БФВ Любо Ганев. В началото на седмицата легендарният волейболист обяви публично, че УС е свикал на 20 декември в Казанлък извънредно общо събрание, на което той ще бъде изваден от управата като неудобен. Целта на това действие според Ганев е той да не може да се кандидатира за президент на централата, защото по устав може да бъдат избирани само членове на УС.</p>
      <p>"Клубовете от инициативния комитет за свалянето на Данчо Лазаров ще присъстват на това събрание, за да не допуснат разчистване на сметки", каза още Владо Николов. "Ще бъде много трудно да се свика това общо събрание. Пращат знайни и незнайни емисари, които заплашват клубове. Предлагат се материални облаги на други такива, а най-страшното е, че на това събрание ще присъстват 30 "мъртви" клуба, които са там само да гласуват".</p>
      <p>"Точната бройка ще я имаме скоро, но не са един и два, а повече от 20. Те не развиват дейност, а имат право на глас. Отправям призив към всички хора, които се занимават с волейбол. Не се страхувайте и не се поддавайте на провокации. Гласувайте за това, което мислите, че е по-добро", продължи Николов.</p>
      <p>
        <a href="https://www.gol.bg/volleyball">
          <b>Какво още каза легендата четете в Gol.bg</b>
        </a>
      </p>
    </article>
  </body>
</html>