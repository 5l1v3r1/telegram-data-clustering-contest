<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/15/7232094/"/>
    <meta property="og:site_name" content="Украинская правда"/>
    <meta property="article:published_time" content="2019-11-15T15:00:00+00:00"/>
    <meta property="og:title" content="Оружие не убивает – СЕТАМ не продает"/>
    <meta property="og:description" content="СЕТАМ – это инструмент, как оружие. Только от воли Продавцов зависит, как его использовать. (укр.)"/>
  </head>
  <body>
    <article>
      <h1>Оружие не убивает – СЕТАМ не продает</h1>
      <address><time datetime="2019-11-15T15:00:00+00:00">15 Nov 2019, 15:00</time> by <a rel="author" href="https://www.pravda.com.ua/rus/authors/5dceb87f371e6/" target="_blank">Николай Писанчин</a></address>
      <p>Зброя – одна з найхайповіших тем в нинішньому ліволіберальному соціумі західної цивілізації. Шкала реакції зміщується від абсолютного схвалення до абсолютного несприйняття і, безумовно, крайності ніколи не об'єктивні, але мені завжди було цікаве гасло антизбройових організацій – "Зброя вбиває". Бо це гасло при зовнішній привабливості і уявній логічності є найбільш безглуздим з усіх можливих.</p>
      <p>
        <b>Зброя не вбиває. Ну, поки Ілон Маск не заснував Скайнет та не очолив армію роботів проти людства, але на даному етапі розвитку технологій вбивають люди. Використовуючи зброю.</b>
      </p>
      <p>Можливо, якби у зброї була свідомість, вона б проти цього рішуче запротестувала, але вона – лише інструмент. Який однаково ефективно можна застосувати як для захисту від нападу, так і для замовного вбивства. Для добра чи для зла – залежить від волі користувача.</p>
      <p>У виданні "Українська правда" нещодавно вийшло <a href="https://www.pravda.com.ua/articles/2019/10/30/7230495/">інтерв'ю</a> міністра юстиції Дениса Малюськи, де знову фігурувала тема <a href="https://www.pravda.com.ua/news/2019/10/30/7230523/">рейдерства та СЕТАМу</a>. СЕТАМ, як і зброя, – тема хайпова: він продає майно гарних добрих людей в інтересах поганих банків злочинних олігархів.</p>
      <p>При нашій загальній сентиментальній любові до "відняти та поділити" стягувач не отримує прихильності пересічних громадян, а будь-яке виселення боржника з його проданої квартири весело демонструється по телеканалам як приклад рейдерства.</p>
      <p>Але все-таки чим займається ДП "СЕТАМ", думаю, широкий загал розуміє мало, включаючи інколи і юридичну спільноту.</p>
      <blockquote>Читайте також: <a href="https://www.pravda.com.ua/articles/2019/10/30/7230495/">Денис Малюська: Коли в мене закінчаться гроші, то хочу чи не хочу, я піду</a></blockquote>
      <h3>Чим займається СЕТАМ</h3>
      <p>Саме в слові <i>"продають"</i> міститься найбільша помилка.</p>
      <p>Насправді <b>СЕТАМ нічого не продає</b>. До речі, аналогічно до Прозоро.Продажі.</p>
      <p>Для того, щоб це зрозуміти, треба розібратись в понятті "Продаж", "Договір купівлі-продажу". У правовідносинах договору купівлі-продажу існують дві сторони – Покупець та Продавець. Ці дві особи обов'язково повинні володіти повною правоздатністю: Продавець – мати повноваження та волю на продаж товару, Покупець – володіти повноваженнями та мати волю купити товар.</p>
      <p>На даний момент у нас є <i>два види арештованого майна </i>– арештоване в рамках процедури виконавчого провадження та арештоване в рамках кримінальних проваджень.</p>
      <p>Обидва види арештованого майна реалізуються за допомогою СЕТАМ і в обох видах майна є відповідні державні органи, які уповноважені формувати політику у відповідній сфері.</p>
      <p>За арештоване майно в рамках виконавчого провадження відповідає Міністерство юстиції України, за арештоване майно в рамках кримінальних проваджень відповідає Агентство з розшуку та управління активами, здобутими корупційним шляхом.</p>
      <p>Відмінність тільки в тому, що АРМА безпосередньо виступає Продавцем арештованого майна, а Мін'юст опосередковано – через підконтрольних йому державних та приватних виконавців.</p>
      <p>Так, саме АРМА та відповідні виконавці виступають Продавцями арештованого майна в "договорі купівлі-продажу". Вони визначають правила, за якими таке майно підлягає реалізації:</p>
      <ul>
        <li>формують відповідну регуляторну документацію,</li>
        <li>встановлюють строки торгів,</li>
        <li>визначають інформацію про майно, доступну потенційному покупцю,</li>
        <li>встановлюють стартову ціну,</li>
        <li>приймають рішення про реалізацію майна,</li>
        <li>приймають рішення про зупинення чи припинення торгів.</li>
      </ul>
      <p>Несуть персональну відповідальність за зазначені процеси.</p>
      <p>Розпоряджаються та володіють майном.</p>
      <p>Торгують арештованим майном.</p>
      <p>Виникає питання, чим тоді займається СЕТАМ. Відповідь дуже проста: <b>ДП "СЕТАМ" – організатор електронних торгів</b>. З конкретно і чітко визначеним функціоналом, з ясними і зрозумілими повноваженнями, все по правилах, прописаних Продавцями. Інструмент для Продавця, на кшталт прилавка та касового апарата – тільки складніше і на Блокчейні.</p>
      <p>Зона відповідальності Організатора конкретно окреслена:</p>
      <ul>
        <li>отримати заявку на реалізацію від Продавця,</li>
        <li>внести інформацію з заявки в систему,</li>
        <li>забезпечити проведення торгів чітко відповідно до регламенту торгів відповідного Продавця,</li>
        <li>сформувати Протокол за результатами торгів,</li>
        <li>надіслати Протокол Переможцю та Продавцю,</li>
        <li>змінювати статус торгів згідно з вказівками Продавця</li>
        <li>та забезпечити збереження інформації про всі торги, що відбувалися, відбуваються та заплановані.</li>
      </ul>
      <p>Організатор не проводить юридичну перевірку об'єкта продажу, не визначає правомірність дій Продавця. Організатор не приймає рішень – виключно <b>виконує розпорядження Продавця</b>.</p>
      <h3>Чи можуть СЕТАМ використовувати для вчинення незаконних дій і рейдерських схем?</h3>
      <p>Безумовно.</p>
      <p>Приведу до прикладу нашумілий кейс по спробі реалізації через СЕТАМ частини льодового стадіону в Києві. В 2018 році до державного реєстратора Мін'юсту було надано для державної реєстрації договір купівлі продажу нерухомого майна (частини приміщень Льодового стадіону), згідно з яким Організація ковзанярства в 1994 році продала товариству з обмеженою відповідальністю відповідні приміщення.</p>
      <p>Державний реєстратор реєструє за товариством право власності, а товариство в свою чергу передає нерухомість і іпотеку нерезиденту в забезпечення договору позик. Нерезидент через деякий час звертає стягнення на предмет іпотеки в судовому порядку та відповідно, отримавши рішення суду, звертається до приватного виконавця, який передає нерухоме майно на реалізацію до СЕТАМ.</p>
      <p>По даній, безумовно протизаконній схемі викрадення державного майна, є питання до ТОВ, нерезидента, державного реєстратора та Мінмолоді та спорту, яке не спромоглось за стільки років зареєструвати власне нерухоме майно відповідно до законодавства.</p>
      <p>Але не до суду, СЕТАМу та приватного виконавця – вони свою роботу виконали чітко і правильно.</p>
      <p>А з подальшим мають розбиратись відповідні правоохоронні органи. Прокуратурою на даний момент отримано ухвалу слідчого судді, якою дане майно арештоване, а торги зупинені, і яка безумовно була виконана СЕТАМом.</p>
      <p>Аналогічна ситуація і зі скандальними кейсами АРМА – саме агентство, отримавши рішення суду про арешт майна в рамках кримінальної справи, приймає рішення про реалізацію майна чи передачу його в управління та встановлює порядок реалізації згідно з регламентом.</p>
      <p>
        <b>СЕТАМ – це інструмент, як зброя. Тільки від волі Продавців залежить, як його використовувати.</b>
      </p>
      <p>І немає різниці, чи буде арештоване майно продаватись на власних програмних інструментах, чи в процесі реалізації будуть застосовуватись програмні інструменти Прозоро.продажі.</p>
      <p>P.S.: З 2015 року в провадженні юридичної служби ДП "СЕТАМ" перебувало 2112 судових справ, 1258 перебуває на даний момент, виграно в усіх інстанціях 825, програно 29 (закінчення терміну дії оцінки, авто з перебитими номерами, тощо).</p>
      <p>Нема жодного судового рішення, яким би було встановлено факт протиправного недопуску учасника до торгів, факт протиправного втручання в хід торгів, факт викривлення результатів торгів.</p>
      <p>
        <i>Микола Писанчин, для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/rus/news/2019/11/4/7230933/"/>
        <a href="https://www.pravda.com.ua/rus/news/2019/10/30/7230523/"/>
        <a href="https://www.pravda.com.ua/rus/articles/2019/10/30/7230495/"/>
      </related>
    </article>
  </body>
</html>