<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iphoneitalia.com/718539/germania-apple-nfc"/>
    <meta property="og:site_name" content="iPhone Italia"/>
    <meta property="article:published_time" content="2019-11-15T15:57:29+00:00"/>
    <meta property="og:title" content="La Germania obbliga Apple ad aprire il chip NFC dell’iPhone ad altri sistemi di pagamento"/>
    <meta property="og:description" content="In Germania, Apple sarà obbligata ad aprire il chip NFC dell'iPhone ad altri sistemi di pagamento mobile diversi da Apple Pay."/>
  </head>
  <body>
    <article>
      <h1>La Germania obbliga Apple ad aprire il chip NFC dell’iPhone ad altri sistemi di pagamento</h1>
      <address>
        <time datetime="2019-11-15T15:57:29+00:00">15 Nov 2019, 15:57</time>
      </address>
      <p>Una nuova legge approvata in Germania prevede che Apple consenta ad altri servizi di pagamento mobile l’accesso al chip NFC dell’iPhone, attualmente limitato al solo Apple Pay.</p>
      <p>Con <a href="https://9to5mac.com/2019/11/15/use-nfc-chip/">questa legge</a>, il governo tedesco ha voluto colmare il <b>gap concorrenziale tra Apple Pay ed altri sistemi di pagamento mobile</b>, visto che nessuno poteva competere ad armi pari su iPhone proprio per l’impossibilità di accedere al chip NFC. In una prima fase, Apple aveva bloccato completamente il <b>chip NFC</b> dell’iPhone in modo che potesse essere utilizzato solo da Apple Pay. In seguito, l’azienda ha consentito ad alcune app di terze parti di utilizzare il chip, ma ha sempre <b>rifiutato di consentirne l’utilizzo alle app di pagamento mobile</b>.</p>
      <p>Le banche stanno però chiedendo l’accesso al chip NFC per le proprie app di pagamento dal 2016. Ad esempio, le tre maggiori banche australiane<a href="https://www.iphoneitalia.com/593847/alcune-banche-australiane-stanno-boicottando-apple-pay"> hanno affermato</a> che il  blocco del chip NFC rappresenta un <b>comportamento anticoncorrenziale</b>.</p>
      <p>La nuova legge votata in Germania non cita direttamente Apple, ma si applica ovviamente anche ai propri dispositivi. L’azienda sarà quindi obbligata ad <b>aprire il chip NFC dell’iPhone anche ad altre app di pagamento mobile</b>. Tale obbligo è arrivato un po’ a sorpresa, tramite un emendamento a una legge antiriciclaggio approvato nella notte, che poco aveva a che fare con i sistemi di pagamento mobile.</p>
      <p>La legge entrerà in vigore dal prossimo anno, ma Apple ha fatto già sapere che tale cambiamento sarebbe molto dannoso:</p>
      <blockquote>Siamo sorpresi dall’improvvisa introduzione di questa legislazione. Temiamo che il progetto di legge possa essere dannoso per la facilità d’uso, la protezione dei dati e la sicurezza delle informazioni finanziarie dei nostri clienti.</blockquote>
      <p>Altri paesi europei potrebbero seguire l’esempio della Germania, visto che anche a livello di Unione Europea si sta parlando di <a href="https://www.iphoneitalia.com/718035/segnalazioni-antitrust-apple-pay-europa">possibili comportamenti anticoncorrenziali</a> di Apple relativi ai sistemi di pagamento.</p>
      <p>Nella pratica, questo significa che Apple potrebbe essere costretta a consentire agli utenti di scegliere quale app di pagamento mobile viene automaticamente aperta quando il chip NFC di un iPhone rientra nel raggio di una piattaforma di pagamento contactless.</p>
      <p>
        <a href="https://www.iphoneitalia.com/category/news">News</a>
      </p>
      <ul>
        <li/>
        <li/>
        <li/>
        <li/>
      </ul>
      <p>0</p>
    </article>
  </body>
</html>