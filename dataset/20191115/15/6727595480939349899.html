<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ksrtc-conductor-suicide-salary-crisis.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T15:18:00+00:00"/>
    <meta property="og:title" content="കെ.എസ്.ആര്‍.ടി.സി കണ്ടക്ടര്‍മാര്‍ പകുതി ശമ്പളത്തില്‍ വലയുന്നു; തിരുവനന്തപുരത്തെ കണ്ടക്ടറുടെ ആത്മഹത്യാശ്രമം സാമ്പത്തിക പ്രതിസന്ധി മൂലം"/>
    <meta property="og:description" content="KERALA NEWS KSRTC Salary Issue Details Story Kerala തിരുവനന്തപുരം: സംസ്ഥാനത്ത് കെ.എസ്.ആര്‍.ടി.സി ജീവനക്കാരുടെ ശമ്പളക്കാര്യത്തില്‍ ഇതുവരെയും തീരുമാനമായില്ല. പകുതി ശമ്പളത്ത"/>
  </head>
  <body>
    <article>
      <h1>കെ.എസ്.ആര്‍.ടി.സി കണ്ടക്ടര്‍മാര്‍ പകുതി ശമ്പളത്തില്‍ വലയുന്നു; തിരുവനന്തപുരത്തെ കണ്ടക്ടറുടെ ആത്മഹത്യാശ്രമം സാമ്പത്തിക പ്രതിസന്ധി മൂലം</h1>
      <address><time datetime="2019-11-15T15:18:00+00:00">15 Nov 2019, 15:18</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: സംസ്ഥാനത്ത് കെ.എസ്.ആര്‍.ടി.സി ജീവനക്കാരുടെ ശമ്പളക്കാര്യത്തില്‍ ഇതുവരെയും തീരുമാനമായില്ല. പകുതി ശമ്പളത്തില്‍ ആണ് അവര്‍ ഇപ്പോഴും ജോലി ചെയ്യുന്നത്.</p>
      <p>ഏറ്റവും ഒടുവില്‍ തിരുവനന്തപുരം ഡിപ്പോയിലെ കണ്ടക്ടര്‍ ആത്മഹത്യക്ക് ശ്രമിച്ചതുവരെ എത്തിനില്‍ക്കുകയാണ് കാര്യങ്ങള്‍.</p>
      <p>സാമ്പത്തിക പ്രതിസന്ധിയെത്തുടര്‍ന്നാണ് കെ.എസ്.ആര്‍.ടി.സി കണ്ടക്ടര്‍ ആത്മഹത്യയ്ക്ക് ശ്രമിച്ചത്. പകുതി ശമ്പളം മാത്രമേ ലഭിക്കുന്നുള്ളൂ എന്ന കാരണത്താല്‍ തിരുവനന്തപുരം ഡിപ്പോയിലെ കണ്ടക്ടര്‍ വിനോദ് കുമാര്‍ ആണ് ആത്മഹത്യയ്ക്ക് ശ്രമിച്ചത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>സുഹൃത്തുക്കളുടെ വാട്‌സാപ് ഗ്രൂപ്പില്‍ പോസ്റ്റ് ഇട്ട ശേഷമാണ് ആത്മഹത്യാ ശ്രമമുണ്ടായത്. കണ്ടക്ടറെ ഡിപ്പോയിലെ ബസില്‍ വെച്ച് രണ്ട് പാക്കറ്റ് എലിവിഷം കഴിച്ച നിലയില്‍ സുഹൃത്തുക്കള്‍ കണ്ടെത്തുകയായിരുന്നു.</p>
      <related>
        <a href="https://www.doolnews.com/ksrtc-strike-monday87563.html?utm_source=doolnews&amp;utm_medium=related"/>
      </related>
      <p>ആത്മഹത്യാശ്രമത്തിന് ശേഷം സഹപ്രവര്‍ത്തകര്‍ കണ്ടെത്തി മെഡിക്കല്‍ കോളേജ് ആശുപത്രിയില്‍ പ്രവേശിപ്പിക്കുകയും ചെയ്തു.</p>
      <p>വ്യാഴാഴ്ച്ച ഉച്ചയ്ക്ക് 12 മണിയോടെയാണ് സംഭവമുണ്ടായത്. ആത്മഹത്യ ചെയ്യാന്‍ പോവുന്നതായി നാട്ടിലെ സുഹൃത്തുക്കളുടെ വാട്ട്‌സാപ് ഗ്രൂപ്പില്‍ വിനോദ് പോസ്റ്റ് ഇട്ടിരുന്നു. തുടര്‍ന്ന് ഗ്രൂപ്പില്‍ നിന്നും പുറത്തുപോവുകയും ചെയ്തു.</p>
      <p>സുഹൃത്തുക്കള്‍ ഇയാളെ അന്വേഷിച്ച് പാപ്പനംകോട് ഡിപ്പോയിലേക്ക് ഫോണ്‍ വിളിച്ചതോടെയാണ് സഹപ്രവര്‍ത്തകര്‍ വിവരം അറിഞ്ഞത്. രാവിലെ ഡ്യൂട്ടിക്കെത്തിയ വിനോദ് ഉച്ചക്ക്് വരാമെന്നും പറഞ്ഞ് പോവുകയായിരുന്നുവെന്ന് സഹപ്രവര്‍ത്തകര്‍ പറഞ്ഞു.</p>
      <related>
        <a href="https://www.doolnews.com/ksrtc-bus-accident-two-died-five-injured123.html?utm_source=doolnews&amp;utm_medium=related"/>
      </related>
      <p>കാണാനില്ലാത്തതിനെ തുടര്‍ന്ന് നടത്തിയ തിരച്ചിലില്‍ ഡിപ്പോ പരിസരത്ത് തന്നെ ഇയാളെ വിഷം കഴിച്ച നിലയില്‍ കണ്ടെത്തുകയായിരുന്നു. വിഷം കഴിച്ചതായി തിരിച്ചറിഞ്ഞപ്പോള്‍ ഉടന്‍ ജനറല്‍ ആശുപത്രിയില്‍ എത്തിച്ചു. ജനറല്‍ ആശുപത്രിയില്‍ നിന്നും പിന്നീട് മെഡിക്കല്‍ കോളേജിലേക്ക് മാറ്റുകയായിരുന്നു.</p>
      <p>രാവിലെ വിനോദ് ജോലിയ്ക്ക് വരുമ്പോള്‍ തന്നെ വിഷമത്തിലായിരുന്നുവെന്ന് മനോജ് എന്ന് പേരുള്ള മറ്റൊരു കണ്ടക്ടര്‍ പറഞ്ഞിരുന്നു. 48 കാരനായ വിനോദിന് അഞ്ചും എട്ടും പ്രായമുള്ള രണ്ട് കുട്ടികളുണ്ട്.</p>
      <p>ശമ്പളം പകുതിയായി ലഭിക്കുന്നതില്‍ പ്രയാസം നേരിടുന്നുണ്ടെന്നും തിരുവനന്തപുരത്തെ കണ്ടക്ടറുടെ ആത്മഹത്യാ ശ്രമം അതുമൂലമാണെന്നും കോഴിക്കോട് കെ.എസ്.ആര്‍.ടി.സി ജീവനക്കാരന്‍ സുദേവന്‍ ഡൂള്‍ ന്യൂസിനോട് പറഞ്ഞു.</p>
      <related>
        <a href="https://www.doolnews.com/crisis-in-ksrtc-continues-cancelled-1200-services-today.html?utm_source=doolnews&amp;utm_medium=related"/>
      </related>
      <p>കെ.എസ്.ആര്‍.ടി.സി ജീവനക്കാര്‍ക്ക് ശമ്പളം ലഭിക്കാത്ത സാഹചര്യത്തില്‍ മുഖ്യമന്ത്രി, ഗതാഗതമന്ത്രി, കെ.എസ്.ആര്‍.ടി.സി എം.ഡി എന്നിവര്‍ ചേര്‍ന്ന് ബുധനാഴ്ച ചര്‍ച്ച നടത്താന്‍ തീരുമാനിച്ചിരുന്നു. എന്നാല്‍ ചര്‍ച്ച പിന്നീട് മാറ്റി വയ്ക്കുകയും ചെയ്തു.</p>
      <p>കഴിഞ്ഞ മാസം 11നു ശേഷം വിവിധ ഘട്ടങ്ങളിലായാണ് കെ.എസ്.ആര്‍.ടി.സിയില്‍ ശമ്പളം നല്‍കുന്നത്.</p>
      <p>സര്‍ക്കാരില്‍ നിന്നു ലഭിച്ച പ്രതിമാസ സഹായമായ 15 കോടി രൂപ ഉള്‍പ്പെടെ ചേര്‍ത്താണ് ഒക്ടോബര്‍ മാസത്തെ ശമ്പളം ഈ മാസം 8നു വിതരണം ചെയ്തത്. ബാക്കി ശമ്പളം നല്‍കാന്‍ ഇനിയും 40 കോടിയോളം രൂപ വേണമെന്നാണ് കണക്ക്.</p>
      <p>പ്രതിമാസം 20 കോടി രൂപ സര്‍ക്കാര്‍ സഹായം നല്‍കിയിരുന്നത് കഴിഞ്ഞ രണ്ട് മാസമായി 15 കോടി രൂപയായി കുറച്ചിരുന്നു.</p>
      <related>
        <a href="https://www.doolnews.com/ksrtc-temporary-drivers-expelled.html?utm_source=doolnews&amp;utm_medium=related"/>
      </related>
      <p>ഇന്ത്യന്‍ ഓയില്‍ കോര്‍പ്പറേഷന്‍, എസ്.ബി.ഐ കണ്‍സോര്‍ഷ്യം, ഓഡിറ്റ് സ്ഥാപനം എന്നിവയ്ക്കുള്ള മുന്‍കാല ബാധ്യതകള്‍ തീര്‍ക്കാന്‍ ഓരോ മാസവും 5 കോടി രൂപ കുറക്കുന്നുവെന്നാണ് സര്‍ക്കാര്‍ നിലപാട്.</p>
      <p>ശമ്പളം ലഭിക്കാത്തതിന്റെ പ്രശ്‌നങ്ങള്‍ ഉയര്‍ത്തിക്കാട്ടി നവംബര്‍ നാലിന് ഐ.എന്‍.ടി.യു.സി അനുകൂല ടി.ഡി.എഫ് നടത്തിയ പണിമുടക്കില്‍ കെ.എസ്.ആര്‍.ടി.സി സര്‍വ്വീസുകള്‍ സംസ്ഥാന വ്യാപകമായി പണിമുടക്കിയിരുന്നു.</p>
      <p>ശമ്പള പരിഷ്‌കരണം നടപ്പാക്കിയില്ല , ഡി.എ കുടിശ്ശിക കിട്ടിയില്ല, ആയിരം ബസ്സുകള്‍ പുതുതായി നിരത്തിലിറക്കുമെന്ന് പറഞ്ഞ് 101 ബസുകള്‍ മാത്രമാണ് ഇതുവരെ നിരത്തിലിറക്കിയത് എന്നിവയാണ് സമരത്തില്‍ പ്രധാനമായും ആരോപിച്ചിരുന്നത്.</p>
      <p>ഒപ്പം വാടക വണ്ടിയെടുക്കാനുള്ള നീക്കം സ്വകാര്യവത്കരണത്തിനു വേണ്ടിയാണെന്നും സമരാനുകൂലികള്‍ ആരോപിച്ചിരുന്നു.</p>
      <related>
        <a href="https://www.doolnews.com/ksrtc-crisis-in-kerala.html?utm_source=doolnews&amp;utm_medium=related"/>
      </related>
      <p>കെ.എസ്.ആര്‍.ടി.സിയില്‍ ശമ്പളവും പെന്‍ഷനും മുടങ്ങുന്നതും ബസ് ഷെഡ്യൂളുകള്‍ വെട്ടിക്കുറക്കുന്നതും ചര്‍ച്ച ചെയ്യാത്തതില്‍ നിയമസഭയില്‍ തര്‍ക്കം രൂക്ഷമായിരുന്നു.</p>
      <p>എല്ലാ ഒഴിവുകളും ഇനി നികത്താനാവില്ലല്ലെന്നും ദിവസേന 10,000 രൂപയെങ്കിലും വരുമാനമുണ്ടാക്കാത്ത റൂട്ടുകള്‍ ഒഴിവാക്കിയത് യാത്രക്കാരില്ലാത്തതിനാലാണെന്നും മന്ത്രി എ.കെ ശശീന്ദ്രന്‍ പറഞ്ഞിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സര്‍ക്കാര്‍ നല്‍കിയ പണത്തില്‍ നിന്ന് ഒരു വിഹിതം ജീവനക്കാരുടെ മറ്റു ചില ആവശ്യങ്ങള്‍ക്കായി ചെലവഴിക്കേണ്ടി വന്നതാണ് ഇപ്പോള്‍ പ്രതിസന്ധിയുണ്ടാക്കിയതെന്നും നേരത്തേ മന്ത്രി എ.കെ ശശീന്ദ്രന്‍ പറഞ്ഞിരുന്നു.</p>
      <figure>
        <iframe src="https://www.youtube.com/embed/7KG7zXngzk4" width="500" height="281" data-service="Youtube" scrolling="no"/>
      </figure>
    </article>
  </body>
</html>