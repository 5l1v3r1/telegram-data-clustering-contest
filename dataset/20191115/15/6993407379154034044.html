<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-sbu-islamska-derzhava-zatrymannya-bojovyka/30274094.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T15:08:23+00:00"/>
    <meta property="og:title" content="СБУ заявляє, що затримала одного з керівників угруповання «Ісламська держава»"/>
    <meta property="og:description" content="Служба безпеки України повідомила 15 листопада, що в результаті спільної спецоперації СБУ з Міністерством внутрішніх справ Грузії та Центральним розвідувальним управлінням США на Київщині затриманий о"/>
  </head>
  <body>
    <article>
      <h1>СБУ заявляє, що затримала одного з керівників угруповання «Ісламська держава»</h1>
      <address>
        <time datetime="2019-11-15T15:08:23+00:00">15 Nov 2019, 15:08</time>
      </address>
      <p>Служба безпеки України повідомила 15 листопада, що в результаті спільної спецоперації СБУ з Міністерством внутрішніх справ Грузії та Центральним розвідувальним управлінням США на Київщині затриманий один із керівників угруповання «Ісламська держава».</p>
      <p>«За отриманими даними з 2012 року громадянин Грузії на прізвисько «Аль Бара Шишані» обіймав посаду аміра джамаату «Ахадун Ахат» у провінції Латакія Сирійської Арабської Республіки. У 2013 році він обійняв одну із найвищих посад у «ІДІЛ» ‒ заступника військового аміра, відомого як «Абу Умар аш-Шишані». У 2016 році, після ліквідації останнього, «Аль Бара Шишані» виїхав до Туреччини, де продовжив координувати діяльність терористичної організації», – ідеться в повідомленні української спецслужби.</p>
      <p>Як інформує СБУ, влітку 2018 року цей чоловік незаконно прибув в Україну, використавши підроблений паспорт.</p>
      <p>«На підставі фальшивих документів йому вдалося легалізуватися на території нашої країни», – вказує пресслужба. В Україні «Аль Бара Шишані» продовжував координувати діяльність спеціальних осередків угруповання, так званих «амніятів».</p>
      <p>«Правоохоронці затримали злочинця у столичному регіоні поблизу приватного будинку, де він проживав. Проведена портретна експертиза довела, що затриманий іноземець дійсно є розшукуваним лідером «Ісламської держави», – стверджує СБУ і додає, що зараз «Аль Бара Шишані» перебуває під екстрадиційним арештом.</p>
      <p>Перевіряється інформація щодо його причетності до вчинення злочинів на території України.</p>
    </article>
  </body>
</html>