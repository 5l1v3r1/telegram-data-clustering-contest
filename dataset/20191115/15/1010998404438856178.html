<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/mazh-s-mozachen-tumor-nad-1-kg-beshe-spasen-sled-unikalna-operacija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T15:02:00+00:00"/>
    <meta property="og:title" content="Мъж с мозъчен тумор над 1 кг беше спасен след уникална операция в болница в София"/>
    <meta property="og:description" content="Той се е развивал поне 10 години и е странно как не е бил дигностициран досега, казват лекарите от УМБАЛ &quot;Св. Иван Рилски&quot;"/>
  </head>
  <body>
    <article>
      <h1>Мъж с мозъчен тумор над 1 кг беше спасен след уникална операция в болница в София</h1>
      <h2>Той се е развивал поне 10 години и е странно как не е бил дигностициран досега, казват лекарите от УМБАЛ "Св. Иван Рилски"</h2>
      <address><time datetime="2019-11-15T15:02:00+00:00">15 Nov 2019, 15:02</time> by <a rel="author" href="https://btvnovinite.bg/author/?author=2004512" target="_blank">Кристина Налбантова</a></address>
      <figure>
        <video src="https://vid.btv.bg/btvnews/2019/11/15/operaciq_1573840058-1.mp4"/>
      </figure>
      <p>Уникална операция бе проведена у нас. Български неврохирурзи отстраниха мозъчен тумор с рекордни размери. По думите им случаят е прецедент.</p>
      <p>Лекари са спасили 41-годишен мъж, след като отстраниха мозъчен тумор с тегло над 1 кг, съобщиха от УМБАЛ "Св. Иван Рилски". Операцията е продължила осем часа.</p>
      <p>Отстраненият тумор е бил с тегло над 1 килограм, на практика заемайки половината череп на пациента. Процедурата е криела огромни рискове, но е била единствена алтернатива.</p>
      <p>Мъжът от години е страдал от главоболие, на което първоначално не обръщал внимание. Преди две години то станало непоносимо, зрението драстично намаляло, а главата му видимо се деформирала.</p>
      <p>След като е диагностициран, лекарите са били единодушни, че болестта е в твърде напреднал стадий и рисковете от хирургичното лечение са огромни. Без операция обаче мъжът е щял да почине до края на годината.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024037.jpg"/>
        <figcaption>Снимка: УМБАЛ \"Св. Иван Рилски\"</figcaption>
      </figure>
      <p>Голям риск за живота му е имало и по време на самата операция. Затова тя е била предизвикателство пред екипа на болницата.</p>
      <p>Подобни казуси, с толкова голям тумор и с изключително сложна локализация, има само няколко в света, обясняват лекарите. Те допълват, че за да добие тези размери, туморът се е развивал поне 10 години и е странно как не е бил дигностициран досега.  </p>
      <p>Преди да чуе диагнозата, Божидар преминава през други. Минават години, преди някой да прозре, че главоболието и намаленото му зрение се дължат на увеличаващ се доброкачествен тумор. </p>
      <p>"Не се оплакваше от нищо. Знам, че му казаха, че това е вкостяване, което е козметична малформация. нещо, което не може да ти застраши живота.", разказва Кирил Етрополски, брат на пациента.</p>
      <p>След грешните диагнози, правилната установява очен лекар. </p>
      <p>"В световен мащаб имаме няколко случая в Индия. Все си мисля, че като държава в ЕС, здравеопазването ни трябва да е на по-високо ниво.", казва д-р Емануил Найденов.</p>
      <p>Лекари от чужбина отказали да оперират мъжа. Със задачата се заемат д-р Марин Пенков, д-р Любомир Падарски, доц. Станимир Сираков и д-р Емануил Найденов.  </p>
      <p>"Смазваше мозъка. Буташе го до такава степен, че беше въпрос на кратко време да притисне мозъка до степен, която е несъвместима с живота", казва д-р Пенков. </p>
      <p>"Защо този пациент дълги години е бил подценяван - трудно ми е да отговоря, защото болестта е изписана буквално и преносно на челото му", учудва се д-р Емануил Найденов.</p>
      <p>На 4-ти ноември лекарите премахват образованието с операция, продължила 8 часа. Основното предизвикателство пред екипа е била големината му и неговата анатомична форма. За да не се получи кръвозагуба, лекарите са направили емболизация на лезията, с която са запушени повечето съдове, които я захранват с кръв.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024039.jpg"/>
        <figcaption>Снимка: УМБАЛ \"Св. Иван Рилски\"</figcaption>
      </figure>
      <p>Емболизацията представлява минимално инвазивна нехирургична процедура, при която се извършва запушване на кръвоносни съдове.</p>
      <p>Няколко дни след това е пристъпено към самото отстраняване на лезията. По време на продължилата цял ден операция пациентът е загубил 2 литра кръв.</p>
      <p>Според лекарите успехът е и заради силната воля за живот на 41-годишния пациент. Мъжът провежда активна рехабилитация и вече се храни сам. Лекарите са оптимисти, че до няколко седмици ще бъде изписан, но след това ще трябва да бъде наблюдаван поне година.</p>
      <p>"Както казва 7-годишният син на пациент:"Татко е железният човек". И вярвам, че той ще продълби да се бори с живота", споделя д-р Найденов.</p>
      <p>Братът на оперирания казва, че вижда как в него вече се връща живецът и няма търпение да го види на крака.</p>
      <p>Мъжът провежда активна рехабилитация и вече се храни сам. Лекарите са оптимисти, че до няколко седмици ще бъде изписан, но след това ще трябва да бъде наблюдаван поне година.</p>
    </article>
  </body>
</html>