<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/15/maio-esca-chi-vuole-trasformarlo-partito_oRDMcncwx9koP2fptPrUKI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T15:22:00+00:00"/>
    <meta property="og:title" content="M5S, Di Maio: &quot;Esca chi vuole trasformarlo in partito&quot;"/>
    <meta property="og:description" content="&quot;Ce ne sono lì fuori da scegliere, ne nasce uno al giorno, vedi oggi Calenda&quot;. Poi sottolinea: &quot;Ci danno la colpa di tutto, andrò in tv molto di più&quot;"/>
  </head>
  <body>
    <article>
      <h1>M5S, Di Maio: "Esca chi vuole trasformarlo in partito"</h1>
      <address>
        <time datetime="2019-11-15T15:22:00+00:00">15 Nov 2019, 15:22</time>
      </address>
      <p>"Nel weekend sarò in Campania a piantare alberi con gli attivisti. Sono stufo del politichese, forse si è perso di vista che siamo qui perché c'è chi fuori ha scelto il M5S ed è con loro che dobbiamo riprogettare il Movimento. Se continuiamo con un certo modo di parlare, sul Movimento, sugli organi decisionali... <b>Chi vuole trasformare il Movimento in un partito non ha che da scegliere, esca</b>: ce ne sono lì fuori di partiti da scegliere, ne nasce uno al giorno, vedi oggi Calenda". Così<a href="https://www.adnkronos.com/Search/Link/keyword/Di%20Maio"> Luigi Di Maio</a>, nel corso di una diretta Facebook.</p>
      <p>"Tutti dicono: 'Di Maio alza troppo la voce, vuol far cadere il governo', io alzo la voce non per farlo cadere, quando alzo la voce è per ottenere risultati, quando il M5S alza la voce è perché vuole ottenere risultati e qualcuno non glielo vuol far fare" dice Di Maio. "Ora c'è un emendamento in Parlamento che vuole abolire il carcere ai grandi evasori, spero sia solo una provocazione - afferma ancora il capo politico M5S - E' giusto alzare la voce quando vogliono spazzare via un punto di programma che gli elettori ci hanno affidato, per noi quel punto di programma è sacro".</p>
      <p>"CI DANNO LA COLPA DI TUTTO" - Quelli come l'ex Ilva "sono temi cruciali, che se non iniziamo a reagire ci daranno colpa di tutto" perché "abbiamo ministeri cruciali. Dobbiamo resistere e contro-informare anche attraverso il web, ma anche con le tv: ci sarò molto di più" dice Di Maio. "Ci incolpano di tutto, ora anche la colpa di Mose a Toninelli, è assurdo. La colpa il centrodestra deve cercarla al suo interno - aggiunge il capo politico M5S - governano Venezia e da sempre il Veneto. Siamo al governo da 18 mesi e ci incolpano di non aver risolto i problemi dell'Italia degli ultimi 30 anni, i problemi che quei partiti che ci incolpano hanno creato. Ma noi dobbiamo reagire, altrimenti ci incolpano di tutto, contrastare la disinformazione".</p>
      <p>EX ILVA - "Dobbiamo combattere la disinformazione, come su Ilva e sullo scudo penale. Mittal lascia Taranto per lo scudo? E come mai lascia anche la Polonia e il Sud Africa? Non ci facciamo prendere in giro..." scandisce Di Maio nella diretta Facebook. "Loro avevano fatto i conti - prosegue - pensavano di poter produrre e mettere sul mercato 8 mln di tonnellate da Taranto, dopo un anno hanno detto: 'ci siamo sbagliati, sono 4 mln'. Quando glielo fai notare ti rispondono dei dazi, ma loro sapevano benissimo, quando hanno rilevato l'ex Ilva, che sarebbero stati introdotti. Se a un imprenditore o a un commerciante le cose gli vanno male non è che lo Stato va lì e paga tutto quel che non riesce, anche per loro dobbiamo farci rispettare e far restare a Taranto" ArcelorMittal. Dunque, "si mettano al tavolo e si trovi una soluzione. E' inaccettabile che dopo un anno dicano 'ce ne andiamo'".</p>
      <p>CASO CUCCHI - Nel corso della lunga diretta Facebook, Di Maio si sofferma anche sul caso Cucchi: "Salvini, non puoi dire che la sentenza su Cucchi dimostra che la droga fa male. Cosa significa? Che se uno sbaglia nella vita deve essere pestato a morte? Credo che sarebbe meglio porgere le scuse...". "Ieri abbiamo appreso una bella notizia - sottolinea - la condanna dei carabinieri che avevano pestato a morte Stefano Cucchi. Credo che la giustizia sia arrivata troppo tardi, ma voglio mandare un abbraccio alla famiglia e alla sorella" di Stefano che "hanno sempre combattuto ed è grazie a loro se siamo arrivati ad una sentenza".</p>
    </article>
  </body>
</html>