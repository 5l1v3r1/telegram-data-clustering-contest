<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/bitkata-za-atp-finals-pryako-po-max-sport-1-406816.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T15:29:00+00:00"/>
    <meta property="og:title" content="Битката за титлата в ATP Finals пряко по MAX Sport 1"/>
    <meta property="og:description" content="От надпреварата в O2 Арена в Лондон вече отпаднаха Новак Джокович и Матео Беретини"/>
  </head>
  <body>
    <article>
      <h1>Битката за титлата в ATP Finals пряко по MAX Sport 1</h1>
      <address><time datetime="2019-11-15T15:29:00+00:00">15 Nov 2019, 15:29</time> by <a rel="author">Редактори</a></address>
      <p>През уикенда зрителите на <a href="https://www.a1.bg/max-sport">MAX Sport 1</a> ще могат да проследят на живо решаващите сблъсъци от ATP Finals в Лондон – турнирът, който събира на едно място първите осем в ранглистата на ATP.</p>
      <p>Трима от полуфиналистите в английската столица вече са ясни – това са Доминик Тийм и Роджър Федерер от група „Бьорн Борг” и Стефанос Циципас от група „Андре Агаси”. Последното място в четворката пък може да бъде заето от всеки един измежду Рафаел Надал, Данийл Медведев и Саша Зверев.</p>
      <p>От надпреварата в O2 Арена в Лондон вече отпаднаха Новак Джокович и Матео Беретини. Сърбинът, който загуби мачовете си с Доминик Тийм и Роджър Федерер, изпусна и теоретичния шанс да завърши 2019 г. като №1 в света.</p>
      <p>Полуфиналните мачове на ATP Finals са в събота от 16:00 и 22:00 часа, а голямата битка за титлата е в неделя от 20:00 часа, като всички двубои ще се излъчват пряко по <a href="https://www.a1.bg/max-sport">MAX Sport 1</a>.</p>
      <p>През изминалия сезон трофеят грабна германецът Саша Зверев, който победи с 2:0 сета Новак Джокович. 2017-а пък беше годината на българската звезда Григор Димитров, който постигна най-големия си успех именно в O2 Арена, след като грабна титлата с успех над Давид Гофен. Със спечелването на трофея тогава Григор Димитров си гарантира и завършване на годината под №3 в света.</p>
    </article>
  </body>
</html>