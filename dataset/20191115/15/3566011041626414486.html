<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547473.html/%D9%85%D9%82%D8%A7%D8%A8%D9%84-%D8%AA%D9%87%D8%A7%D8%AC%D9%85-%D8%AF%D8%B4%D9%85%D9%86%D8%A7%D9%86-%D9%87%D9%88%D8%B4%DB%8C%D8%A7%D8%B1-%D8%A8%D8%A7%D8%B4%DB%8C%D9%85--%D9%82%DB%8C%D9%85%D8%AA-%D8%AC%D8%AF%DB%8C%D8%AF-%D8%A8%D9%86%D8%B2%DB%8C%D9%86-%D9%86%D8%A8%D8%A7%DB%8C%D8%AF-%D8%B3%D8%A8%D8%A8-%DA%AF%D8%B1%D8%A7%D9%86%DB%8C-%D8%B3%D8%A7%DB%8C%D8%B1-%DA%A9%D8%A7%D9%84%D8%A7%D9%87%D8%A7-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:24:00+00:00"/>
    <meta property="og:title" content="مقابل تهاجم دشمنان هوشیار باشیم/ قیمت جدید بنزین نباید سبب گرانی سایر کالاها شود"/>
    <meta property="og:description" content="نماینده ولی فقیه در مازندران گفت: در مقابل تهاجم دشمن هوشیار باشیم تا دشمن ما را سرگرم بازی‌های سیاسی، اختلافات درونی و نیرنگ‌ها نکند."/>
  </head>
  <body>
    <article>
      <h1>مقابل تهاجم دشمنان هوشیار باشیم/ قیمت جدید بنزین نباید سبب گرانی سایر کالاها شود</h1>
      <h2>در خطبه‌های نمازجمعه مازندران مطرح شد؛</h2>
      <address>
        <time datetime="2019-11-15T15:24:00+00:00">15 Nov 2019, 15:24</time>
      </address>
      <p>نماینده ولی فقیه در مازندران گفت: در مقابل تهاجم دشمن هوشیار باشیم تا دشمن ما را سرگرم بازی‌های سیاسی، اختلافات درونی و نیرنگ‌ها نکند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، آیت‌الله محمدباقر محمدی لائینی در خطبه‌های نماز جمعه ساری با تبریک سالروز پیامبر اکرم (ص) و امام صادق (ع) اظهار کرد: وحدت ضروری‌ترین متاع است امام و رهبری در عصر حاضر بهترین مناسبات وحدت هستند همواره همه را از تفرقه نهی کردند، همه باید دنبال وحدت باشیم.<br/><br/>وی با بیان اینکه همه ما با هر تفکر سیاسی و احزاب باید وحدت داشته باشیم، بیان کرد:  نزاع و اختلاف نادرست است، وحدت محور می خواهد منافع کلان ملی مصالح عموم یکی از محورهای وحدت است، یعنی مثلا همه نمایندگان، در مجموع منافع کلان استان را نگاه کنند و در مسایل کلان استان کشمکش و نزاع نداشته باشند.<br/><br/>نماینده ولی فقیه در مازندران محور بعدی وحدت را دشمن مشترک اعلام کرد و گفت: آمریکا نه شیعه را می‌خواهد و نه سنی، در مقابل دشمن مشترک باید وحدت داشت، عقاید مشترک هم محور وحدت است، همه ما به مقدسات معتقد هستیم باید وحدت نظر داشته و متحد باشیم.<br/> <br/>امام جمعه ساری ادامه داد: گاهی حوادث و بلایای طبیعی زمینه‌ای برای وحدت است و مردم را متحد می‌کند.<br/><br/>محمدی‌لایینی ادامه داد: ولایت محور وحدت همه ماست مانند بند تسبیح می‌تواند همه را به هم متصل کند، همه باید حول این محور منسجم و متحد شویم.<br/><br/>وی افزود: در گذشته‌ها اختلافاتی بوده شاید پیش خدا عذر و بهانه‌ای داشته باشیم امروز اگر اختلاف داشته‌باشیم هیچ عذر بهانه‌ای پیش خدا نداریم دشمن می‌خواهد، ایجاد اختلاف کند و ما باید هوشیار باشیم.<br/><br/>امام جمعه ساری با بیان اینکه دشمن می‌خواهد جنگ داخلی و جنگ بین مسلمانان ایجاد کند، افزود: همه باید حول محور ولایت باشیم.</p>
      <p>لزوم نظارت دقیق دولت در نحوه اجرای قیمت جدید بنزین<br/><br/>امام جمعه زیراب نیز با اشاره به موضوع افزایش قیمت بنزین گفت: دولت باید بحث نظارت مستمر در نحوه اجرا و پیامدهای این طرح را باید دقیق عمل کند.<br/><br/>حجت الاسلام محمدزمان رضایی در خطبه های نماز جمعه این هفته شهر زیراب به میلاد پیامبر اسلام اشاره و اظهار کرد: پیامبر جلوه‌ای از جلوه های ربوبی حضرت حق است و در میان همه نعمت‌ها در ملک و ملکوت، پیامبر نعمتی عظیم است که خداوند به اهل زمین و آسمان عرضه داشته است.<br/><br/>وی با اشاره به سخن حضرت علی علیه السلام درباره رسول خدا افزود: حضرت علی علیه السلام می‌فرماید یکی از ویژگی‌های پیامبر این است که حق را با باطل و حرام اعلام نکرد بلکه حق را با حق اعلام کرد، هدف پیامبر مقدس بود و وسیله رسیدن به اهداف پیامبر نیز مقدس بود.<br/><br/>امام جمعه زیراب به جاهلیت عرب در زمان مبعوث شدن پیامبر اشاره و خاطرنشان کرد: پیامبر در منطقه‌ای از کره زمین به رسالت و پیامبری مبعوث شدند که مردم طبق آموزه‌های خود در جاهلیت به سر می‌برند و با کوچکترین اختلافی بر هم شمشیر می‌کشیدند و اینکه ۴ ماه قمری را ماه حرام اعلام کردند مربوط به قبل پیامبراست که بعد رسالت خداوند وحی فرستاد که در این ۴ ماه جنگ حرام است.<br/><br/>رضایی با بیان اینکه پیامبر در شروع بعثت با صاحبان زور و قدرت و پول روبرو بودند، افزود:در زمان بعثت صاحبان زور، قدرت و پول علیه پیامبر بودند و خداوند در سوره احزاب می‌فرماید با پنج ویژگی پیامبر را فرستادیم از جمله شاهد بودن و بشارت دهنده بودن است.<br/><br/>امام جمعه شهر زیراب به دستگیری مفسدان اقتصادی و سیاسی اشاره و آن را مایه افتخار و اقتدار اطلاعات سپاه برشمرد و گفت: درمورد عملیات هوشمندانه و پیچیده پاسداران گمنام امام زمان (عج) که شامل دستگیری و برگرداندن مفسد اقتصادی و سیاسی بوده‌ایم بابت این افتخار و اقتدار قدردانی می‌کنیم و همچنین از قوه قضائیه که با غیرت دینی و انقلابی مسیری را در پیش گرفته است.<br/><br/>این مسئول با اشاره به جنگ طلبی های آمریکا و تعبیر بشار اسد، خاطرنشان کرد: بشار اسد تعبیر زیبایی درباره حکومت آمریکا داشت و گفت حکومت آمریکا به نام دموکراسی خود را مشعل دار دنیا قلمداد کرد و گفت جامعه بشری باید به زیر پرچم ما آیند ولی حکومت آنها حکومتی گانگستری است.<br/><br/>وی به قول آمریکا درخصوص خروج نیروهایش از سوریه اشاره و اظهار کرد:آمریکا با بهره گیری از یک سوم فروش نفت عراق دزدی آشکاری انجام می‌دهد، گفته اند نیروهای خود را از سوریه خارج می کنیم ولی دروغ گفتند و نیروهای خود را در چاه های نفت سوریه مستقر کردند.<br/><br/>امام جمعه زیراب با بیان اینکه ترور فرمانده جهاد اسلامی هدفی برای تضعیف جبهه مقاومت بوده است، افزود: با ترور فرمانده جهاد اسلامی و همسرش به دنبال تضعیف جبهه مقاومت هستند، این همه دست و پا زدن رژیم اشغالگر و فاسد صهیونیستی نشان دهنده زوال و نابودی قطعی این رژیم فاسد است.<br/><br/>  رضایی با اشاره به موضوع افزایش قیمت بنزین گفت: دولت باید بحث نظارت مستمر در نحوه اجرا و پیامدهای این طرح را باید دقیق عمل کند.<br/><br/>وی با اشاره به نوسانات قیمت‌ها پس از افزایش قیمت دلار خاطرنشان کرد: زمانی که قیمت دلار افزایش یافت قیمت‌ها نیز افزایش یافت ولی مدتی که کاهش قیمت داشتیم قیمت اقلام تغییری نکرد، اگر بحث پرداخت یارانه مضاعف باشد باید کفاف گرانی بعد گرانی بنزین را بدهد.</p>
      <p>وحدت؛ عامل برتری ملل ضعیف بر دشمنان قوی<br/><br/>خطیب جمعه نکا نیز گفت: پیامبر اسلام منادی وحدت و از تفرقه میان امت متنفر بود چراکه دشمنان اسلام میان امتی که یکپارچه هستند با ایجاد حزب، گروه و دسته‌بندی‌ها جدایی ایجاد کرده، ملت را آشفته ساخته اختلاف ایجاد و بر آنان حکومت می‌کنند.<br/><br/>حجت‌الاسلام محمدصادق محمدی لائینی در خطبه‌های این هفته نمازجمعه شهرستان نکا با برشمردن عوامل موفقیت پیامبر در هدایت انسان‌های یاغی، سرسخت و دزد زمان خود، اظهار کرد: یکی از عوامل موفقیت پیامبر اکرم آسیب‌شناسی دقیق و دانستن درد جامعه بوده است.</p>
      <p>وی با تأکید بر اینکه پیامبر اکرم مشکل را می‌دانست و بیماران روحی را می‌شناخت، افزود: کسی که می‌خوهد درد مردم را بشناسد باید در کنار مردم باشد نه اینکه از مردم کناره بگیرد و هرکسی که به دنبال درد بگردد بالاخره آن را پیدا می‌کند.</p>
      <p>امام جمعه موقت نکا نا آشنایی با دردها را مشکل بزرگ درمان آن برشمرد و خاطرنشان کرد: باید با درد مردم آشنا بود چراکه اگر کسی واقعاً دردشناس باشد و دلش برای مردم بسوزد می‌تواند دردها را برطرف کند وگرنه نه تناه درد را درمان نکرده بلکه بر درد اضافه نیز می‌کند.</p>
      <p>این مسئول مخاطب‌شناسی را رمز موفقیت دوم پیامبر گرامی اسلامی خواند و اضافه کرد: رسول اکرم ظرفیت‌های مردم را می‌دانست و می‌شناخت چراکه با بعضی از مردم باید به صورت علمی و سطح بالا صحبت و با برخی دیگر نیز باید عوامانه و ساده صحبت کرد.<br/> <br/>* دشمن‌شناسی؛ هنر پیامبر و ضروری برای امت<br/>وی گفت: دشمن‌شناسی نیز سومین رمز موفقیت رسول اکرم در هدایت و مدیریت جامعه خود بوده که امر بسیار مهمی است چراکه انسان علاوه بر داشتن دوست، دشمن نیز دارد تاجایی که حتی ممکن است دشمنان انسان از دوستانش نیز بیشتر باشند.</p>
      <p>محمدی لائینی دشمن شناسی را هنر پیغمبر ایران دانست و تصریح کرد: ما هم باید دشمن را بشناسیم که شیطان، وسواس، منافق و دشمن کیست و تفکرات شیطانی را بشناسیم که این جزو دین ما است.</p>
      <p>وی پیغمبر اسلام را منادی وحدت و متنفر از تفرقه توصیف کرد و افزود: دشمنان اسلام میان امتی که یکپارچه هستند با ایجاد حزب، گروه و دسته‌بندی‌ها جدایی ایجاد کرده، ملت را آشفته ساخته اختلاف ایجاد و بر آنان حکومت می‌کنند.</p>
      <p>خطیب جمعه نکا وحدت را عامل برتری ملت‌های ضعیف بر دشمنان قدرتمند برشمرد و اذعان کرد: هر ملتی اگرچه ضعیف اما اگر متحد باشند و در مقابل دشمن هرچند که قوی باشد، این ملت ضعیف متحد می‌توانند بر دشمن قوی نیز پیروز و غالب شوند.<br/> <br/>* غلبه بر مرگ خاموش با خودمراقبتی<br/>در ادامه این مسئول با تأکید بر لزوم اهمیت به بیماری دیابت در سطح جامعه، اضافه کرد: این بیماری مسئله مهم و خطری جدی است که به مرگ خاموش نیز تعبیر شده که میلیون‌ها نفر ا در جامعه ایران درگیر خود ساخته و بسیاری نیز از بیماری خود بی‌خبر هستند.</p>
      <p>وی گفت: خودمان باید دست به کار شویم و با رعایت چند نکته می‌توان جلوی این بیماری را گرفت که مهمترین گام مقابله با چاقی و جلوگیری زا آن است و برای تحقق آن باید از کم تحرکی جلوگیری کرد چراکه اگر تحرک کم باشد بیماری زودتر خود را نشان می‌دهد.</p>
      <p>محمدی لائینی مصرف غذاهای فست‌فودی را از عوامل مهم چاقی دانست و تأکید کرد: غذاهای فست‌فودی و نوشابه نیز از عوامل چاقی و ابتلا به دیابت هستند که باید با مراقبت از وعده غذایی خود و حذف این خوراکی‌ها از سفره خودمان به مقابله با ان بپردازیم.<br/><br/>انتهای پیام/</p>
    </article>
  </body>
</html>