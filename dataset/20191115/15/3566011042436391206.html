<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547478.html/%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF--%D8%AA%D9%86%D9%87%D8%A7-%D8%B1%D8%A7%D9%87-%D8%AF%D8%B3%D8%AA%DB%8C%D8%A7%D8%A8%DB%8C-%D8%A8%D9%87-%D8%B9%D8%AF%D8%A7%D9%84%D8%AA-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:33:00+00:00"/>
    <meta property="og:title" content="مبارزه با فساد؛ تنها راه دستیابی به عدالت اقتصادی"/>
    <meta property="og:description" content="آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد."/>
  </head>
  <body>
    <article>
      <h1>مبارزه با فساد؛ تنها راه دستیابی به عدالت اقتصادی</h1>
      <h2>در خطبه‌های این هفته نماز جمعه استان کرمان مطرح شد؛</h2>
      <address>
        <time datetime="2019-11-15T15:33:00+00:00">15 Nov 2019, 15:33</time>
      </address>
      <p>آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.armanekerman.ir/"> راه آرمان</a>؛ آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد که مشروح خطبه ها را در زیر می خوانید:</p>
      <p>
        <b>امام جمعه کرمان: رسالت و امامت، دو جریان مهمی که هدایت بشریت را بر‌عهده دارند</b>
      </p>
      <p>حجت‌الاسلام و‌المسلمین حسن علیدادی ‌سلیمانی ظهر امروز در خطبه‌های نماز جمعه شهر کرمان اظهار داشت: فکر فردا و معاد عده‌ای را وادار می‌کند که همیشه عملگرا بوده و در کنار شعارهای خوب، اعمال خوبی هم داشته باشند.</p>
      <p>وی با بیان اینکه عملگرا بودن سبب می‌شود تا آنها در روز حسابرسی، پشیمان و سرافکنده نباشند، افزود: این مسئله محقق نمی‌شود مگر با رعایت دو مورد که به یاد قیامت بوده و اعمال صالح انجام دهند.</p>
      <p>امام جمعه کرمان تصریح کرد: روز قیامت، روز وحشت برای عده‌ای است و در آن دنیا نتیجه اعمال خود را یکی یکی می‌بینند، آنها نه ‌تنها قیامت را تکذیب کرده بلکه دیگران را نیز با خود همراه می کنند  از این رو قیامت برای آنها صحنه سختی خواهد بود.</p>
      <p>حجت الاسلام علیدادی‌سلیمانی ابراز داشت: وجود برخی تعصبات در جامعه مانع شایسته ‌سالاری می‌شود، از این رو برداشت‌های نادرست و پیروی از افراد نالایق  ما و جامعه را دچار مشکلات زیادی می‌کند.</p>
      <p>وی بیان کرد: اگر آدمی از تمامی نعمت‌هایی که خداوند در اختیارش قرار داده به درستی استفاده نکند، در قیامت چیزی برای نجات ندارد.</p>
      <p>نماینده ولی‌فقیه در استان کرمان با اشاره به آغاز هفته بسیج  گفت: بسیج در حساس‌ترین دوران انقلاب تشکیل شد و بسیجیان ما از ابتدا در کنار نیروهای انقلاب بودند.</p>
      <p>حجت الاسلام علیدادی‌سلیمانی با بیان اینکه امروز کشور نیازمند روحیه بسیجی است گفت: روحیه بسیجی، همان روحیه‌ای است که جنگ تحمیلی را به پیروزی رساند، امروز مدیران ما نیازمند روحیه و رویه بسیجی هستند.</p>
      <p>امام جمعه کرمان ادامه داد: روحیه بسیج، یعنی بیشترین کار و خدمت با کمترین امکانات، این بسیجیان ما بودند که با فداکار و ایثارگر در تمامی صحنه‌ها حاضر شدند.</p>
      <p>وی با اشاره به اینکه اطاعت و توجه به منویات رهبری و پیاده کردن آنها در جامعه از دیگر ویژگی‌های بسیج است، بیان داشت: بسیجیان ما زمانی که قطعنامه توسط امام راحل پذیرفته شد با چشم اشکبار و با تمام وجود این مسئله را پذیرفته و اطاعت کردند و این روحیه بسیج است.</p>
      <p>نماینده ولی‌فقیه در استان کرمان ضمن تبریک ولادت پیامبر بزرگوار اسلام(ص)، امام صادق(ع) و هفته وحدت خاطرنشان کرد: رسالت و امامت، دو جریان مهمی هستند که هدایت بشریت را به‌عهده گرفتند.</p>
      <p>حجت الاسلام علیدادی‌سلیمانی با اشاره به اینکه رسالت همزاد بشریت است از این رو خداوند هیچگاه حجت را برای انسان کم نگذاشت، گفت: در زیارت جامعه در توصیف شخصیت ائمه(ع) می‌خوانیم سرچشمه‌ همه خوبی ها معصومین هستند.</p>
      <p>
        <b>امام جمعه فاریاب: جنوب استان کرمان مورد بی مهری دولت یازدهم و دوازدهم قرار گرفته است</b>
      </p>
      <p>خطبه های نماز جمعه این هفته شهرستان فاریاب توسط حجت الاسلام رفیعی، امام جمعه این شهر ایراد شد.</p>
      <p>حجت الاسلام رفیعی به موضوع تربیت، اخلاق و تزکیه نفس پرداخت و افزود: زمانی علم مفید است که قبل از آن انسان تزکیه نفس داشته باشد و با تزکیه نفس خداوند درهایی از حکمت را باز کند.<br/><br/>خطیب جمعه فاریاب به مناسبت هفته کتاب و کتاب خوانی نماز گزاران را تشویق به خواندن کتاب کرد و گفت: در جامعه امروزی کتاب بسیار مظلوم واقع شده در صورتی که در قرآن کریم خداوند به قلم سوگند یاد می کند و مقام معظم رهبری می فرمایند کتاب یکی از ابزارهای کمال بشری است و برای یک ملت موجب خسران است که افراد آن کتاب نخوانند.<br/><br/>وی در ادامه حملات ناشیانه رژیم صهیونیستی به غزه و شهادت فرمانده عملیات جهاد اسلامی ابوالعطا و سی نفر دیگر را نشانه درماندگی آنان از تشکیل کابینه دانست و مطرح کرد: این رژیم با حملات خود مقدمات زوال سریع تر خود را فراهم می کند.<br/><br/>حجت الاسلام رفیعی از اقدامات شجاعانه قوه قضائیه در بر خورد با اخلال گران اقتصادی تقدیر کرد و خواست بدون هیچگونه اغماضی و بدون توجه به فشارها و عربده کشی ها با مفسدین اقتصادی به ویژه ابر بدهکار بانکی که در روزهای گذشته توسط اطلاعات سپاه دستگیر شد برخورد کند چرا که اینگونه اقدامات موجب دلگرمی مردم به نظام و اعتماد آحاد ملت می شود.</p>
      <p>امام جمعه فاریاب در پایان گلایه مندی مردم جنوب استان نسبت به سفر رئیس جمهور را بیان کرد و گفت: جنوب کرمان در این دولت مورد بی مهری قرار گرفته است.</p>
      <p>
        <b>امام جمعه آسمینون: افزایش تورم چند درصدی به دنبال افزایش قیمت بنزین</b>
      </p>
      <p>حجت الاسلام والمسلمین حمزه رضوانی امام جمعه موقت آسمینون (نودژ) در خطبه های نماز جمعه امروز ضمن گرامیداشت میلاد پیامبر اکرم (ص) و امام جعفر صادق (ع) گفت: رسالت پیامبر، رسالت الهی است.</p>
      <p> حجت الاسلام والمسلمین رضوانی افزود: بدین معنی که سرچشمه این رسالت از خداست و به هوای نفس توجهی نمی شود لازم به ذکر است که در جوار پیامبر نورهای همچون حضرت علی(ع) وجود داشتند.</p>
      <p>وی مطرح کرد: پیامبر گرامی اسلام (ص) در بین مردمی که دختران را زنده به گور می کردند ظهور کرد و مقام زن را عزیز شمارد و تکریم کرد و فرمودند  اگر زن نباشد مرد معنا ندارد، از دامن زن مرد به معراج می رسد.</p>
      <p>امام جمعه آسمینون با اشاره به افزایش قیمت بنزین توسط دولت گفت: افزایش قیمت بنزین در این شرایط به معنای افزایش تورم چند درصدی است مردم شریف ایران شهید داده اند که در آرامش باشند نه در ذلت و خواری باشند .</p>
      <p>حجت الاسلام رضوانی از سپاه پاسداران اسلامی به خاطر دستگیری مفسدان اقتصادی خارج نشین همچنین از تمام ارگان های مربوطه همچون قوه قضائیه در خصوص مبارزه با فساد قدردانی کرد.</p>
      <p>
        <b>امام جمعه عنبرآباد: هیچ مسئولی حق ندارد به دنبال دست آوردهای مهم قوه قضائیه در زمینه برخورد با مفسدان اقتصادی آشفته شود</b>
      </p>
      <p>حجت الاسلام والمسلمین رضا سالاری امام جمعه عنبرآباد در خطبه های نماز جمعه این شهرستان ضمن تبریک سالروز ولادت پیامبر اکرم(ص) و امام صادق(ع) عنوان کرد: یکی از اختصاصات پیامبر اکرم(ص) این است که اولین موجود خلق شده از جانب خداوند متعال است.</p>
      <p>حجت الاسلام سالاری با اشاره به آیه ۵۵ سوره مبارکه نور بیان داشت: خداوند متعال وعده اخلاق و رفتار نیکوی پیامبر(ص) را به امت اسلام داده است.</p>
      <p>وی با اشاره به مسئله مهم کتاب و کتابخوانی گفت: باید با توجه به فرامین مقام معظم رهبری، کتاب را به عنوان یک ضرورت زندگی، در سبد کالا و خرید خود قرار دهیم.</p>
      <p>امام جمعه عنبرآباد با اشاره به نزدیک شدن به آغاز هفته بسیج و ۵ آذر خطاب به بسیجیان عنبرآباد گفت: خاکریزتان باید محکم و نفوذ ناپذیر باشد و از تحریم ها بیم نداشته باشید و بدانید دشمن هیچ غلطی نمی تواند بکند.</p>
      <p>حجت الاسلام سالاری با انتقاد از عدم وجود توازن اقتصادی و اجتماعی بین شمال و جنوب استان گفت: کسانی باید از سفر رئیس جمهور به استان کرمان تقدیر و تشکر کنند همان شهرستانهای شمالی استان مثل سیرجان و رفسنجان هستند که پروژه های اقتصادی کلان در آنجا سرمایه گذاری شده و متاسفانه هیچ توجهی به جنوب کرمان نشده است.<br/><br/>وی ادامه داد: باید جنوب کرمان به عنوان یکی از استانهای جنوب کشور با نام استان سبزواران مستقل شود تا دیگر شاهد این بی مهری ها از طرف مسئولان نباشیم.<br/><br/>امام جمعه عنبرآباد گفت: هیچ مسئولی حق ندارد به دنبال دست آوردهای مهم قوه قضائیه در زمینه اجرا و برخورد با مفسدان آشفته شود و از ریاست محترم قوه قضائیه نسبت به اقدامات امیدوار کننده در برخورد با مفسدان اقتصادی قدردانی کرد.</p>
      <p>حجت الاسلام سالاری در رابطه با زمزمه سوء استفاده مالی بعضی از مسئولان شهرستان عنبرآباد از جایگاه خودشان گفت: هشدار می دهم که اگر واضح شود که این چنین است میز محاکمه آنان را به تریبون مقدس نمازجمعه می کشانم.</p>
      <p>
        <b>امام جمعه رودبار جنوب: مبارزه با فساد تنها راه دستیابی به عدالت اقتصادی</b>
      </p>
      <p>حجت الاسلام گروهی امام جمعه شهرستان رودبارجنوب در خطبه های نماز جمعه این هفته با بیان اینکه نقطه شروع کار انبیا از دیدگاه قرآن توحید و خداپرستی است، اظهار داشت: باید از طاغوت اجتناب کرد، گاهی طاغوت هوای نفس درون انسان است، همانگونه که پیامبر(ص) فرمودند نفس انسان دشمن ترین دشمن انسان است از این رو باید مراقب این دشمن باشیم.</p>
      <p>وی در ادامه افزود: گاهی وقتها طاغوت قدرت بیرون وجود انسان است،مثل آمریکا اسرائیل و اروپا که نباید به آنها تکیه کرد که نتیجه ی تکیه به آنها آتش جهنم است.</p>
      <p>حجت الاسلام گروهی ضمن تبریک ولادت پیامبر مکرم اسلام، افزود: رسول خدا (ص) به بعثت برگزیده شدند تا عزت نفس و اخلاق را به کمال برساند، برای همین قرآن می فرماید اسوه حسنه شما و الگوی شما پیامبر عزیز اسلام است و به پیامبر(ص) اقتدا کنید.</p>
      <p>امام جمعه رودبار جنوب بیان داشت: گذشت توصیه پیغمبر(ص) و قرآن است که انسان گذشت داشته باشد وقتی که گذشت نباشد خون های ناحقی به زمین می‌ریزد.</p>
      <p>حجت الاسلام گروهی با بیان اینکه خواسته رهبر انقلاب از قوه ی قضائیه این است که عدالت اقتصادی برقرار بشود،گفت: تنها راه عدالت اقتصادی مبارزه با فساد است.</p>
      <p>وی خاطر نشان کرد: کار دستگاه قضا پرونده سازی نیست بلکه رسیدگی به پرونده مفسدین است که ما همه از قوه قضائیه تقدیر و تشکر می کنیم.</p>
      <p>امام جمعه رودبار جنوب در پایان افزود: اگر صفت سخاوت و بخشندگی در جامعه به عنوان یک فرهنگ عمومی باشد دیگر شاهد نیازمند و فقیر در هیچ جای کشور نیستیم.</p>
      <p>
        <b>امام جمعه ریگان: تحقق عدالت اجتماعی توسط قوه قضائیه نقش بی بدیلی در دستیابی به اقتصاد مقاومتی و گام دوم انقلاب دارد</b>
      </p>
      <p>حجت الاسلام علی رنجبر ماهانی امروز در خطبه های نماز جمعه ریگان با بیان اینکه معضل جامعه امروز بی عدالتی اجتماعی است،اظهار داشت: تحقق عدالت اجتماعی توسط قوه قضائیه می تواند نقش بی بدیلی در تحقق اقتصاد مقاومتی و تحقق گام دوم انقلاب داشته باشد.</p>
      <p>وی افزود: دستگاه قضا تا کنون توانسته است از تعطیلی ۵۰۰ واحد تولیدی و صنعتی کشور جلوگیری کند.</p>
      <p>امام جمعه ریگان بیان کرد: کسانی که دوست ندارند با مفسدان اقتصادی و ابربدهکاران بانکی و رانت خواران و زالو صفتان که خون ملت را سالها می مکیده اند برخورد قضایی شود و هیاهو و مغالطه می کنند دستشان با آنها در یک کاسه است.</p>
      <p>وی ابراز کرد: زیر سوال بردن قوه قضائیه آب ریختن به آسیاب دشمن است و کسانی که دم از وحدت می زنند خودشان وحدت جامعه را نقض و جامعه را دو قطبی می کنند.</p>
      <p>رنجبر ماهانی با اشاره به سفر روحانی به کرمان، تصریح کرد: آقای رییس جمهور در سفر گذشته ای که به استان کرمان تشریف آوردید شهرستان ریگان مورد بی مهری قرار گرفت و در این سفر هم همین طور البته ما به این بی مهری ها و تبعیض ها عادت داریم.</p>
      <p>
        <b>امام جمعه کوهبنان: موفقیت های سپاه پاسداران در به دام انداختن دانه درشت های اقتصادی ستودنی است</b>
      </p>
      <p>حجت الاسلام عباس جعفری امام جمعه کوهبنان ظهر امروز در خطبه های نماز جمعه این شهرستان پس از دعوت همگان به تقوای الهی گفت: در میان امت اسلامی کسی به پیامبر اکرم(ص) شباهت دارد که خوش خلق باشد و از گناه و ظلم به خود و دیگران پرهیز کند به عبادت الهی و مقررات زندگی توجه داشته باشد چشم پاک داشته و به دنبال کسب روزی حلال باشد.</p>
      <p>وی افزود: روز کتاب و کتابخوانی است کتاب باید در سبد خانوارها قرار گیرد و‌مطالعه در راس امور باشد در حالی که بیش از ۹۰ درصد مردم کشور سواد خواندن دارند و کتابخانه ها برای مطالعه و تحقیق آمادگی دارند.</p>
      <p>حجت الاسلام‌جعفری ابراز داشت: موفقیت های سپاه پاسداران در به دام انداختن دانه درشت های اقتصادی ستودنی است در حالی که بزرگترین بدهکار بانکی دستگیر شد جوانان اطلاعات، پاسداران و قوه قضاییه در مبارزه با مفاسدین اقتصادی ثابت قدم هستند.</p>
      <p>امام جمعه کوهبنان در پایان تصریح کرد: فرهنگ‌ بسیجی به برکت انقلاب اسلامی توسط حرکت امام (ره) احیا شد لذا فرهنگ ایثار، انقلابی بودن، دشمن شناسی و مبارزه با دشمنان فرهنگ بسیجی است.</p>
      <p>
        <b>امام جمعه رفسنجان: افزایش قیمت بنزین نمایانگر سو مدیریت دولتمردان است</b>
      </p>
      <p>حجت الاسلام رمضانی پور امام جمعه رفسنجان در خطبه های نماز جمعه این هفته این شهرستان اظهار داشت: در جامعه توحیدی همه باید از حقوق مستضعفان دفاع کنند، عدم بصیرت و خرافه پرستی معنا ندارد، همه مسئول هستند تا همه مردم فکر کنند، بیاندشیند و تلاش کنند تا مدینه فاضله ای حاکم شود.</p>
      <p>حجت الاسلام رمضانی پور در ادامه به اشاره به افزایش قیمت بنزین گفت: بنزینی که ما لیتری هزار تومان مصرف می کردیم در کشورهای همسایه 6 هزار و 200 تومان است، ما در مصرف انرژی در کشور اسراف می کنیم.</p>
      <p>وی با انتقاد به تصمیم یکباره دولت در این خصوص افزود: رئیس جمهور سال 92 با انتخاب وزیر نفت، گفت: می خواهم عزت مردم زیر سوال نرود که با کارت بنزین تهیه کنند و با این گمان صدها و هزاران لیتر بنزین را به خورد قاچاقچیان دادند، عجب مسئولان دلسوزی داریم.</p>
      <p>رمضانی پور گفت: در عرض شش سال تازه به این فکر افتادند که عزت مردم برگردد، ما برنامه داشتیم و طبق برنامه داشت عمل می شد، چرا ظلم به بیت المال کردید و امروز مجبور شدید پس از هزینه های کلان همان رویه گذشته را برگردانید.</p>
      <p>وی تصریح کرد: مگر وقتی دولتی عوض می شود باید همه برنامه های آن از بین برود؟ مگر مسکن مهر چه شاخی بر گٌرده شما می زد که مسکن مهر را ادامه ندادید و جوانان چندین سال نتوانستند خانه دار شوند.</p>
      <p>خطیب جمعه رفسنجان گفت: اینها سوء مدیریت است، شعار دولت، تدبیر و امید است اما با سوء تدبیر ایجاد ناامیدی در جامعه کرده، این شعار غلطی بوده است، اصل دبیر خوب است اما برای این دولت مصداقی ندارد.</p>
      <p>وی بیان داشت: چرا در مدت شش سال هر سال درصدی بنزین را گران نکردید و امروز که مردم در بدترین شرایط اقتصادی هستند و در زندگی شان ماندند شما 50 تا 300 درصد بنزین را گران کردید، این افزایش یکباره قیمت بنزین کاملا نشان می دهد که سوء مدیریت دارید.</p>
      <p>حجت الاسلام رمضانی پور گفت: قطعا سوء مدیریت شما بر بازار، باز فشار دیگری بر گرده مردم خواهد آورد، من از بازار و کسبه و تولید کنندگان خواهش می کنم شما اجحاف در حق مردم نکنید و به بهانه گران شدن بنزین کالاها را بالا نبرید.</p>
      <p>وی خاطر نشان کرد: به کارشناسان زبر دست اقتصادی اعتماد کنید و به فرامین رهبرانقلاب عمل کنید.</p>
      <p>خطیب جمعه رفسنجان با گرامیداشت خفته کتاب و کتابخوانی بیان داشت: سرانه مطالعه کتاب در رفسنجان فاجعه است و به یک دقیقه هم نمی رسد، ستاد نماز جمعه رفسنجان از هفته آتی در خصوص مطالعه نمازگزاران برنامه معرفی کتاب های متنوع را در دستر کار خود قرار می دهد.</p>
      <p>حجت الاسلام رمضانی پور بیان داشت: جای تشکر دارد که قوه قضائیه بدون توجه به حاشیه سازی ها، به فساد موجود ولو اندک برخورد می کند، آنها کار خودشان را می کند و کاری به حرفها و حاشیه ها ندارند و یقینا اعتماد مردم را در پی خواهد داشت.</p>
      <p>وی اظهار داشت: از سازمان اطلاعات سپاه در برگرداندن مفسد بزرگ اقتصادی که بزرگترین بدهکاری بانکی و بیشترین دریافت وام از بانک ملی در زمان آقای همتی داشته و از طرفی این آقا شریک و همدست یکی از نزدیکان آقای رئیس جمهور است، تشکر می کنیم.</p>
      <p>
        <b>امام جمعه انار: طرح سهمیه‌بندی بنزین باید به گونه‌ای اجرا شود که موجب گرانی‌ بی‌رویه کالا و خدمات نشود</b>
      </p>
      <p>امام جمعه شهرستان انار در خطبه‌های نماز جمعه امروزاظهار داشت: حضرت محمدبن عبدالله پیامبر رحمت، دریای مهربانی و تجسم زیبایی‌ها بود.</p>
      <p>وی در ادامه سخنان خود به طرح سهمیه‌بندی و افزایش قیمت بنزین اشاره و بیان کرد: طرح سهمیه‌بندی و افزایش قیمت بنزین باید به گونه‌ای اجرا شود که موجب گرانی‌های بی‌رویه کالا و خدمات نشود.</p>
      <p>حجت الاسلام منتظری یادآور شد: دولت باید منابع مالی که از این طرح سهمیه بندی بنزین حاصل می شود و چگونگی هزینه شدن و تبعات مثبت آن را به مردم بیان اعلان کند.</p>
      <p>خطیب جمعه انار گفت: متأسفانه در سال‌های گذشته از نوسانات قیمت‌ها و دلار افرادی سود جو، سواستفاده کرده و در حق ملت ایران ظلم و جفا کردند.</p>
      <p>انتهای پیام/</p>
    </article>
  </body>
</html>