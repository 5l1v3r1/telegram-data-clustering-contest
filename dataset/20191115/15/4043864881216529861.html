<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232108/"/>
    <meta property="og:site_name" content="Українська правда"/>
    <meta property="article:published_time" content="2019-11-15T15:54:15+00:00"/>
    <meta property="og:title" content="Суд арештував фігурантку справи хабара в ОП, але зменшив заставу в десяток разів"/>
    <meta property="og:description" content="Вищий антикорупційний суд обрав для ексзаступниці міністра культури Вікторії Лісничої, підозрюваній у шахрайстві, запобіжний захід у вигляді арешту на 2 місяці з альтернативою застави у розмірі 576 300 гривень."/>
  </head>
  <body>
    <article>
      <h1>Суд арештував фігурантку справи хабара в ОП, але зменшив заставу в десяток разів</h1>
      <address>
        <time datetime="2019-11-15T15:54:15+00:00">15 Nov 2019, 15:54</time>
      </address>
      <p>Вищий антикорупційний суд обрав для ексзаступниці міністра культури Вікторії Лісничої, підозрюваній у шахрайстві, запобіжний захід у вигляді арешту на 2 місяці з альтернативою застави у розмірі 576 300 гривень.</p>
      <p><b>Джерело:</b> засідання ВАКС</p>
      <p><b>Деталі:</b> Суддя Катерина Широка клопотання детектива НАБУ задовольнила частково. Зокрема вона зменшила розмір застави з більш ніж 7 мільйонів до 576 тисяч.</p>
      <p>Прокурор САП Віталій Шкрум просив обрати для Лісничої запобіжний захід у вигляді тримання під вартою на 60 діб із можливістю внесення застави у сумі 7 мільйонів 674 тисячі гривень.</p>
      <p>Таке клопотання прокурор обґрунтовував тим, що підозрювана може переховуватись від органів розслідування, знищувати докази, впливати на інших підозрюваних та свідків.</p>
      <p>Захист просив обрати запобіжний захід у вигляді домашнього арешту або цілодобового домашнього арешту за місцем проживання Лісничої.</p>
      <p>Адвокати наголошували на тому, що підозрювана не має змоги сплатити суму застави, про яку просить прокурор. </p>
      <p><b>Додатково:</b> 15 листопада Вищий антикорупційний суд обрав також запобіжний захід одному з учасників злочинної схеми шахрайства – Миколі Пасальському у вигляді тримання під вартою строком на 60 діб з альтернативою внесення застави розміром понад 4 млн 998 тис. гривень.</p>
      <p><b>Що було раніше:</b> 13 листопада детективи НАБУ повідомили Вікторії Лісничій про підозру у шахрайстві, співучасті у злочині та пропозиції або наданні хабара.</p>
      <p>
        <b>Передісторія: </b>
      </p>
      <ul>
        <li>12 листопада внаслідок операції "під прикриттям" (негласних слідчих розшукових дій) була затримана директорка департаменту забезпечення доступу до публічної інформації в Офісі президента <a href="https://www.pravda.com.ua/news/2019/11/12/7231778/">Світлана Кондзеля</a>, її спільниця <a href="https://www.pravda.com.ua/news/2019/11/12/7231788/">Вікторія Ліснича</a> та інші учасники угруповання.</li>
        <li>Детективи НАБУ задокументували вимагання 300 тисяч доларів за "допомогу" влаштуватися на керівну посаду до НАК "Нафтогаз України".</li>
        <li>Затримання відбулося безпосередньо після одержання першого траншу неправомірної вигоди у сумі 150 тис. дол. США.</li>
      </ul>
      <footer>Ірина Балачук, Валентина Романенко, УП</footer>
      <related>
        <a href="https://www.pravda.com.ua/news/2019/11/15/7232069/"/>
        <a href="https://www.pravda.com.ua/news/2019/11/15/7232068/"/>
        <a href="https://www.pravda.com.ua/news/2019/11/14/7231988/"/>
      </related>
    </article>
  </body>
</html>