<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134663-valinsko-pranasumus-isskyres-maldunas-paulius-pridejo-komandiskumo.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-15T15:59:00+00:00"/>
    <meta property="og:title" content="Valinsko pranašumus išskyręs Maldūnas: „Paulius pridėjo komandiškumo“"/>
    <meta property="og:description" content="Panevėžio „Lietkabelio“ komanda šią savaitę sieks užbaigti pakiliomis nuotaikomis, kokiomis ją ir pradėjo, kai antradienį FIBA Čempionų lygoje 98:83 nugalėjo Torunės „Polski Cukier“ ekipą. Sekmadienį į „Cido“ areną atvyksta Kėdainių „Nevėžio“ klubas, kuris šiame „Betsafe–LKL“ sezone tapo tikru favoritų siaubu – nugalėjo „Lietkabelį“, Klaipėdos „Neptūną“, o praėjusį ..."/>
  </head>
  <body>
    <article>
      <h1>Valinsko pranašumus išskyręs Maldūnas: „Paulius pridėjo komandiškumo“</h1>
      <address>
        <time datetime="2019-11-15T15:59:00+00:00">15 Nov 2019, 15:59</time>
      </address>
      <p>Nuotr.: fiba.basketball</p>
      <figure>
        <a href="https://www.basketnews.lt/paveikslelis-205906-any1000x1000.jpg">
          <img src="https://www.basketnews.lt/paveikslelis-205906-any630x500.jpg"/>
        </a>
      </figure>
      <p>Nuotr. fiba.basketball</p>
      <p>Panevėžio „Lietkabelio“ komanda šią savaitę sieks užbaigti pakiliomis nuotaikomis, kokiomis ją ir pradėjo, kai antradienį FIBA Čempionų lygoje 98:83 nugalėjo Torunės „Polski Cukier“ ekipą.</p>
      <p>Sekmadienį į „Cido“ areną atvyksta Kėdainių „Nevėžio“ klubas, kuris šiame „Betsafe–LKL“ sezone tapo tikru favoritų siaubu – nugalėjo „Lietkabelį“, Klaipėdos „Neptūną“, o praėjusį savaitgalį patiesė ir Vilniaus „Rytą“.</p>
      <p>Skaudžiai pirmajame rate Kėdainiuose pralaimėjusių panevėžiečių aukštaūgis Gabrielius Maldūnas teigė, kad komanda kupina ambicijų reabilituotis už tą nesėkmę. Centras taip pat „kklietkabelis.lt“ svetainei pasakojo apie Željko Šakičiaus pamokas, Pauliaus Valinsko atvykimą ir savo žaidimą.</p>
      <p><b>– Pavyko pasiekti pirmąją pergalę FIBA Čempionų lygoje. Kiek tai pridės komandai?<br/></b>– Tai buvo labai svarbi pergalė – jeigu būtume pralaimėję šį mačą, būtų likę nedaug šansų žengti į kitą etapą. Dabar turime dar 5 susitikimus namuose, todėl galimybės lieka neblogos. Pergalė pridėjo ne tik tašką turnyrinėje lentelėje, bet ir padėjo psichologiškai.</p>
      <p><b>– Šakičius šią savaitę pateko tarp penkių naudingiausių savaitės žaidėjų, tačiau jo indėlis svarbus ne tik aikštelėje, bet ir už jos ribų?<br/></b>– Željko yra vienas labiausiai patyrusių žaidėjų, turi labai gerą krepšinio supratimą ir mums, jaunesniems žaidėjams, labai padeda. Matosi, kad jis labai nori padėti tiek mums, tiek komandai. Kartais ir parėkia ant mūsų, bet nusipelnome to ir viskas daroma tik dėl komandos gerovės. Manau, kad Željko atlieka kertinį vaidmenį komandoje.</p>
      <p><b>– Pats Čempionų lygoje žaidžiate pirmą kartą. Kokį įspūdį palieka turnyro pajėgumas?<br/></b>– Tikrai gero lygio turnyras su kokybiškomis komandomis. Yra ir labai neblogų žaidėjų. Su „Nevėžiu“ esu žaidęs FIBA Europos taurėje, bet čia tikrai jaučiasi, kad keliais laipteliais aukštesnio lygio turnyras.</p>
      <p><b>– Pirmajame rate „Nevėžiui“ pralaimėta labai skaudžiai. Kas pasikeitė nuo to laiko?<br/></b>– Dabar esame labiau susilipdę kaip komanda ir tai rodo kylanti žaidimo kreivė. Mačas Kėdainiuose buvo labiau išimtis nei taisyklė. Net nesinori kalbėti apie tas rungtynes. Padarysime išvadas ir tikimės, kad tokio paties rezultato sekmadienį nebus.</p>
      <p><b>– Ar po to pralaimėjimo yra užgautos ambicijos?<br/></b>– Žinoma. Mes esame žmonės ir pasikliauname emocijomis. Norime parodyti, kad tos rungtynės buvo ne mūsų diena ir esame daug pajėgesnė komanda nei parodėme. Pralaimėjimas suteikia papildomos motyvacijos.</p>
      <p><b>– Ar nestebina, kad šį sezoną „Nevėžis“ tapo savotišku favoritų siaubu?<br/></b>– Galbūt šiek tiek ir stebina. Jie nugalėjo ketvertuko komandas, bet pralaimėjo prieš turnyrinės lentelės kaimynus. Galbūt jaunimas nori pasirodyti kuo geriau prieš pajėgesnes ekipas. „Nevėžis“ labai gerai kovoja, yra entuziastinga ir kovinga komanda, kuri eina teisinga linkme.</p>
      <p><b>– Neseniai Browną pakeitė Valinskas. Ką jis pridėjo komandai?<br/></b>– Paulius yra tikrai gero lygio žaidėjas. Pakeitus Kendricką, jis pridėjo daugiau komandiškumo. Brownas individualiai buvo pajėgiausias žaidėjas komandoje, bet tiesiog nerasdavo ryšio su kitais komandos žaidėjais. Valinskas gerai įsiliejo į komandą, puikiai dirba treniruotėse. Randame ryšį su juo, todėl Paulius mums tikrai pagelbės.</p>
      <p><b>– Ar esate patenkintas savo vaidmeniu?<br/></b>– Vaizdo aikštelėje tikrai negadinu. Aišku, mano statistika prastesnė nei buvo „Nevėžyje“, bet to ir tikėjausi, nes atėjau į aukštesnį lygį, į geresnę komandą. Mano vaidmuo yra pakilti nuo suolo ir įnešti energijos bei darbuotis gynyboje. Stengiuosi žaisti komandiškai ir net nepelnęs taškų galiu būti sužaidęs geras rungtynes.</p>
      <p><b>– FIBA Čempionų lygoje (6,6 tšk., 4,2  atk. kam., 11,8 naud. bal.) jūsų statistika geresnė nei LKL (5 tšk., 3,7 atk. kam., 5,3 naud. bal.). Kaip tai galima paaiškinti?<br/></b>– Aš irgi pastebėjau, neseniai žiūrėjau statistiką ir brolis net paklausė, kas čia vyksta (juokiasi). LKL visi žaidėjai vieni kitus pažįsta, todėl sunku nustebinti. Galbūt Čempionų lygoje komandos mažiau dėmesio skyrė analizei ir suteikė daugiau progų kažką parodyti.</p>
      <h3>
        <a href="https://www.basketnews.lt/zaidejai/17564-gabrielius-maldunas.html">Gabrielius Maldūnas</a>
      </h3>
      <figure>
        <img src="https://www.basketnews.lt/paveikslelis-200294-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a><br/><a href="https://www.basketnews.lt/komandos/2204-bangeneaivera.html">Bangenė/Aivera</a></li>
        <li>Pozicija: PF, C</li>
        <li>Amžius: 26</li>
        <li>Ūgis: 204 cm</li>
        <li>Svoris: 100 kg</li>
        <li>Gimimo vieta: Panevėžys, Lietuva</li>
      </ul>
      <h3>
        <a href="https://www.basketnews.lt/zaidejai/17564-gabrielius-maldunas.html">Gabrielius Maldūnas</a>
      </h3>
      <figure>
        <img src="https://www.basketnews.lt/paveikslelis-147664-any150x150.jpg"/>
      </figure>
      <figure>
        <img src="https://www.basketnews.lt/paveikslelis-200294-crop100x150.jpg"/>
      </figure>
      <ul>
        <li>MIN: 14.21</li>
        <li>PTS: 5 (59.38%)</li>
        <li>REB: 3.71</li>
        <li>AS: 1.29</li>
        <li>ST: 0.29</li>
        <li>BS: 0</li>
        <li>TO: 1.43</li>
        <li>GM: 7</li>
      </ul>
    </article>
  </body>
</html>