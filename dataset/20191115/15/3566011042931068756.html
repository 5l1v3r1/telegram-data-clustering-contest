<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547447.html/%D8%B1%D9%85%D8%B2-%D9%85%D9%88%D9%81%D9%82%DB%8C%D8%AA-%D9%88-%D8%B3%D8%B1%D8%A8%D9%84%D9%86%D8%AF%DB%8C-%D8%AF%D9%86%DB%8C%D8%A7%DB%8C-%D8%A7%D8%B3%D9%84%D8%A7%D9%85-%D9%85%D9%82%D8%A7%D9%88%D9%85%D8%AA-%D8%AF%D8%B1-%D8%A8%D8%B1%D8%A7%D8%A8%D8%B1-%D8%B2%D9%88%D8%B1%DA%AF%D9%88%DB%8C%D8%A7%D9%86-%D9%88-%D9%85%D8%AA%D8%AC%D8%A7%D9%88%D8%B2%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:02:00+00:00"/>
    <meta property="og:title" content="رمز موفقیت و سربلندی دنیای اسلام مقاومت در برابر زورگویان و متجاوزان است"/>
    <meta property="og:description" content="نماینده ولی فقیه در استان مرکزی، مقاومت را سرمایه ملت‌های مسلمان و ملت ایران دانست و گفت: امروز رمز موفقیت و سربلندی دنیای اسلام مقاومت در برابر زورگویان و متجاوزان است."/>
  </head>
  <body>
    <article>
      <h1>رمز موفقیت و سربلندی دنیای اسلام مقاومت در برابر زورگویان و متجاوزان است</h1>
      <h2>نماینده ولی فقیه در استان مرکزی:</h2>
      <address>
        <time datetime="2019-11-15T15:02:00+00:00">15 Nov 2019, 15:02</time>
      </address>
      <p>نماینده ولی فقیه در استان مرکزی، مقاومت را سرمایه ملت‌های مسلمان و ملت ایران دانست و گفت: امروز رمز موفقیت و سربلندی دنیای اسلام مقاومت در برابر زورگویان و متجاوزان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ آیت الله قربانعلی دری نجف آبادی نماینده ولی فقیه در استان مرکزی و امام جمعه اراک در خطبه های نماز جمعه اراک با اشاره به اینکه یکی از کارهای بزرگ اولیاء و انبیاء الهی بلوغ عقل ها بود گفت: قرآن کریم آیات زیادی در این خصوص دارد که و همواره بر عقلانیت کارها تأکید داشته است چراکه قرآن کتاب عقلانیت،امر به معروف و نهی از منکر،عدالت خواهی،تقوا،برادری،برابری و وحدت کلمه است که پیامبر گرامی اسلام در این راستا رسالت سنگینی را انجام دادند.</p>
      <p>وی افزود: عقل الهی این است که انسان در جهت هدایت به سمت خداوند و خدمت به بندگان خدا باشد که این عقل همراه با معرفت است و در مقابل آن عقل همراه با جهالت مطرح می شود که امروز نمونه های آن را در دنیای استکباری و حامیان آنها مشاهده می کنیم.</p>
      <p> امام جمعه اراک با بیان اینکه باید تلاش کنیم قطب علمی در جهان باشیم گفت: مسلمانان در دورانی قطب علمی دنیا بوده اند و دنیای اسلام حرف اول را می زد که نمونه آن ابوعلی سینای بزرگ است که درب های علم را از یکدیگر شکافته بود اما در 200 سال گذشته با غفلتی که شد دنیای غرب و شرق دانشگاه های دنیا را تحت تأثیر الشعاع قرار دادند که امروز باید این عقب ماندگی را جبران کنیم.</p>
      <p>وی با اشاره به ولادت حضرت محمد مصطفی(ص) بیان داشت: یکی از سرمایه های مهمی که در دنیا و آخرت برای انسان بسیار مفید است عشق به محمد و آل محمد(ص) است که باید همواره خودمان را به کاروان عاشقان محمد(ص) برسانیم و در این راستا حرکت کنیم.</p>
      <p>دری نجف آبادی با تأکید بر اینکه امروز عشق بهمحمد و آل محمد می تواند برای دنیای اسلام معجزه ها بیافریند گفت: وجود مبارک پیامبر اسلام که مظهر و جامع همه کمالات انسانی است را باید در هفته وحدت قدر بدانیم چراکه پیامبر اسوه ای حسنه و نیکو برای همه است و تا قیامت هم ماندگار خواهد بود.</p>
      <p>وی توجه به ایمان،عمل صالح،اخلاص،معرفت،امر به معروف و نهی از منکر،جهاد،هدایت انسان ها و نجات انسان ها از آلودگی را لازمه سعادت در آخرت دانست و افزود: باید حواسمان جمع باشد تا آلودگی های دنیا ما راغافل نکند چراکه دنیا پایان پذیر است و آنچیزی که ماندگار خواهد بود آخرت است.</p>
      <p> امام جمعه اراک با اشاره به ولادت امام جعفر صادق(ع) بیان داشت: تمام دستاوردهای امروز دنیا اسلام به برکت مکتب و دانشگاه امام جعفر صادق(ع) است و انقلاب اسلامی نهضت خود را برپایه مذهب جعفری بنا کرده است.</p>
      <p>وی با بیان اینکه قبل از امام جعفر صادق(ع) گرد و غبار فراوانی بر دینای اسلام آمده بود که با آمدن ایشان اسلام دوباره زنده شد افزود: امام جعفر صادق(ع) بعد از پیامبر(ص) دومین احیاء گر اسلام ناب محمدی است که همانند چراغی در تاریخ اسلامی می درخشد و تربیت صدها شاگرد که هرکدام گنجینه های بزرگی هستند از کوچکترین اقدامات تربیتی ایشان است.</p>
      <p>نماینده ولی فقیه در استان مرکزی انقلاب اسلامی را فرصتی دانست که بار دیگر دانشگاه امام صادق(ع) را در عالم برپا کند  و در این خصوص گفت: حوزه های علمیه و خدمات موثری که در جای جای کشور این حوزه ها ارائه می کنند برگرفته از مذهب جعفری هستند و مردم باید کمک کنند تا بتوانیم با گسترش حوزه های علمیه این رسالت بزرگ را به سرانجام برسانیم.</p>
      <p>وی عدالتخواهی و مبارزه با فساد را یک نقشه راه و استراتژی مهم در انقلاب اسلامی دانست و افزود: از مهمترین اهداف انقلاب اسلامی مبارزه با فساد و تبعیض بوده که انتظار این است همه مسئولین در چارچوب قانون و عدالتخواهی تلاش و اهتمام بورزند.</p>
      <p>امام جمعه اراک با انتقاد از مسئولینی که در سخنرانی هایشان جناح بازی و حرف های حاشیه ای می زنند گفت: مسئولین نباید حرف های انتخاباتی بزنند و همه باید دغدغه این را داشته باشند که عدالت در بخش های مختلف جامعه برقرار شود.</p>
      <p>وی با تأکید بر اینکه مسئولین باید انتقاد پذیر باشند افزود: در کنار انتقاد پذیری نظارت ها نیز باید دقیق باشد و نباید ارزهای کشور به هدر برود چراکه ارز ما همانند ناموس ماست و باید از آن به خوبی محافظت کرد.</p>
      <p>نماینده ولی فقیه در استان مرکزی ضمن دعوت همه مسئولین به حفظ وحدت در جامعه و پرهیز از هرگونه دوقطبی بیان داشت: انقلاب اسلامی تحت ولایت امام زمان(عج) و پرچم داری مقام معظم رهبری به سمت آرمان ها و اهداف بلند خود پیش می رود و هیچ گونه سیاسی بازی و جناح بازی در این انقلاب کاربرد د جایگاهی نخواهد داشت.</p>
      <p>وی با اشاره به جنایت های رژیم صهیونیستی و شهادت بهاء ابوالعطاء عنوان کرد: این جنایت ها علیه بشریت است ولی خوشبختانه مقاومت و جهاد اسلامی امروز به برکت انقلاب اسلامی به نقطه ای رسیده که پاسخ هرگونه تجاوز را می دهد و امروز همه باید در راستای جبهه مقاومت حرکت کنیم.</p>
      <p>امام جمعه اراک در پایان خاطر نشان کرد: مقاومت سرمایه ملت های مسلمان و ملت ایران است و ما این را از امام حسین(ع) آموخته ایم و امروز رمز موفقیت و سربلندی دنیای اسلام مقاومت در برابر زورگویان و متجاوزان است.</p>
      <p> انتهای پیام/ </p>
    </article>
  </body>
</html>