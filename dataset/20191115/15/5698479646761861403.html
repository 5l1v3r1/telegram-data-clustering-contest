<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/which-european-countries-have-the-highest-incidence-of-diabetes"/>
    <meta property="og:site_name" content="euronews"/>
    <meta property="article:published_time" content="2019-11-15T15:47:37+00:00"/>
    <meta property="og:title" content="کدام کشورهای اروپایی بیشترین مبتلایان به دیابت را دارند؟"/>
    <meta property="og:description" content="فرانسه به‌خاطر غذاها و شرابش معروف است اما آیا به‌خاطر میزان مبتلایان به بیماری دیابت هم شناخته شده است؟"/>
  </head>
  <body>
    <article>
      <h1>کدام کشورهای اروپایی بیشترین مبتلایان به دیابت را دارند؟</h1>
      <address><time datetime="2019-11-15T15:47:37+00:00">15 Nov 2019, 15:47</time> by <a rel="author">یورونیوز فارسی </a></address>
      <p><a href="https://ec.europa.eu/eurostat/web/products-eurostat-news/-/EDN-20171113-1">طبق مطالعه صورت گرفته</a> در کمیسیون اروپا، از میان تمام کشورهای عضو اتحادیه، فرانسه بیشترین تعداد افراد مبتلا به دیابت مزمن را به خود اختصاص داده است.</p>
      <p>طبق گزارش این کمیسیون که همزمان با روز ۱۴ نوامبر روز جهانی دیابت منتشر شد، حدود ۳۳ میلیون شهروند اتحادیه اروپا از این بیماری رنج می‌برند.</p>
      <p>
        <b>بیشتر بخوانید:</b>
        <a href="https://farsi.euronews.com/2017/11/14/world-diabetes-day">به بهانه روز جهانی دیابت؛ از فن‌آوری‌های دیجیتال کنترل انسولین تا رژیم غذایی مناسب</a>
      </p>
      <p>این مطالعه نشان می‌دهد از هر ۱۰ فرانسوی (۱۰ درصد) یک نفر به دیابت مزمن مبتلا هستند. پس از فرانسه، ۹.۳ درصد شهروندان پرتغال و ۹.۲ درصد از شهروندان یونان از این بیماری رنج می‌برند.</p>
      <blockquote>تنها ۴.۴ درصد شهروندان لیتوانی و ۴.۶ درصد شهروندان دانمارک و ایرلند به دیابت مزمن مبتلا هستند<cite>مطالعه کمیسیون اروپا</cite></blockquote>
      <p>اما در طرف مقابل، تنها ۴.۴ درصد شهروندان لیتوانی و ۴.۶ درصد شهروندان دانمارک و ایرلند به دیابت مزمن مبتلا هستند. همچنین ۴.۷ درصد شهروندان لتونی، ۴.۸ درصد رومانی‌ها و سوئدی‌ها و ۴.۹ درصد اتریشی‌ها نیز دیابت دارند.</p>
      <p>در این گزارش آمده است که هیچ تفاوت چشمگیری بین زنان و مردان مبتلا به این بیماری مشاهده نمی‌شود اما تنها با بالا رفتن سن، سهم افراد مبتلا به دیابت مزمن بیشتر می‌شود.</p>
      <p>طبق این مطالعه، در میان افراد ۶۵ تا ۷۴ ساله در اتحادیه اروپا، ۱۶.۳ درصد مبتلا به دیابت مزمن هستند. در گروه سنی ۷۵ سال یا بالاتر، این رقم به ۱۹.۶ درصد می‌رسد. برای گروه‌های سنی زیر ۴۵ سال، این رقم زیر ۲ درصد است.</p>
      <p>اما رابطه تحصیلات و افراد مبتلا به دیابت مزمن نیز در این تحقیق مورد ارزیابی قرار گرفته است به طوری که ۱۰.۸ درصد افراد با سطح تحصیلات پایین مبتلا به این بیماری گزارش شده‌اند. میزان افراد مبتلا به این بیماری با سطح متوسط تحصیلات ۵.۷ درصد گزارش شده است و تنها ۴.۴ درصد افراد با تحصیلات بالا در این مطالعه مبتلا به دیابت مزمن بوده‌اند.</p>
    </article>
  </body>
</html>