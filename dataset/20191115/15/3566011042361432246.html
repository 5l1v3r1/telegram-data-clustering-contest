<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547159.html/%D9%85%D8%B1%D8%AF%D9%85-%D9%88-%D8%B5%D8%A7%D8%AD%D8%A8%D8%A7%D9%86-%D8%B9%D8%B2%D8%A7-%D8%A8%D8%B1%D8%A7%DB%8C-%D8%AD%D8%B0%D9%81-%D8%A2%D8%AF%D8%A7%D8%A8-%D9%88-%D8%B1%D8%B3%D9%88%D9%85-%D8%BA%D9%84%D8%B7-%D8%B1%DB%8C%D8%B4-%D8%B3%D9%81%DB%8C%D8%AF%DB%8C-%DA%A9%D9%86%D9%86%D8%AF--%D9%87%D8%B2%DB%8C%D9%86%D9%87-%D9%87%D8%A7%DB%8C-%D8%A7%D8%B6%D8%A7%D9%81%DB%8C-%D8%B5%D8%B1%D9%81-%D8%AF%DB%8C%D9%88%D9%86-%D8%B4%D8%B1%D8%B9%DB%8C-%D8%A7%D9%85%D9%88%D8%A7%D8%AA-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:07:00+00:00"/>
    <meta property="og:title" content="مردم و صاحبان عزا برای حذف آداب و رسوم غلط ریش‌سفیدی کنند/ هزینه‌های اضافی صرف دیون شرعی اموات شود"/>
    <meta property="og:description" content="امام جمعه شهرستان بروجن گفت: بزرگان و ریش سفیدان با احیاء سنت های اصیل ایرانی اسلامی، زمینه را برای حذف آداب و رسوم غلط از مجالس عزاداری فراهم کنند."/>
  </head>
  <body>
    <article>
      <h1>مردم و صاحبان عزا برای حذف آداب و رسوم غلط ریش‌سفیدی کنند/ هزینه‌های اضافی صرف دیون شرعی اموات شود</h1>
      <h2>امام جمعه شهرستان بروجن:</h2>
      <address>
        <time datetime="2019-11-15T15:07:00+00:00">15 Nov 2019, 15:07</time>
      </address>
      <p>امام جمعه شهرستان بروجن گفت: بزرگان و ریش سفیدان با احیاء سنت های اصیل ایرانی اسلامی، زمینه را برای حذف آداب و رسوم غلط از مجالس عزاداری فراهم کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام علیرضا هراتی مطلق امام جمعه بروجن در گفت‌وگو با خبرنگار <a href="http://jahanbinnews.ir/">جهانبین نیوز</a>، اظهار داشت: متأسفانه برخی آداب مجالس عزاداری امروزه از مسیر اصلی و اسلامی خود خارج شده و نه تنها تکریم اموات نیست، بلکه مصیبت ‌های دیگر را بر مصیبت زده تحمیل می‌کند.</p>
      <p>وی استفاده از تاج گل های طبیعی با قیمت های میلیونی و پهن کردن سفره های پرزرق و برق را از جمله سنت های ناصحیح در مجالس عزاداری عنوان و گفت: لازم است با همراهی و مشارکت مردم و متنفذین، سنت های غلط و اشتباه را تغییر و سنت های صحیح را ترویج کرد.</p>
      <p>حجت الاسلام هراتی مطلق با بیان اینکه مهمان نوازی جز جدایی ناپذیر زندگی اقوام ایرانی در نقاط مختلف کشور می باشد، افزود: افزون بر صرف هزینه ‌های سنگین برای خرید قبر و تهیه وسایل کفن و دفن، مصیبت زده باید پذیرای افرادی باشد که برای تسلای خاطر وارد شده که تحمیل این هزینه از نظر آموزه ‌های اسلام امری ناپسند و سنتی غیرعقلانی است.</p>
      <p>امام جمعه بروجن استفاده از سنگ های زینتی و تشریفاتی در سنگ قبور اموات را دیگر سنت ناپسندیده و غلطی عنوان کرد که متأسفانه کاربردی جز تجمل گرایی و اسراف ندارد.</p>
      <p>وی گفت: مناسب است صاحبان عزا هزینه های اضافی را صرف امور خیریه و مستمندان و رفع حاجت نیازمندان و درماندگان و کارهای خیر هم چون تهیه جهیزیه برای افراد بی بضاعت و... نمایند.</p>
      <p>حجت الاسلام هراتی مطلق اضافه کرد: تاکنون و با حضور مردم بسیاری از رویه های ناصحیح در امورات فرهنگی، اجتماعی، سیاسی و... اصلاح شده و لازم است در این خصوص هم با ورود بزرگان و ریش سفیدان، زمینه برای حذف آداب و رسوم غلط فراهم شود.</p>
      <p>انتهای پیام/</p>
    </article>
  </body>
</html>