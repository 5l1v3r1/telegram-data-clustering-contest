<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103100/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T15:01:27+00:00"/>
    <meta property="og:title" content="Експосол США звинуватила &quot;корумпованих українців&quot; у своєму відстороненні"/>
    <meta property="og:description" content="Експосол США Марі Йованович під час відкритих слухань щодо імпічменту президента Трампа заявила, що “українці, які хотіла грати за корумпованими правилами”, намагались змістити її з посади."/>
  </head>
  <body>
    <article>
      <h1>Експосол США звинуватила "корумпованих українців" у своєму відстороненні</h1>
      <address>
        <time datetime="2019-11-15T15:01:27+00:00">15 Nov 2019, 15:01</time>
      </address>
      <p>Експосол США Марі Йованович під час відкритих слухань щодо імпічменту президента Трампа у п'ятницю заявила, що "українці, які хотіла грати за корумпованими правилами", намагались змістити її з посади.</p>
      <p>Про це повідомляє "Європейська правда" з посиланням на телеканал <a href="https://abcnews.go.com/">ABC News</a>, який веде трансляцію слухань.</p>
      <p>У своєму вступному слові вона <a href="https://www.eurointegration.com.ua/news/2019/11/15/7103101/"><b>заперечила</b></a>, що коли-небудь давала список осіб, яких не можна переслідувати, колишньому генпрокурору Юрію Луценку.</p>
      <p>Вона також заявила, що корумповані особи за кордоном знайшли "американців, які були готові співпрацювати з ними". "Українці, які вважали за краще грати за старими, корумпованим правилами, прагнули усунути мене", - сказала вона.</p>
      <p>"Що мене продовжує дивувати, так це те, що вони знайшли американців, готових співпрацювати з ними, і, працюючи разом, вони, очевидно, досягли успіху в організації відсторонення посла США. Як наша система могла зазнати такої невдачі, як ця?", - сказала Йованович.</p>
      <p>Вона також сказала, що не розуміє мотивів нападок Рудольфа Джуліані, особистого адвоката Трампа, на неї, і висловила припущення, що причини виходили від людей з "сумнівними мотивами".</p>
      <p>Вона також підтвердила свої попередні заяви, що Юрій Луценко має репутацію корумпованої людини.</p>
      <p>Йованович у жовтні вже <b><a href="https://www.eurointegration.com.ua/news/2019/10/11/7101817/">давала свідчення</a></b> на закритому засіданні комітету і заявила, що зусилля Джуліані суперечили політиці США.  Вона заявила, що Джуліані домагався її відсторонення з посади, оскільки вона відмовилася тиснути на українців для розслідування проти Джо Байдена та його сина.</p>
      <p>Йованович у травні відкликали з посади посла США в Україні. Під час телефонної розмови із Зеленським у липні Трамп критикував її роботу, але пізніше заявив, що не знає її.</p>
      <p>
        <b>Читайте також: <a href="https://www.eurointegration.com.ua/articles/2019/11/13/7102978/">"Імпічмент йде до фіналу: чи несе "Українагейт" реальну загрозу для Дональда Трампа".</a></b>
      </p>
      <related>
        <a href="https://www.eurointegration.com.ua/news/2019/11/15/7103071/"/>
        <a href="https://www.eurointegration.com.ua/news/2019/11/14/7103035/"/>
      </related>
    </article>
  </body>
</html>