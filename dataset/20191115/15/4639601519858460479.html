<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/kypros-i-tourkia-perifronei-proklitika-ti-diethni-nomimotita/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T15:31:46+00:00"/>
    <meta property="og:title" content="Κύπρος : Η Τουρκία περιφρονεί προκλητικά τη διεθνή νομιμότητα"/>
    <meta property="og:description" content="Σαφές μήνυμα στην Αγκυρα, αναφορικά με τις έκνομες ενέργειές της στην κυπριακή ΑΟΖ από την Λευκωσία"/>
  </head>
  <body>
    <article>
      <h1>Κύπρος : Η Τουρκία περιφρονεί προκλητικά τη διεθνή νομιμότητα</h1>
      <h2>Σαφές μήνυμα στην Αγκυρα, αναφορικά με τις έκνομες ενέργειές της στην κυπριακή ΑΟΖ από την Λευκωσία</h2>
      <address><time datetime="2019-11-15T15:31:46+00:00">15 Nov 2019, 15:31</time> by <a rel="author">ΤοΒΗΜΑ Team</a></address>
      <p>Σαφές μήνυμα στην Τουρκία, αναφορικά με τις έκνομες ενέργειές της στην κυπριακή ΑΟΖ, έστειλε η Κύπρος.</p>
      <p>Η κυπριακή κυβέρνηση, με έντονο τρόπο καταδικάζει τη νέα προσπάθεια της Τουρκίας να διεξάγει παράνομη γεώτρηση εντός των θαλάσσιων ζωνών της Κύπρου.</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <p>Η ανακοινωθείσα γεώτρηση εντός της ανατολικής Αποκλειστικής Οικονομικής Ζώνης (ΑΟΖ) και υφαλοκρηπίδας της Κύπρου, σε πολύ κοντινή απόσταση από τη χωρική θάλασσα, στα 12,4 ναυτικά μίλια από τις ακτές της Καρπασίας, «παραβιάζει τα κυριαρχικά δικαιώματα της Κυπριακής Δημοκρατίας σύμφωνα με τη Σύμβαση των Ηνωμένων Εθνών για το Δίκαιο της Θάλασσας καθώς και το διεθνές εθιμικό δίκαιο» αναφέρεται.</p>
      <p>Παράλληλα, η Λευκωσία καταδικάζει τις αναγγελθείσες παράνομες σεισμικές έρευνες με το ερευνητικό σκάφος Όρουτς Ρέις, εντός μεγάλης περιοχής στη δυτική ΑΟΖ/υφαλοκρηπίδα της Κύπρου, κατά παράβαση των κυριαρχικών της δικαιωμάτων.</p>
      <h3>«Πράξη ακραίας και προκλητικής περιφρόνησης του Ευρωπαϊκού Δικαίου»</h3>
      <p>«Το γεγονός ότι οι νέες παράνομες ενέργειες της Τουρκίας ανακοινώθηκαν την ίδια μέρα κατά την οποία τέθηκε σε ισχύ το πλαίσιο κυρώσεων της Ευρωπαϊκής Ένωσης, αποτελεί πράξη ακραίας και προκλητικής περιφρόνησης της διεθνούς νομιμότητας και του Ευρωπαϊκού Δικαίου, καθώς και των επανειλημμένων εκκλήσεων της διεθνούς κοινότητας προς την Τουρκία να τερματίσει τις παράνομες ενέργειες και να σεβαστεί την κυριαρχία και τα αποκλειστικά κυριαρχικά δικαιώματα της Κυπριακής Δημοκρατίας», προστίθεται.</p>
      <p>Παράλληλα, η Κυπριακή Δημοκρατία, διαμηνύει πως «οποιοσδήποτε  ισχυρισμός της Τουρκίας ότι η γεώτρηση διεξάγεται κατόπιν «αδειοδότησης» από τη λεγόμενη «ΤΔΒΚ» προς την τουρκική εταιρεία πετρελαίου (ΤΡΑΟ) ουδεμία νομική βάση έχει και οποιεσδήποτε γεωτρητικές δραστηριότητες διεξάγονται εκ μέρους ή προς όφελος του παράνομου αποσχιστικού καθεστώτος είναι παράνομες και άκυρες, όπως εξάλλου παράνομο και ανυπόστατο είναι και το ίδιο το ψευδοκράτος, σύμφωνα με τα σχετικά ψηφίσματα του Συμβουλίου Ασφαλείας του ΟΗΕ».</p>
      <h3>«Τουλάχιστον υποκριτικό αυτό που κάνει η Τουρκία»</h3>
      <p>Σημειώνεται επίσης πως είναι τουλάχιστον υποκριτικό η Τουρκία να ισχυρίζεται ότι δήθεν υπερασπίζεται τα δικαιώματα των Τουρκοκυπρίων, ενώ την ίδια στιγμή διεκδικεί προς όφελός της το 44% της ΑΟΖ/υφαλοκρηπίδας της Κύπρου εις βάρος των νόμιμων δικαιωμάτων ολόκληρου του κυπριακού λαού.</p>
      <p>Τα συμφέροντα των Τουρκοκυπρίων θα διασφαλιστούν καλύτερα μέσω της συνολικής διευθέτησης του κυπριακού προβλήματος, και όχι με τη διεξαγωγή παράνομων δραστηριοτήτων και δη 10 μέρες πριν από την προγραμματισμένη συνάντηση του Προέδρου της Δημοκρατίας με τον Τουρκοκύπριο ηγέτη και τον Γενικό Γραμματέα των Ηνωμένων Εθνών, στο Βερολίνο.</p>
      <p>Η Κυβέρνηση, καλεί για ακόμη μία φορά την Τουρκία να τερματίσει όλες τις παράνομες ενέργειές της και να αποσύρει όλα τα γεωτρητικά και σεισμικά σκάφη από τις θαλάσσιες ζώνες της Κύπρου, υπενθυμίζοντας το πλαίσιο κυρώσεων το οποίο τέθηκε σε ισχύ από την Ευρωπαϊκή Ένωση, το οποίο στοχεύει φυσικά και νομικά πρόσωπα που εμπλέκονται στις συνεχιζόμενες παράνομες γεωτρήσεις εντός της χωρικής θάλασσας, της ΑΟΖ και της υφαλοκρηπίδας της Κύπρου.</p>
      <p>Καλεί τέλος, «όλα τα φυσικά και νομικά πρόσωπα τα οποία εμπλέκονται στις παράνομες τουρκικές γεωτρήσεις να τερματίσουν οποιαδήποτε συνεργασία ή συνδρομή σε οποιεσδήποτε παράνομες δραστηριότητες».</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/15/politics/ksana-stin-kypriaki-aoz-o-porthitis-ksekinise-nea-geotrisi/"/>
        <a href="https://www.tovima.gr/2019/11/13/world/erntogan-tramp-mia-dyskoli-sxesi/"/>
        <a href="https://www.tovima.gr/2019/11/12/society/kypros-koini-aeronaytiki-askisi-me-tin-aigypto-stin-kypriaki-aoz/"/>
        <a href="https://www.tovima.gr/2019/11/12/politics/ikanopoiisi-leykosias-gia-ta-metra-kata-tis-tourkias/"/>
        <a href="https://www.tovima.gr/2019/11/11/world/agkyra-den-stamatame-tis-geotriseis-stin-an-mesogeio/"/>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/"/>
        <a href="https://www.tovima.gr/2019/11/09/politics/ti-perilamvanoun-oi-kyroseis-tis-ee-kata-tis-tourkias-gia-tin-aoz/"/>
        <a href="https://www.tovima.gr/2019/11/09/politics/to-geotrypano-total-eni-stin-an-mesogeio-pote-ksekina-i-geotrisi/"/>
      </related>
    </article>
  </body>
</html>