<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191115-jovanovych-nazvala-vygadkoyu-spysok-nedotorkannyh/"/>
    <meta property="og:site_name" content="ФАКТИ"/>
    <meta property="article:published_time" content="2019-11-15T15:42:25+00:00"/>
    <meta property="og:title" content="Слухання щодо імпічменту: Йованович назвала вигадкою список недоторканних"/>
    <meta property="og:description" content="Екс-посол США в Україні Марі Йованович заявила, що ніколи не давала вказівок колишньому генпрокурору Юрію Луценку щодо людей, проти яких необхідно проводити розслідування."/>
  </head>
  <body>
    <article>
      <h1>Слухання щодо імпічменту: Йованович назвала вигадкою список недоторканних</h1>
      <address>
        <time datetime="2019-11-15T15:42:25+00:00">15 Nov 2019, 15:42</time>
      </address>
      <p>Екс-посол США в Україні Марі Йованович заявила, що ніколи не давала вказівок колишньому генпрокурору Юрію Луценку щодо людей, проти яких необхідно проводити розслідування.</p>
      <p>Колишній посол США в Україні Марі Йованович під час відкритих слухань у Палаті представників США в рамках справ щодо імпічменту президента Дональда Трампа запевнила, що не впливала на українських чиновників.</p>
      <blockquote>– Я не казала панові Луценку чи іншим українським чиновникам, кого вони повинні чи не повинні переслідувати.<br/>Натомість я виступала за позицію США, що має панувати верховенство закону, а українські правоохоронні органи, прокурори та судді повинні припинити вибіркове застосування своєї влади, як політичної зброї проти своїх супротивників, – сказала Йованович.</blockquote>
      <p><b>Читайте:</b> <a href="https://fakty.com.ua/ua/svit/20191104-oprylyudneno-svidchennya-jovanovych-i-makkinli-u-spravi-impichmentu-trampu-dokument/">Оприлюднено свідчення Йованович і Маккінлі у справі імпічменту Трампу (ДОКУМЕНТ)</a></p>
      <p>Екс-посол вкотре наголосила, що не надала ГПУ список із людьми, котрих не треба переслідувати.</p>
      <blockquote>– Пан Луценко, колишній генпрокурор України, який висунув це твердження, визнав, що цього списку не існувало, – додала дипломат.</blockquote>
      <p>Нагадаємо, Марі <a href="https://fakty.com.ua/ua/svit/20190506-ssha-vidklykayut-posla-v-ukrayini-mari-jovanovych-zmi/">Йованович відкликали з посади посла</a> США в Україні в травні 2019 року.</p>
    </article>
  </body>
</html>