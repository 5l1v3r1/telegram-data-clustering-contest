<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health/_korvalol-ta-inshi-socialni-liki-mozhut-viyavitisya-nedostupnimi-zmi/938385"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T15:48:00+00:00"/>
    <meta property="og:title" content="&quot;Корвалол&quot; та інші соціальні ліки можуть виявитися недоступними - ЗМІ"/>
    <meta property="og:description" content="Недорогі лікарські засоби, у тому числі популярні седативні краплі &quot;Корвалол&quot;, в наступному році можуть виявитися недоступними для пенсіонерів та малозабезпечених українців. Про це йдеться в сюжеті програми &quot;Подробиці&quot; на телеканалі &quot;Інтер&quot;. &quot;Обсяг субсидій в бюджеті на наступний рік ..."/>
  </head>
  <body>
    <article>
      <h1>"Корвалол" та інші соціальні ліки можуть виявитися недоступними - ЗМІ</h1>
      <address><time datetime="2019-11-15T15:48:00+00:00">15 Nov 2019, 15:48</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938385_w_300.jpg?v=0"/>
        <figcaption>"Корвалол" в наступному році може виявитися недоступними для пенсіонерів та малозабезпечених українців. Фото: Delo.ua</figcaption>
      </figure>
      <p>Недорогі лікарські засоби, у тому числі популярні седативні краплі "Корвалол", в наступному році можуть виявитися недоступними для пенсіонерів та малозабезпечених українців.</p>
      <p>Про це йдеться в сюжеті програми "<a href="https://podrobnosti.ua/2326174-skandal-navkolo-radjanskih-lkv-korvalol-mozhe-zniknuti-z-aptek.html?fbclid=IwAR1Vjs2KBox4Cg6jHo04lDWULZmLz3qa000HRmsaFTe8QSYVeFtNEQUBsJU">Подробиці</a>" на телеканалі "Інтер".</p>
      <p>"Обсяг субсидій в бюджеті на наступний рік скоротили на 7 млрд грн - майже на 20%, з огляду на інфляцію. Це означає, що найменш захищеним верствам населення доведеться витрачати ще більше, наприклад, на ліки, значне подорожчання яких прогнозують", - розповідають тележурналісти.</p>
      <p>Вони також пояснюють, що імпортери зарубіжних ліків закладають у свої прогнози високі курсові ризики. А тому імпортні препарати подорожчають навіть при стабільному фактичному курсі долара.</p>
      <p>Що стосується вітчизняних ліків - в групі ризику знаходиться "Корвалол", оскільки АТ "Фармак" прагне монополізувати цей бренд і вже давно судиться за нього з фармацевтичною компанією "Дарниця".</p>
      <p>"На заводі ("Фармак"- ред.) стверджують: саме у них придумали Корвалол. Хоча насправді з 60-х його виробляли десятки підприємств по всьому СРСР. Виробник всі суди програв. Але два роки тому на сторону компанії стали чиновники Мінекономіки. За даними ЗМІ, за цим рішенням у 2017 році могла стояти заступник міністра Наталія Микольська. До роботи в уряді чиновниця вже захищала юридичні інтереси позивача у цій справі", - зазначає телеканал "Інтер".</p>
      <p>На основі рішення міністерства "Фармак" намагається відсудити "Корвалол" собі, стверджуючи, що споживач може сплутати назви препаратів двох конкурентів. Хоча юристи вважають аргументи "Фармак" сумнівними.</p>
      <p>"Корвалол Corvalolum" і торгова марка "Корвалол-Дарниця" не є подібними до ступеня змішання. До складу торговельної марки "Корвалол-Дарниця" включено словесне позначення "Дарниця", яке дозволяє споживачеві ідентифікувати конкретного виробника товару", - наводяться в сюжеті слова Олени Андрєєвої, експерта у сфері інтелектуальної власності.</p>
      <p>Не є схожими і упаковки лікарських засобів двох конкурентів. Цим справа "Корвалолу" відрізняється від судового процесу навколо іншого радянського бренду - "Цитрамон". У нинішньому році "Дарниця" <a href="http://yur-gazeta.com/golovna/sprava-korvalola-chomu-vchit-nas-keys-radyanskogo-brenda.html">виграла позов</a> у ​​харківської компанії "Здоров'я" і домоглася відкликання держреєстрації препарату "Цитрамон-Здоров'я". При цьому претензія полягала не в бренді "Цитрамон" як такому, а в схожості дизайну упаковки: коробка харківського препарату майже повністю копіювала дизайн упаковки препарату "Цитрамон-Дарниця".</p>
      <p>У сюжеті "Інтера" зазначається, що в разі перемоги "Фармак" можна очікувати подорожчання "Корвалолу".</p>
      <p>"Є ризик істотного підняття ціни цього препарату і зниження якості продукції. Це зрозумілі ефекти монопольного становища одного виробника", - наводить "Інтер" слова Олександра Мамуні, адвоката і експерта з патентного права.</p>
      <p>У сюжеті наголошується, що слідом за "Корвалолом" у два-три рази можуть подорожчати й інші ліки з радянською історією: наприклад, противірусні або жарознижуючі.</p>
      <p>"А це - мільйони гривень з кишень українців. І тоді питання, хто з чиновників і суддів захищає інтереси нечесного виробника, буде вже до правоохоронних органів", - роблять висновок тележурналісти.</p>
      <blockquote>Як повідомлялося, суди між "Фармаком" і "Дарницею" почалися у 2004 році. Ще в 2011 році "Фармак" повністю програв "Дарниці" процес, де предметом спору було позначення "Корвалол". Але в 2017 році "Фармак" відновив судову тяжбу, змінивши предмет спору на "Корвалол Corvalolum".<br/>Влітку 2017 року Апеляційна палата МЕРТ <a href="https://delo.ua/business/mert-soobschil-rezultaty-issledovanija-otnositelno-znaka-korvalo-344638/">визнала позначення</a> "Корвалол Corvalolum" добре відомим по відношенню до "Фармак". У 2018 році Київський апеляційний господарський суд за апеляційною скаргою "Дарниці" <a href="https://korrespondent.net/business/companies/3991256-darnytsa-v-sude-otstoiala-pravo-na-vypusk-korvalola">скасував це рішення</a>. 25 червня 2019 року Велика палата Верховного суду, у свою чергу, <a href="https://ukranews.com/news/638769-bolshaya-palata-verhovnogo-suda-napravila-delo-o-spore-za-horosho-izvestnuyu-marku-korvalol">направила справу на повторний розгляд</a> до суду першої інстанції.<br/>30 жовтня 2019 року Господарський суд Києва відмовив "Дарниці" у задоволенні позову. Але "Дарниця" визнала рішення суду необґрунтованим та <a href="https://censor.net.ua/news/3157038/darnitsa_prodoljit_otstaivat_pravo_na_proizvodstvo_svoego_korvalola">має намір його оскаржити</a>.</blockquote>
    </article>
  </body>
</html>