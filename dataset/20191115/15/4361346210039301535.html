<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/kiteregette-a-szennyest-a-sztar-sajat-dalaitol-tiltottak-el-taylor-swiftet/186690"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-15T15:30:00+00:00"/>
    <meta property="og:title" content="Kiteregette a szennyest a sztár: saját dalaitól tiltották el Taylor Swiftet"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kiteregette a szennyest a sztár: saját dalaitól tiltották el Taylor Swiftet</mark>
      </h1>
      <address><time datetime="2019-11-15T15:30:00+00:00">15 Nov 2019, 15:30</time> by <a rel="author">Bors</a></address>
      <p>Egyetlen poszttal felforgatta az amerikai zeneipart Taylor Swift. Nem volt más lehetősége, mint a nyilvánossághoz fordulni, miután gyakorlatilag eltiltották a saját dalaitól. Scott Borchetta és Scooter Braun - akik jelenleg birtokolják a Big Machine Records lemezkiadót, és így ellenőrzésük alatt tartják Swift dalait - állítólag <b>kerek perec megtiltotta az énekesnőnek, hogy a november 25-i American Music Awardson, ahol az Évtized előadója díjjal tüntetik ki, előadjon bármit is a régebbi számaiból</b>, valamint azt is kikötötték, hogy a következő egy évben egyetlen régi dalát sem veheti fel újra.</p>
      <figure>
        <img src="http://media.borsonline.hu/cikk/20/192282/big-lead/650x360/2024844_035-798895291892629540.jpg"/>
        <figcaption>Taylor Swift kiakadt: semmilyen beleszólása nincs slágereinek sorsába © AFP</figcaption>
      </figure>
      <p>Swift Twitter-posztjában hangsúlyozta: a két férfinak <b>semmi joga nincs ahhoz, hogy eltiltsák a saját dalaitól.</b> <i>“Egyikőjüknek sem volt benne a kezük a dalok írásában. Nem ők hozták létre azt a kapcsolatot a rajongóimmal, ami most van.”</i></p>
      <p>Gyakorlatilag legyek jó kislány, és fogjam be. Különben megbüntetnek”</p>
      <p>– összegezte a kiadó ultimátumát Swift, aki szerint azt is megtiltották, hogy Braunról és Borchettáról beszéljen.</p>
      <figure>
        <iframe data-src="https://twitter.com/taylorswift13/status/1195123215657508867?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ha ez nem lenne elég, az énekesnő arról is beszámolt, hogy a Netflix két éve készít róla egy dokumentumfilmet. Braunék ezt is alaposan megcsáklyázták, ugyanis itt is megtiltották, hogy régi dalok hangozzanak el, ráadásul a készítők még régebbi koncertfelvételeket sem használhatnak.</p>
      <p>A poszt után számos sztár fejezte ki együttérzését. <b>Alan Cumming, Lily Allen, Halsey, Gigi Hadid mind felemelte a hangját</b>, a közösségi oldalon pedig egyre több helyen jelenik meg az #IStandWithTaylor (kiállok Taylor Swift mellett) tag.</p>
    </article>
  </body>
</html>