<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/15/kakvo-se-tyrsi-na-pazara-na-truda-stroiteli-shofiori-prodavachi.429768"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T15:09:00+00:00"/>
    <meta property="og:title" content="Какво се търси на пазара на труда? Строители, шофьори, продавачи..."/>
    <meta property="og:description" content="Сезонната заетост приключи, безработните се увеличиха | Dnes.bg"/>
  </head>
  <body>
    <article>
      <h1>Какво се търси на пазара на труда? Строители, шофьори, продавачи...</h1>
      <h2>Сезонната заетост приключи, безработните се увеличиха</h2>
      <address><time datetime="2019-11-15T15:09:00+00:00">15 Nov 2019, 15:09</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>5.6% е регистрираната безработица след края на сезонната заетост.</p>
      <p>Агенцията по заетостта отчита, че в края на октомври регистрираните безработни в бюрата по труда са общо 182 529, което – основно в резултат от приключването на сезонната заетост – е с 9 748 души повече спрямо септември. В сравнение с октомври 2018 г. те са с 10 970 по-малко.</p>
      <p>Новорегистрираните безработни през октомври са 35 697, като от тях 2 108 са били неактивни, т.е. не са били нито заети, нито учащи, и не са търсили работа.</p>
      <p>Нови 849 души - заети, учащи и пенсионери, са регистрирани през месеца като търсещи работа.</p>
      <p>Постъпилите на работа безработни през октомври са 17 562, като 93.5% от тях са устроени в реалната икономика. Други 515 търсещи работа лица от групата на пенсионерите, учащите и заетите, също чрез бюрата по труда са намерили своето ново работно място.</p>
      <p>На субсидирани работни места през месеца са устроени още 1 144 души</p>
      <p>През октомври в различни форми на обучения за възрастни, финансирани както от държавния бюджет, така и от Европейския социален фонд, са обхванати нови 481 безработни. Завършилите обучения през месеца са общо 770 безработни. От началото на годината Агенцията по заетостта е помогнала на 21 513 безработни да повишат квалификацията си или да придобият нови умения.</p>
      <p>Заявените работни места на първичния пазар на труда през октомври са 14 410, като 77.7% от тях са в частния сектор. Най-голям дял свободни работни места са заявени в преработващата промишленост (30.3%), търговията, ремонта на автомобили и мотоциклети (14.0%), административните и спомагателните дейности (10.1%), хотелиерството и ресторантьорството (8.2%), строителството (7.1%), и други.</p>
      <p>Най-търсените групи професии през този месец са: строителни работници; оператори на стационарни машини и съоръжения; работници в добивната и преработващата промишленост, транспорт; продавачи; персонал, зает в сферата на персоналните услуги (бармани, сервитьори, готвачи, камериери и др.) и др.</p>
    </article>
  </body>
</html>