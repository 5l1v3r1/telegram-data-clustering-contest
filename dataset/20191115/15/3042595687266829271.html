<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/gjor-som-tone-for-finalen/71819173"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T15:41:04+00:00"/>
    <meta property="og:title" content="Gjør som Tone før finalen"/>
    <meta property="og:description" content="Aleksander Hetland og Jørgine Massa Vasstrand tar helt spesielle grep for å vinne «Skal vi danse» lørdag kveld."/>
  </head>
  <body>
    <article>
      <h1>Gjør som Tone før finalen</h1>
      <h2>Aleksander Hetland og Jørgine Massa Vasstrand tar helt spesielle grep for å vinne «Skal vi danse» lørdag kveld.</h2>
      <address><time datetime="2019-11-15T15:41:04+00:00">15 Nov 2019, 15:41</time> by <a rel="author">Henriette Eilertsen</a></address>
      <p>For 13 år siden kunne <a href="https://www.dagbladet.no/kjendis/derfor-er-de-ikke-forlovet/71756558">artist og influenser Tone Damli (31) </a>avsløre at hun hadde på seg en lykketruse da hun <a href="https://www.dagbladet.no/kjendis/derfor-har-hun-flytta-ut/71815965">deltok i «Skal vi danse»</a>. Det skulle imidlertid vise seg at trusa ikke kunne hjelpe henne helt til topps, og Damli måtte takke for seg bare uka før finalen.</p>
      <p>Også i årets sesong har deltakerne helt spesielle ritualer før de går på parketten, og en av dem gjør akkurat som Tone Damli.</p>
      <figure>
        <img src="https://dbstatic.no/71821049.jpg?imageId=71821049&amp;x=0&amp;y=7.1307300509338&amp;cropw=100&amp;croph=82.51273344652&amp;width=643&amp;height=487"/>
        <figcaption><b>LYKKETRUSE:</b> Tone Damli brukte hvite Calvin Klein-truser da hun var med i dansekonkurransen. Foto: Tore Skaar / Se og Hør Vis mer</figcaption>
      </figure>
      <figure>
        <img src="https://dbstatic.no/71824411.jpg?imageId=71824411&amp;x=0&amp;y=1.1940298507463&amp;cropw=100&amp;croph=95.373134328358&amp;width=506&amp;height=640"/>
      </figure>
      <p><a href="https://www.dagbladet.no/video/-sarere-enn-jeg-trodde/NEjSGjva">Jørgine Massa Vasstrand (30) </a>har nemlig helt siden hun for første gang fikk 40 poeng danset i samme truse. Overfor Dagbladet letter hun nå på sløret om den såkalte lykketrusa, som hun har klare planer for hvis hun vinner.</p>
      <p>- Jeg hadde på meg en grå truse da jeg fikk 40 poeng for dansen til låta «Shallow». Jeg har blitt skikkelig overtroisk av dette «Skal vi danse»-opplegget, så jeg tenkte at denne trusa må jeg ha på meg hver gang, humrer hun.</p>
      <p>- Jeg har vasket den mellom hver sending, altså, skyter hun raskt inn.</p>
      <figure>
        <img src="https://dbstatic.no/71821071.jpg?imageId=71821071&amp;x=0&amp;y=0&amp;cropw=100&amp;croph=90.45643153527&amp;width=643&amp;height=436"/>
        <figcaption><b>GIR ALT:</b> Influenseren Jørgine Massa Vasstrand og svømmeren Aleksander Hetland gjør alt de kan for å stå igjen øverst på pallen. Foto: Espen Solli / TV 2 Vis mer</figcaption>
      </figure>
      <ul>
        <li>
          <i>Se video øverst i saken!</i>
        </li>
      </ul>
      <h3>Selger trusa</h3>
      <p>30-åringen påpeker også at hun har planer om å ha den på seg under finalen på lørdag.</p>
      <p>- Hvis jeg ikke finner den på lørdag, går jeg rett i kjelleren. Jeg tror oppriktig på at jeg kommer til å vinne «Skal vi danse» hvis jeg har på meg den trusa, sier tv-profilen spøkefullt.</p>
      <p>Og hvis hun så ender øverst på pallen lørdag, har hun klare planer for hva hun har tenkt til å gjøre med trusa:</p>
      <p>- Jeg skal prøve å selge den på Ebay for en halv million.</p>
      <p>
        <i>- Skal du vaske den eller legge den ut brukt?</i>
      </p>
      <p>- Jeg tror at hvis jeg legge den ut brukt, så er det større sannsynlighet for å få mer penger for den. Kanskje det blir budrunde til og med, sier hun og ler.</p>
      <p>Når det gjelder andre ritualer, svarer Vasstrand:</p>
      <p>- Nei, det er bare den trusa, som jeg tar på fra morgenen av. Synes du jeg burde ha skifta? Nei, det holder med ett truseskift om dagen.</p>
      <h3>- Tenker på ingenting</h3>
      <p>Aleksander Hetland (36) har på sin side ikke noe lykkeplagg, ei heller en lykkebokser. Derimot har han én rutine han gjør før hver dans.</p>
      <p>- Jeg behandler «Skal vi danse» som et svømmestevne. Jeg kommer inn, varmer opp, går gjennom alle detaljene og prøver å få det inn i hodet. Jeg ser det for meg og etter det tenker jeg på ingenting. Jeg prøver å bare nyte det, høre på musikken og stole på at det går, sier han, og fortsetter:</p>
      <p>- Hodet kan fort bli fylt med usikkerhet, men jeg prøver å legge det til side og bare ha det gøy. Det er da jeg har danset eller svømt best. Kanskje det henger sammen.</p>
    </article>
  </body>
</html>