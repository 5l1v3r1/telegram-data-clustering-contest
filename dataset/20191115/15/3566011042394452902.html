<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547469.html/%D8%AF%D9%88%D9%84%D8%AA-%D9%86%D8%B8%D8%A7%D8%B1%D8%AA-%DA%A9%D9%86%D8%AF-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A8%D9%82%DB%8C%D9%87-%DA%A9%D8%A7%D9%84%D8%A7%D9%87%D8%A7-%D8%B1%D8%A7-%DA%AF%D8%B1%D8%A7%D9%86-%D9%86%DA%A9%D9%86%D8%AF--%D8%AD%D8%A7%DA%A9%D9%85%D8%A7%D9%86-%D9%82%D8%B1%D9%88%D9%86-%D9%88%D8%B3%D8%B7%D8%A7%DB%8C%DB%8C-%D9%85%D8%B1%D8%AF%D9%85-%DB%8C%D9%85%D9%86-%D9%88-%D9%81%D9%84%D8%B3%D8%B7%DB%8C%D9%86-%D8%B1%D8%A7-%D8%B4%D9%87%DB%8C%D8%AF-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:11:00+00:00"/>
    <meta property="og:title" content="دولت نظارت کند گرانی بنزین بقیه کالاها را گران نکند/ حاکمان قرون وسطایی مردم یمن و فلسطین را شهید می‌کنند"/>
    <meta property="og:description" content="خطیب نماز جمعه این هفته تهران گفت: اینکه می‌گویند جمهوری اسلامی می‌گوید یهود نباشد، کید و نقشه دشمن است، جمهوری اسلامی کی گفته است که یهود نباشد؟ مسئله صهیونیست مطرح است،صهیونیست ضد خداست."/>
  </head>
  <body>
    <article>
      <h1>دولت نظارت کند گرانی بنزین بقیه کالاها را گران نکند/ حاکمان قرون وسطایی مردم یمن و فلسطین را شهید می‌کنند</h1>
      <h2>امامی‌کاشانی:</h2>
      <address>
        <time datetime="2019-11-15T15:11:00+00:00">15 Nov 2019, 15:11</time>
      </address>
      <p>خطیب نماز جمعه این هفته تهران گفت: اینکه می‌گویند جمهوری اسلامی می‌گوید یهود نباشد، کید و نقشه دشمن است، جمهوری اسلامی کی گفته است که یهود نباشد؟ مسئله صهیونیست مطرح است،صهیونیست ضد خداست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از تسنیم، آیت‌الله محمد امامی‌کاشانی خطیب نماز جمعه این هفته تهران در خطبه‌‌های اول این نماز در سخنانی، گفت: به میهمانان مجمع تقریب که از کشورهای مختلف به ایران آمده‌اند، تبریک می‌گویم، این کار و دعوت از دوستان و برادران اهل سنت از جهان اسلامی خیلی سابقه طولانی دارد و مسئله وحدت مسلمانان با هم، قبل از انقلاب هم مطرح بوده و علمای بزرگ، از شیعه و سنی مطرح کرده‌‌اند، بسیار مهم و ضروری زمان ماست.</p>
      <p>وی با بیان اینکه دشمن کار نظامی نمی‌کند، بلکه در مراکز تصمیم‌گیری نفوذ کرده و در آن نفوذ کار خودش را می‌کند، اظهار داشت: سلاح نفوذ برای دشمن برنده‌‌تر است، وقتی بیاید سراغ حاکمانی که در بعضی از کشورهای اسلامی و عربی هستند و با آنها صحبت کند، این کار نشانه این است که دشمن با اسلام نیست، مسلمان سنی و شیعی، برایش اهمیتی ندارد، خدا برایش مطرح است و با خدا نیست و با خدا می‌جنگد.</p>
      <p>خطیب نماز جمعه این هفته تهران اضافه کرد: کسانی که این چنین یمن را از کوچک و بزرگ بمباران می‌کنند و یا در فلسطین این چنین افراد را شهید می‌کنند؛ اینها با برنامه‌ریزی بعضی حاکمان دوره قرون وسطایی هستند، آنها با هم می‌شوند و از همه روشن‌تر می‌گویند که ما برای پول شما با شما هستیم، نه چیز دیگر و به آنها تحقیر و توهین می‌کنند، این وضع ماست.</p>
      <p>آیت‌الله امامی‌کاشانی تصریح کرد: پیغمبر اکرم می‌فرمایند که مخالف هم نباشید، دل‌تان از هم کدورت نداشته باشد، با هم صمیمی باشید، پیغمبر اکرم می‌خواهد دل‌ها با هم صمیمی باشند، البته اگر در بعضی از اعتقادات مشترک نیستند، اما آنچه که مهم است، همین مسئله صمیمت و روابط است، این را نه تنها در جهان اسلام در بیرون از اسلام هم برده‌اند.</p>
      <p>وی افزود: همین که می‌گویند ایران و جمهوری اسلامی می‌گوید یهود نباید باشد، نقشه و کید دشمن است، کی جمهوری اسلامی می‌گوید یهود نباید باشد؟! یهود که قرآن کریم اینقدر آیات از قوم یهود دارد، این یهود نیست، یهودیان که با آنهایی که صهیونیست هستند، مقابله می‌کند، صهیونیست مطرح است، صهیونیست نه یهودی و نه نصرانی است، هیچ نیست و با با خداست، صهیونیست، ضد خداست.</p>
      <p>خطیب نماز جمعه این هفته تهران ادامه داد: همین رئیس‌جمهور آمریکا و همین رژیمی که آمریکا هست و جاهایی دیگر که از اذناب او هستند، اینها یک واقعیت است، همه یک طرف هستند و آن این است که ضدا خدا، ضد انسانیت و ضد همه ارزش‌هاست، لذا استکبار به دنبال منافعش است، کاری به دین و مذهب ندارد، به یهود و نصارا و شیعه و سنی هم کاری ندارد، با همه موافق است، اگر به او پول دهند و با همه مخالف است، اگر به او پول ندهند، مسئله عناد و دشمنی را باید دید که در کجاست.</p>
      <p>آیت‌الله امامی‌کاشانی افزود: ما امروز گرفتار شدیم، همین فلسطین، چه می‌کنند با مردم فلسطین این صهیونیست‌‌ها، این عراق از کجا سرچشمه گرفته، نفود کجا از می‌آید؟ خوشبختانه در کشور عراق مرجعیت بسیار قوی عظیم وجود دارد که مردم عراق آگاه هستند و می‌دانند که باید به مرجعیت توجه کنند و کلمات او را نصب‌العین قرار دهند، کرارا هم ایشان گفته‌اند که مردم عراق حق دارند در گرانی حرف بزنند و در اینکه کشور عراق درست اداره نمی‌شود، حرف بزنند، نباید طوری باشد که دشمن از آن سوء‌استفاده کند.</p>
      <p>وی تأکید کرد: در مسئله عراق و سوریه، افغانستان و نقاط دیگر، دشمن می‌خواهد همه آنها را اداره کند، چون اسلام و لا اله الا الله را نمی‌خواهد، چون با منافع‌شان در تضاد است؛ اگر مسلمانان در دل با هم مخالفت داشته اما با هم صمیمی باشند، دشمن نمی‌تواند بر آنها مسلط شود، تمام تسلط‌ها از همین جاست.</p>
      <p>خطیب نماز جمعه این هفته تهران، راه جلوگیری از تسلط دشمن را توجه به فرامین رهبر انقلاب مبنی بر استقامت دانست و گفت: راه همین است که رهبر انقلاب کرارا فرموده‌اند و آن استقامت در برابر دشمن است، استقامت یعنی اینکه در برابر دشمن نترسد، شجاع باشد و با قدرت حرف بزند و به دنبال هدف برود و هیچ چیزی جلوی هدف را نگیرد، شهدا همین است، اینکه جمهوری اسلامی ایران با این عظمت است در دنیا به خاطر ایثارگری‌ها و فداکاری‌های شهداست.</p>
      <p>آیت‌الله امامی‌کاشانی ادامه داد: مردم فلسطین و مردم عراق در برابر توطئه‌‌های دشمن باید استقامت داشته باشند، باید بیدار و هوشیار بود و راه را دانست.</p>
      <p>وی اضافه کرد: مسئله دیگری که بین شیعیان و اهل سنت وجود دارد، مسئله حضرت مهدی(عج) است، در حدیثی از پیامبر اکرم نقل شده است که فرمودند "روزگاری خواهد رسید که مشکلات، اضطراب‌ها و گرفتاری‌ها آنقدر زیاد می‌شود که امت اسلام را به سختی می‌اندازد، آن زمان است که جهان اسلام به فریاد خواهد رسید و فرزند من حضرت مهدی(عج)را فریاد خواهد کرد و او همه عالم را خواهد گرفت".<br/><br/>خطیب نماز جمعه این هفته تهران ادامه داد: بهترین انسانها کسانی هستند که وقتی حجت خدا غایب است به آن حضرت اعتقاد داشته و امید داشته باشند و فرج را بخواهند، بنابراین دنیا، دنیای استکبار و تسلط دشمنان است، اما آینده روشن است، جهان اسلام باید به این آینده نگاه کند و زمینه ظهور حضرت را فراهم کند.</p>
      <p>آیت‌الله امامی‌کاشانی همچنین در خطبه‌‌های اول نماز جمعه این هفته تهران به موضوع طرح جدید دولت برای تغییر در قیمت بنزین اشاره کرد و گفت: مسئله بنزین یک تصمیمی است که دولت و مجلس با مشورت فرهیختگان حوزه اقتصاد گرفتند، اما باید به اجرای این تصمیم توجه کرد و در کنار آن نظارت هم داشت، علاوه بر نظارت و اجرا، باید به آن کسی که کالا می‌فروشد گفت که چه ربطی دارد، اگر بنزین گران شد، آن کالاها هم باید گران شود؛ باید انصاف باشد.</p>
      <p>وی افزود: کسی که میوه می‌فروشد و کسی که کالا و جنس می‌فروشد، باید بداند که که گرانی بنزین نباید موجب افزایش قیمت کالاها و میوه شود و در قیمت همه کالاها اثر بگذارد، باید انصاف وجود داشته باشد، باید در اجرای این تصمیم دقت کرد، افراد نباید به دنبال این باشند که حال که بنزین گران شد، همه چیز گران شود و بحران به‌وجود بیاید.</p>
      <p>خطیب نماز جمعه این هفته تهران تأکید کرد: کسی که به پیامبر اکرم(ص) شبیه‌تر است، باید با انصاف باشد، گران شدن بنزین چه ربطی به افزایش قیمت میوه، لباس، فرش و یا خانه دارد؟ همه نباید اجناس را گران و بحران درست کنند.</p>
      <p>انتهای پیام/</p>
      <p> </p>
    </article>
  </body>
</html>