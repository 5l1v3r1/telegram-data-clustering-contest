<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/morozi-ne-za-gorami-u-kijevi-stvoreno-operativniy-shtab-dopomogi-bezhatchenkam-640239.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T15:30:23+00:00"/>
    <meta property="og:title" content="Морози не за горами: у Києві створено оперативний штаб допомоги безхатченкам"/>
    <meta property="og:description" content="На вулицях міста працюватимуть соціальні патрулі"/>
  </head>
  <body>
    <article>
      <h1>Морози не за горами: у Києві створено оперативний штаб допомоги безхатченкам</h1>
      <address>
        <time datetime="2019-11-15T15:30:23+00:00">15 Nov 2019, 15:30</time>
      </address>
      <h4>На вулицях міста працюватимуть соціальні патрулі</h4>
      <p>У Києві з 1 грудня 2019 року до 1 квітня 2020 року організовується соціальне патрулювання для забезпечення бездомних осіб гарячим харчуванням, теплими речами і взуттям. Відповідним розпорядженням Київської міської держадміністрації утворено міський оперативний штаб допомоги бездомним особам та координації соціального патрулювання у столиці у зимовий період. Штаб очолила заступниця голови КМДА Марина Хонда, <a href="https://kyivcity.gov.ua/news/u_kiyevi_stvoreno_operativniy_shtab_dopomogi_bezdomnim_osobam_ta_koordinatsi_sotsialnogo_patrulyuvannya_u_zimoviy_period/">повідомляє</a> пресслужба адміністрації.</p>
      <p>«На сьогодні в Києві перебуває велика кількість осіб без визначеного місця проживання, які живуть на вокзалах, сміттєзвалищах, у переходах, під’їздах будинків та пустирях. Усі ці люди перебувають за межею бідності. Особливо важко таким людям взимку, і тому щорічно у зимовий період у зв’язку із різким зниженням температури повітря та настанням стійких холодів у Києві проводиться соціальне патрулювання», – зазначила вона.</p>
      <p>На базі Будинку соціального піклування створять виїзні бригади для соціального патрулювання. Департаменту соціальної політики доручено за несприятливих погодних умов у зимовий період винайти можливість щодо збільшення на 30% кількості ліжко-місць у Будинку соціального піклування (на вулиці Суздальській, 4/6), Київському центрі соціальної адаптації престарілих, інвалідів та інших осіб, що не мають постійного місця проживання (с. Ясногородка Вишгородського району Київської області).</p>
      <p>Штаби координації соціального патрулювання взимку та заходи щодо роботи з бездомними також мають розробити районні державні адміністрації.</p>
      <p>Разом із тим, до Управління патрульної поліції в Києві Департаменту патрульної поліції буде направлено прохання організувати чергування працівників поліції для охорони громадського правопорядку у місцях роботи виїзних бригад.</p>
      <p>Надання підтримки безпритульним громадянам сприятиме оздоровленню криміногенної обстановки у столиці, посилить пожежну безпеку, оскільки значна кількість пожеж у столиці узимку виникає на горищах, у підвалах та відселених будівлях зазначеною категорією осіб.</p>
      <related>
        <a href="https://glavcom.ua/kyiv/news/vidano-dovidnik-dlya-stolichnih-bezhatchenkiv-624025.html"/>
        <a href="https://glavcom.ua/kyiv/news/u-kijevi-zyavitsya-kompleksniy-centr-obslugovuvannya-bezhatchenkiv-563214.html"/>
        <a href="https://glavcom.ua/kyiv/news/u-listopadi-kiyani-otrimayut-pilgi-na-oplatu-komunalki-na-83-mln-grn-639550.html"/>
      </related>
    </article>
  </body>
</html>