<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/oblastniyat-na-krdzhali-pokani-kmetovete-na-kafe-na-dialoga-406812.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T15:16:28+00:00"/>
    <meta property="og:title" content="Областният на Кърджали покани кметовете на кафе на диалога"/>
    <meta property="og:description" content="Идеята на Никола Чанев е да бъде заздравено партньорството между държавата и местната власт"/>
  </head>
  <body>
    <article>
      <h1>Областният на Кърджали покани кметовете на кафе на диалога</h1>
      <address><time datetime="2019-11-15T15:16:28+00:00">15 Nov 2019, 15:16</time> by <a rel="author">Ирина Ангелова</a></address>
      <p>Кафето на диалога изпиха областният управител Никола Чанев и кметовете на седемте общини в Кърджалийско. Поканата бе на Чанев, а идеята – да бъде заздравено партньорството между държавата и местната власт и да бъдат обсъдени основните приоритети в началото на новия 4-годишен управленски мандат.</p>
      <p>„Готов съм да подкрепя всяко разумно действие, проект и инициатива, които са градивни и полезни за хората от региона”, изтъкна областният управител. „Няма как да изпълним програмите си без подкрепата на държавата и правителството, очакванията на гражданите също са за реален и ефективен диалог между институциите. Нека не влизаме в полето на популизма, никой не печели от това“, заяви кметът на Кърджали Хасан Азис. От името на колегите си той призова към повече прагматизъм и съгласуване между централна и местна власт по всички важни за региона въпроси, които трябва да се решават на масата за преговори.</p>
      <p>На първо място, присъстващите посочиха проекта за Околовръстното на Кърджали, за чието ускоряване поискаха да се предприемат съвместни действия и да се търси подкрепа на най-високо ниво. Обектът е с национално значение и по него предстои да бъдат отчуждени около 300 недвижими имота с над 3000 собственици.       Поставени бяха и други важни теми като изграждането на кучешки приют в Седловина, запълването на Регионалното депо за отпадъци и др. Областният управител предложи срещите с кметовете да бъдат регулярни – по веднъж на всяко тримесечие.</p>
      <p> </p>
    </article>
  </body>
</html>