<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621655/%D8%A8%D8%A7-%D8%A7%DB%8C%D9%86-%D8%AF%D9%85%D9%86%D9%88%D8%B4-%D9%BE%D8%A7%DB%8C%DB%8C%D8%B2%DB%8C-%D8%A7%D8%B2-%D8%AF%D8%B1%D8%AF%E2%80%8C%D9%87%D8%A7%DB%8C-%D8%B3%DB%8C%D8%A7%D8%AA%DB%8C%DA%A9-%D8%AF%D8%B1-%D8%A7%D9%85%D8%A7%D9%86-%D8%A8%D8%A7%D8%B4%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T15:05:00+00:00"/>
    <meta property="og:title" content="با این دمنوش پاییزی از درد‌های سیاتیک در امان باشید"/>
    <meta property="og:description" content="برای کودکان زیر دو سال مصرف آن مجاز نیست و برای افراد بالای ۶۵ سال مقدار مصرف باید کاهش داده شود."/>
  </head>
  <body>
    <article>
      <h1>با این دمنوش پاییزی از درد‌های سیاتیک در امان باشید</h1>
      <address>
        <time datetime="2019-11-15T15:05:00+00:00">15 Nov 2019, 15:05</time>
      </address>
      <p>
        <i>برای کودکان زیر دو سال مصرف آن مجاز نیست و برای افراد بالای ۶۵ سال مقدار مصرف باید کاهش داده شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محسن پویان، مدیر مجتمع تحقیقات گیاهان دارویی جهاد دانشگاهی خراسان جنوبی درباره دمنوشی برای رهایی از درد سیاتیک اظهار کرد: گل راعی یک گیاه دارویی است که به نام‌های هوفاریقون، چای کوهی، هزار چشم، داذی رومی، قوریون، علف چای و گل شهناز استفاده می‌شود.</p>
      <p>وی افزود: طبیعت گیاه بسیار گرم و خشک بوده و استفاده موضعی از عصاره گیاه برای التیام زخم اثرات بسیار مفیدی دارد، قابض و ضدعفونی کننده مجاری ادرار است.</p>
      <figure>
        <img src="https://aftabnews.ir/files/fa/news/1398/8/24/359584_736.jpg"/>
      </figure>
      <p>این پژوهشگر با بیان اینکه این گیاه نیرودهنده و هضم‌کننده غذا و صفرابر بوده و برای التیام درد‌های میگرنی مفید است، تصریح کرد: برای درمان جراحات سوختگی اثرات مفیدی دارد، خاصیت ضدانگل داشته و برای دفع اخلاط مفید بوده و ترشح ادرار را زیاد می‌کند.</p>
      <p>پویان با بیان اینکه این گیاه برای در بیماری‌های صرع و هیستری مفید بوده و تسکین‌دهنده اعصاب است، بیان کرد: دم کرده دو گرم از آن در یک لیوان آب جوش برای رفع بی اختیاری ادرار مفید است.</p>
      <p>وی اظهار کرد: روغن‌گل راعی برای رفع تشنج اثرات مفیدی دارد و در التیام زخم اثربخش است، روغن آن برای آفتاب زدگی و زیبایی پوست مورد استفاده دارد.</p>
      <p>مدیر مجتمع تحقیقات گیاهان دارویی جهاد دانشگاهی خراسان جنوبی با اشاره به اینکه این گیاه برای قولنج‌های کبدی و کلیوی مفید است، افزود: این گیاه برای رفع کم‌خونی دختران جوان مفید است و مصرف آن برای تحریک و تقویت سیستم دفاعی بدن نافع است.</p>
      <p>پویان ادامه داد: این گیاه ضدویروس بوده و فعالیت قابل ملاحظه‌ای بر ضد ویروس ایدز دارد، گل راعی به عنوان داروی ضد افسردگی در جهان مطرح است چرا که در فعالیت منوآمین اکسیدار دخالت کرده و آن را به مهارکننده مفید تبدیل می‌کند، به این منظور باید دو تا سه ماه از آن استفاده کرد.</p>
      <p>وی افزود: در بیماری‌های کزاز و مننژیت اثرات مفیدی داشته و درد پشت و گردن و خشکی گردن را درمان می‌کند، باعث ساخته شدن کراتین شده و به این سبب موجب بازیابی ساختار آسیب‌دیده اپیدرم و بهبود ترک پا می‌شود.</p>
      <p>مدیر مجتمع تحقیقات گیاهان دارویی جهاد دانشگاهی خراسان جنوبی بیان کرد: این گیاه باعث کاهش سلول‌های پیر و مرده شده و خاصیت ضد التهابی و ضد باکتری داشته و ضد باکتری‌هایی است که در ترک پا عفونت ایجاد می‌کنند.</p>
      <p>پویان با بیان اینکه برای درمان زخم از پودر گل و برگ‌های خشک گیاه و یا مرهم گل‌های تازه استفاده می‌شود، تصریح کرد: برای تهیه دم کرده آن یک تا دو قاشق مرباخوری گل راعی را در یک لیوان آب جوش به مدت ۱۰ تا ۱۵ دقیقه دم کرده و سه نوبت در روز از این دم کرده استفاده می‌شود.</p>
      <p>وی افزود: برای کودکان زیر دو سال مصرف آن مجاز نیست و برای افراد بالای ۶۵ سال مقدار مصرف باید کاهش داده شود.</p>
      <p>این پژوهشگر اظهار کرد: اگردر زمان مصرف سردرد، سفتی گردن، آشفتگی و یا عوارض دیگری عارض شود باید مصرف آن را قطع کرد.</p>
      <p>پویان یادآور شد: افرادی که دچار فشار خون بوده یا از دارو‌های ضد افسردگی استفاده می‌کنند، نباید از این گیاه استفاده کنند، مصرف آن برای زنان باردار و شیرده مجاز نیست و افرادی که پوست حساس دارند نباید از آن استفاده کنند.</p>
    </article>
  </body>
</html>