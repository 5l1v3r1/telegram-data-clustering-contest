<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_regulyuvannyam-tarifiv-na-zaliznichni-perevezennya-povinna-zajmatisya-nkrt-galuzevi-asociaciyi/938380"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T15:31:00+00:00"/>
    <meta property="og:title" content="Регулюванням тарифів на залізничні перевезення повинна займатися НКРТ - галузеві асоціації"/>
    <meta property="og:description" content="Запуск Національної комісії з регулювання транспорту (НКРТ) дозволить встановити економічно обґрунтовані тарифи для Укрзалізниці, яка займає монопольне становище на ринку. Таку думку представники галузевих асоціацій висловили в ході круглого столу &quot;Реформа &quot;Укрзалізниці&quot; - альтернатива ..."/>
  </head>
  <body>
    <article>
      <h1>Регулюванням тарифів на залізничні перевезення повинна займатися НКРТ - галузеві асоціації</h1>
      <address><time datetime="2019-11-15T15:31:00+00:00">15 Nov 2019, 15:31</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938380_w_300.jpg?v=0"/>
        <figcaption>НКРТ повинна визначити джерела неефективної роботи УЗ і вказати на необхідність їх ліквідації</figcaption>
      </figure>
      <p>Запуск Національної комісії з регулювання транспорту (НКРТ) дозволить встановити економічно обґрунтовані тарифи для Укрзалізниці, яка займає монопольне становище на ринку.</p>
      <p>Таку думку представники галузевих асоціацій висловили в ході круглого столу "Реформа "Укрзалізниці" - альтернатива тарифним ініціативам держмонополії і єдиний шлях до зниження вантажних залізничних тарифів".</p>
      <p>"Без створення Національної комісії з регулювання на транспорті абсолютно передчасно говорити не тільки про автоматичну індексацію, а й про будь-яке підвищення тарифів. Більш того, не можна говорити про приховані види тарифів, такі як зближення класів вантажів, оскільки прямою функцією такого регулятора буде оцінка впливу на галузь економіки... Поки цей вплив ніхто не оцінював", - зазначив глава асоціації виробників цементу "Укрцемент" Роман Скільський.</p>
      <p>За його словами, НКРТ також повинна визначити <a href="http://uaprom.info/news/172089-proizvodstvo-cementa-ukraine-sokrashhaetsya-iz-za-neeffektivnoj-raboty-uz-glava-ukrcementa.html">джерела неефективної роботи</a> УЗ і вказати на необхідність їх ліквідації. Йдеться про крос-субсидування пасажирських перевезень за рахунок вантажних або необхідність сплати податку на землю під залізничними коліями.</p>
      <p>Тарифна політика УЗ повинна бути прозорою та прогнозованою, оскільки від цього залежить ефективна робота агровиробників, які працюють за форвардними контрактами, зазначив в.о. виконавчого директора Української зернової асоціації Сергій Іващенко. У той же час, спроби УЗ ввести автоматичну індексацію тарифів суперечать цій ідеї.</p>
      <p>"Тому ми підтримуємо ухвалення законопроекту "Про залізничний транспорт", який передбачає введення та приватної тяги, .. і створення національної комісії з регулювання транспорту. Ми також вітаємо рішення Укрзалізниці щодо виходу на IPO", - зазначив Іващенко.</p>
      <p>На його думку, такі підходи зможуть забезпечити приплив інвестицій і допоможуть держкомпанії наростити ефективність перевезень, з якими зараз "Укрзалізниця" не справляється.</p>
      <p>"Укрзалізниця" збільшила перевезення зерна до 36 млн т - але це не той приріст, який задовольняв би аграрний ринок. Оскільки в цьому році ми будемо мати рекордний експорт зерна, 59-60 млн т у порівнянні з попереднім 52 млн т", - зазначив Іващенко.</p>
      <p>У свою чергу керівник Федерації роботодавців паливно-енергетичного комплексу Анатолій Татаринов закликав керівництво УЗ і відповідальні органи влади прискорити темпи реформування держкомпанії.</p>
      <p>"Хороший план (реформування УЗ - ред.), всі згодні. Але треба ж колись починати його робити. Є незалежний регулятор (НКРТ - ред.). Всі сказали, що це ефективний механізм. Так давайте дочекаємося. Ні, ми півроку-рік намагаємося прожити за старими схемами, з незрозумілими перекосами. Давайте будувати вже нормальну економіку і швидше це робити... Начебто декларації хороші по реформуванню УЗ, а руху немає", - зазначив Татаринов.</p>
      <blockquote>Нагадаємо, представники ряду галузевих асоціацій звернулися до прем'єр-міністра України і керівників інших вищих органів виконавчої влади <a href="http://uaprom.info/news/172108-biznes-prizval-vlast-sistemno-reformirovat-ukrzaliznycyu.html">з проханням системно реформувати "Укрзалізницю"</a>.</blockquote>
    </article>
  </body>
</html>