<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547465.html/%D8%AF%D9%88%D9%84%D8%AA-%D8%A8%D8%A7-%D8%AF%D8%B1%D8%A2%D9%85%D8%AF-%D9%81%D8%B1%D9%88%D8%B4-%D8%A8%D9%86%D8%B2%DB%8C%D9%86-%D8%AD%D9%88%D8%B2%D9%87-%D8%A7%D8%B4%D8%AA%D8%BA%D8%A7%D9%84-%D9%88-%D9%85%D8%B9%DB%8C%D8%B4%D8%AA-%D9%85%D8%B1%D8%AF%D9%85-%D8%B1%D8%A7-%D8%AF%D8%B1%D8%B3%D8%AA-%DA%A9%D9%86%D8%AF--%D8%A8%D9%87-%D8%AC%D8%A7%DB%8C-%D8%A7%D8%AA%D9%87%D8%A7%D9%85-%D8%AF%D8%B1%D9%88%D8%BA-%D8%A8%D9%87-%D9%BE%DB%8C%D8%A7%D9%85%D8%A8%D8%B1--%D8%B1%D9%81%D8%AA%D8%A7%D8%B1-%D8%B3%D8%A7%D8%B2%D8%B4%DA%A9%D8%A7%D8%B1%D8%A7%D9%86%D9%87-%D8%AE%D9%88%D8%AF-%D8%B1%D8%A7-%D8%A7%D8%B5%D9%84%D8%A7%D8%AD-%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:13:00+00:00"/>
    <meta property="og:title" content="دولت با درآمد فروش بنزین حوزه اشتغال و معیشت مردم را درست کند/ به جای اتهام دروغ به پیامبر، رفتار سازشکارانه خود را اصلاح کنید"/>
    <meta property="og:description" content="امام جمعه قزوین در خطبه‌های نماز جمعه گفت: دولت از درآمد حاصل از فروش بنزین باید اشتغال و معیشت مردم را درست کند."/>
  </head>
  <body>
    <article>
      <h1>دولت با درآمد فروش بنزین حوزه اشتغال و معیشت مردم را درست کند/ به جای اتهام دروغ به پیامبر، رفتار سازشکارانه خود را اصلاح کنید</h1>
      <h2>امام جمعه قزوین:</h2>
      <address>
        <time datetime="2019-11-15T15:13:00+00:00">15 Nov 2019, 15:13</time>
      </address>
      <p>امام جمعه قزوین در خطبه‌های نماز جمعه گفت: دولت از درآمد حاصل از فروش بنزین باید اشتغال و معیشت مردم را درست کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="https://sobheqazvin.ir/"> صبح قزوین</a>؛ آیت‌الله عبدالکریم عابدینی در خطبه‌های نماز جمعه این هفته قزوین که در مسجدالنبی(ص) برگزار می‌شود، با تبریک میلاد نبی مکرم اسلام(ص) اظهار کرد: پیامبر اسلام، رسول حریت، عقلانیت، عدالت، رحمت و قدرت در مقابل دشمنان خدا و مردم بودند و میلاد خاتم الانبیاء را به همه اهل عالم و پیروان کتاب‌های آسمانی که در کتاب هایشان ظهور حضرت آمده است، تبریک عرض می‌کنیم.</p>
      <p>وی همچنین میلاد امام صادق(ع) را نیز تبریک گفت و افزود: امام صادق(ع) مفسر و روشنگر حقایق قرآنی بودند و در روایتی از ایشان آمده است که اگر خدا بخواهد خیرش به بنده‌ای برسد، او را نسبت به دین آگاه و علاقه‌مند می‌کند تا حقایق دینی را درک کند و به ظاهر دین اکتفا نکند.</p>
      <p>امام جمعه قزوین به حدیث دیگری از امام صادق(ع) اشاره کرد و گفت: حضرت می‌فرمایند خدا جنس مؤمن را بهشتی آفریده و اگر خدا به بنده‌ای خیر عنایت کند، جسم و روحش را از آلودگی‌های اخلاقی و عملی پاک می‌کند و وقتی طیب و پاک شد، سخن حق را از ناحق تشخیص می‌دهد.</p>
      <p>
        <b>جهان انتظار تولد پیامبر(ص) را می‌کشید</b>
      </p>
      <p>نماینده ولی فقیه در استان قزوین در ادامه به شرایط و اوضاع جهان در زمان ولادت پیامبر(ص) اظهار کرد: قرآن به خوبی نشان می‌دهد که جهان برای ولادت رسول گرامی اسلام(ص) آماده بوده و پیش از آنکه متولد شود، به جهان معرفی شده بود.</p>
      <p>وی ادامه داد: آنجا که ابراهیم(ع) خانه خدا را ساخت، به خداوند فرمود خدایا در میان این مردمی که دور خانه تو جمع می‌شوند و دلداده این دیار خواهند شد، کسی را بفرست که آیات تو را تلاوت کند و به آنها علم، دانش و حکمت بیاموزد و این درخواست ابراهیم(ع) چشم انتظاری را در پی داشته است.</p>
      <p>آیت الله عابدینی با اشاره به بشارت‌های تورات و انجیل حضرت موسی(ع) و حضرت عیسی(ع) در خصوص ظهور پیامبر خاتم(ص)، تشریح کرد: خداوند در سوره اعراف خطاب به مسیحیان و یهودیان می‌فرماید این پیغمبری که آمده است همان کسی است که اوصاف و خبر ظهورش در تورات و انجیل وجود دارد.</p>
      <p>خطیب جمعه قزوین بیان کرد: حضرت عیسی بن مریم(ع) می‌فرمایند من تورات را که پیش از من آمده است تصدیق می‌کنم و پیامبر پس از خودم که نامش احمد است را بشارت می‌دهم و همین بشارت‌ها بود که باعث شد تا مسیحیان و یهودیان منتظر ظهور حضرت باشند.</p>
      <p>وی با بیان اینکه ارهاصات بسیاری پیش از ظهور پیامبر(ص) اتفاق افتاد که نشانه‌های ظهور بود، خاطرنشان کرد: آتشکده فارس خاموش شد و 14 کنگره ایوان مداین با همه مستحکم بودنش شکسته شد و مردم می‌دانستند چنین وقایعی پیامی دارد و آن هم ظهور پیامبر خاتم است.</p>
      <p>نماینده ولی فقیه در استان قزوین به سالروز ورود حضرت فاطمه معصومه(ص) به قم اشاره کرد و گفت: پس از هجرت اجباری امام رضا(ع)، خواهر حضرت با جمعیتی دنبال ایشان حرکت کردند تا ولایت علی بن موسی الرضا(ع) را به مردم ایران معرفی کنند و به همین خاطر از مسیر دیگری حرکت کردند. </p>
      <p>امام جمعه قزوین ادامه داد: احمد بن موسی(ع) و برادرش علاءالدین بن موسی(ع) نیز از مسیر دیگری وارد ایران شدند تا در آن منطقه معرف ولایت امام رضا(ع) باشند و این سه هجرت سبب شد تا مناطق مختلف کشور ما با ولایت اهل بیت(ع) آشنا شوند.</p>
      <p>
        <b>امنیت جامعه مدیون بسیج است</b>
      </p>
      <p>وی با اشاره به آغاز هفته بسیج عنوان کرد: امنیت جامعه مدیون بسیج است و فرهنگ بسیجی امنیت کشورهای منطقه را نیز تأمین کرد و اگر این فرهنگ نبود، سوریه نجات پیدا نمی کرد. در سوریه بسیجیان جهان اسلام به پا خواستند و از ایران، پاکستان، عراق و افغانستان همه پای کار آمدند و شهدای گرانقدر بسیاری از تیپ فاطمیون داشتیم و در نهایت این کشور نجات پیدا کرد.</p>
      <p>آیت‌الله عابدینی به حضور تروریست ها در کشور عراق اشاره کرد و یادآور شد: اگر حشدالشعبی نبود معلوم نبود سرنوشت عراق با وجود شرارت های بسیار به کجا کشیده می شود و حشدالشعبی الهام گرفته از بسیج ایران بود و باعث نجات آنها شد.</p>
      <p>خطیب جمعه قزوین با بیان اینکه همه افتخار می‌کنیم که بسیجی باشیم، عنوان کرد: رهبر فرزانه انقلاب اسلامی می فرمایند جمهوری اسلامی به برکت فرهنگ و عمل بسیجی شکست ناپذیر است و بسیجی کسی است که در هر کجای جهان اسلام شرایط را خطرناک دید، خود را مسئول بداند و از مسلمانان و مستضعفان حمایت کند.</p>
      <p>وی با اشاره به بزرگداشت حضرت علامه طباطبایی(ره)، اظهار کرد: حضرت علامه طباطبایی(ره) از بزرگان جهان اسلام بودند که صاحب تفسیر بسیار ارزشمند و مهم المیزان هستند و امیدواریم در هفته کتاب و کتابخوانی قدر اندیشه های ارزشمند شهید مطهری که نشأت گرفته از تفکرات امام راحل و علامه طباطبایی بود را بیشتر بدانیم.</p>
      <p>نماینده ولی فقیه در استان قزوین افزود: می باید بیش از گذشته با اندیشه های شهید مطهری آشنا شویم و کتاب های ایشان در خانه های ما رواج داشته باشد و قرآن را با کمک تفسیر المیزان و اندیشه های فرهیخته علامه بیاموزیم.</p>
      <p>
        <b>به جای اتهام دروغ به پیامبر، رفتار سازشکارانه خود را اصلاح کنید         </b>
      </p>
      <p>امام جمعه قزوین در ادامه با اشاره به برخی اظهار نظرهای ناصحیح از یکی از مقامات عالی رتبه کشور، تأکید کرد: او گفته است هر چه کافران عهد و پیمان خود را با پیامبر(ص) می شکستند اما باز هم پیامبر پای عهد و پیمان با آنها می ایستاد! </p>
      <p>وی ادامه داد: آنها به جای اینکه از غلطی که در مذاکرات کردند و رسوا شدند و سرشان به سنگ خورد توبه کنند، چنین سخنانی را مطرح می کنند و پیش‌تر نیز گفته بودند که امام حسین(ع) با عمر بن سعد مذاکره کرده بود و به امام حسین(ع) نیز اتهام زده بودند.</p>
      <p>آیت‌الله عابدینی افزود: آنها در حالی این اتهام را به پیامبر می زنند که رسول خدا با شدت با پیمان شکنان برخورد کرد و آنها را از خانه هایشان بیرون کرد و حتی اجازه نداد جز وسایل ضروری چیز دیگری با خود ببرند و با اینکار آنها را تنبیه و تحقیر کرد و این تنبیه به گونه ای بود که منافقین هم سر جایشان بنشینند.</p>
      <p>خطیب جمعه قزوین عنوان کرد: خداوند فرموده است باید کاری کنید که دشمنان از شما جدیت، درشتی و خشونت ببینند و حال چگونه می شود در حالی که حضرت به مردم این رسالت الهی را می آموختند، خودشان در مقابل پیمان شکنی کفار لبخند زده باشند.</p>
      <p>وی اظهار کرد: پیامبر به مسلمانان آموختند چنان با آنها بجنگید که ریشه فتنه بخشکد، آیا با سازشکاری این اتفاق رخ می دهد؟! پیغمبر پیام خدا را برای ما آورده است که خدا بخاطر پیمان شکنی آنها را لعنت کرده است؛ حال آیا پیامبر در مقابل آنها اقدام به سازشکاری می کند؟ باید رفتار سازشکارانه را کنار گذاشت نه اینکه چنین رفتاری را به پیامبر نسبت داد.</p>
      <p>نماینده ولی فقیه در استان قزوین اضافه کرد: ما این نسبت ناروا را که بدتر از آن چیزی بود که گفت امام حسین(ع) با عمربن سعد مذاکره کرده است، محکوم می کنیم.</p>
      <p>
        <b>در کمک به مردم باید کرامت آنها محفوظ بماند</b>
      </p>
      <p>امام جمعه قزوین به موضوع سوخت و بنزین اشاره کرد و با بیان اینکه یک درخواست از مردم و درخواست دیگری از مسئولان داریم، گفت: حرفی که با مردم داریم این است که بنزین و نفت سرمایه تکرار نشدنی هر ملت و کشوری است و این سرمایه را نباید بی رویه استفاده و اسراف کنیم چرا که مصداق این آیه شریفه می شویم که خدا می گوید آنها که اسراف می کنند، برادران شیطان هستند. </p>
      <p>وی به وظیفه دولت در قبال موضوع سوخت و بنزین هم اشاره کرد و گفت: آنها وظیفه دارند برای جلوگیری از اسراف، وسایل عمومی را سهل الوصول کنند و حمل و نقل عمومی را راحت در اختیار مردم قرار دهند و معیشت مردم را بهبود ببخشند.       </p>
      <p>آیت الله عابدینی با اشاره به افزایش قیمت بنزین تأکید کرد: در قبال این افزایش قیمت بنزین مبالغ بسیاری در اختیار دولت قرار می گیرد و دولت باید از این فرصت در ایجاد حقیقی اشتغال برای مردم استفاده کند و صرفاً شعار ندهند، بلکه عمل کنند.</p>
      <p>خطیب جمعه قزوین بیان کرد: قرار نیست به مردم مانند گدا کمک شود، باید کرامت مردم محفوظ بماند و با عزت به مردم کمک شود. به جای صحبت های تبلیغاتی، مردم عاقل و فرهیخته ما انتظار دارند کارخانه های در حال تعطیلی به راه بیوفتند و ایجاد اشتغال شود، کشاورزی و تولید داخلی طبق رهنمود های رهبر معظم انقلاب رونق بگیرد و مردم صاحب شغلِ آبرومند شوند.</p>
      <p>وی در پایان ایام سالگرد درگذشت علامه جعفری(ره)، شهادت سرلشکر مهدی زین الدین و عزالدین قسام را تسلیت گفت.</p>
      <p>انتهای پیام/</p>
    </article>
  </body>
</html>