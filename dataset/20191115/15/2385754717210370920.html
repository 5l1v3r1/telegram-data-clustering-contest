<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/597528/neo-programma-spoudon-apo-deloitte-panep-lefkosias-cass-kai-globaltraining"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T15:14:00+00:00"/>
    <meta property="og:title" content="Νέο πρόγραμμα σπουδών από Deloitte, Πανεπ. Λευκωσίας, Cass και Globaltraining"/>
    <meta property="og:description" content="Μια πρωτοποριακή τετραμερής συνεργασία που επιταχύνει τη διεθνή επαγγελματική πορεία των φοιτητών. Το διεθνές πρόγραμμα σπουδών Λογιστικής και..."/>
  </head>
  <body>
    <article>
      <h1>Νέο πρόγραμμα σπουδών από Deloitte, Πανεπ. Λευκωσίας, Cass και Globaltraining</h1>
      <address><time datetime="2019-11-15T15:14:00+00:00">15 Nov 2019, 15:14</time> by <a rel="author">SigmaLive</a></address>
      <p>Μια πρωτοποριακή τετραμερής συνεργασία που επιταχύνει τη διεθνή επαγγελματική πορεία των φοιτητών.</p>
      <p>Το διεθνές πρόγραμμα σπουδών Λογιστικής και Χρηματοοικονομικών σηματοδοτεί την πρώτη παγκόσμια συνεργασία μεταξύ διεθνών πανεπιστημίων και μίας από τις “Big Four”, των διεθνών εταιρειών που δραστηριοποιούνται στον τομέα των επαγγελματικών υπηρεσιών. Η Deloitte, το Πανεπιστήμιο Λευκωσίας, το Cass Business School (Cass) και η Globaltraining, ενώνουν τις δυνάμεις τους για να προσφέρουν ένα καινοτόμο πρόγραμμα σπουδών, το οποίο θα δώσει τα εφόδια στους απόφοιτούς του να ξεχωρίσουν στο σημερινό παγκόσμιο ανταγωνιστικό επαγγελματικό περιβάλλον.</p>
      <p>Στόχος του τετραετούς προπτυχιακού προγράμματος είναι η μεγιστοποίηση της μάθησης και της πρακτικής εμπειρίας των φοιτητών, μέσα από δύο έτη ακαδημαϊκών σπουδών στο Πανεπιστήμιο Λευκωσίας και άλλα δύο στο Cass, κατά τη διάρκεια των οποίων θα συμμετάσχουν σε επαγγελματική εκπαίδευση μέσω workshops και θα αποκτήσουν πλούσιες εμπειρίες πρακτικής άσκησης στην Deloitte. Το διεθνές πρόγραμμα προσφέρει έτσι στους υποψηφίους την ευκαιρία να αποκτήσουν δύο πανεπιστημιακά πτυχία, το πτυχίο (BSc) στη Λογιστική του Πανεπιστημίου Λευκωσίας και το πτυχίο (BSc) στη Λογιστική και Χρηματοοικονομικά του Cass Business School, ενώ παράλληλα θα αναπτύξουν τις επαγγελματικές τους δεξιότητες σε συνεργασία με επαγγελματίες της Deloitte.</p>
      <p>Σχολιάζοντας τη νέα αυτή κοινή πρωτοβουλία, ο Πρύτανης του Πανεπιστημίου Λευκωσίας, Καθηγητής Φίλιππος Πουγιούτας, χαρακτήρισε τη συνεργασία με το Cass Business School, City, University of London, μιας από τις κορυφαίες Σχολές Διοίκησης Επιχειρήσεων στον κόσμο, ως ορόσημο στην ιστορία του Πανεπιστημίου, και αποτέλεσμα των διεθνών δράσεων του Τμήματος Λογιστικής και της Σχολής Διοίκησης Επιχειρήσεων του Πανεπιστημίου. «Το διπλό πτυχίο Λογιστικής και Χρηματοοικονομικών προσθέτει στην ήδη εντυπωσιακή γκάμα συνεργασιών του Πανεπιστημίου […] στο πνεύμα της στρατηγικής ανάπτυξης σχέσεων με πανεπιστήμια διεθνούς εμβέλειας και κύρους. Είναι επίσης ενδεικτικό της εστίασής μας στην ενεργή προώθηση της διασυνοριακής εκπαίδευσης», συνέχισε. Μίλησε ακόμη για τη ζωτική συνιστώσα του προγράμματος, την πρακτική άσκηση που προσφέρεται μέσω της Deloitte, έναν από τους κορυφαίους οίκους επαγγελματικών υπηρεσιών διεθνώς, που σε συνδυασμό με την υψηλή ακαδημαϊκή μόρφωση, «παρέχει στους φοιτητές συναφών σπουδών τα μέσα για να εκτοξεύσουν την καριέρα τους». Ολοκληρώνοντας, ο Πρύτανης Πουγιούτας υπογράμμισε τον ευρύτερο κοινό στόχο των τεσσάρων εταίρων: «Το διεθνές πρόγραμμα αποτελεί βέλτιστη πρακτική και παράδειγμα προς μίμηση του τρόπου με τον οποίο ο ακαδημαϊκός χώρος και ο ιδιωτικός τομέας μπορούν να ενώσουν τις δυνάμεις τους για την ανάπτυξη σπουδαίων προγραμμάτων σπουδών που ανταποκρίνονται στις εξελισσόμενες ανάγκες της αγοράς εργασίας, διασφαλίζοντας παράλληλα κορυφαία ακαδημαϊκή ποιότητα». Προβλέπεται λοιπόν ότι η δομή του προγράμματος θα αποτελέσει πρότυπο περαιτέρω συνεργασιών ανάμεσα σε μεγάλους οίκους επαγγελματικών υπηρεσιών και πανεπιστήμια.</p>
      <p>«Είμαι πολύ ενθουσιασμένος με αυτή τη νέα συνεργασία με το Πανεπιστήμιο Λευκωσίας και την Deloitte», δήλωσε ο Καθηγητής Dirk Nitzsche, Αναπληρωτής Κοσμήτορας Διεθνών Σχέσεων και Διευθυντής Σπουδών Μεταπτυχιακών Προγραμμάτων του Cass Business School, City, University of London. «Αποδεικνύει ότι το Cass είναι αφοσιωμένο στη διεθνοποίηση και είναι Σχολή για επιτυχημένους επαγγελματίες», συνέχισε, επισημαίνοντας παράλληλα ότι αυτό σηματοδοτεί το πρώτο πρόγραμμα του είδους του, που προσφέρει το Cass με έναν ευρωπαϊκό εταίρο και ένα διεθνή οργανισμό. Όσον αφορά στα οφέλη που προσφέρει στους προπτυχιακούς φοιτητές, ο Καθηγητής Nitzsche υπογράμμισε τα εξής: «Το πρόγραμμα αυτό προσφέρει μια νέα, συναρπαστική ευκαιρία για προπτυχιακούς φοιτητές που επιθυμούν να ακολουθήσουν καριέρα στη λογιστική. Με δύο περιόδους πρακτικής άσκησης στην Deloitte και μια πραγματικά διεθνή εκπαίδευση, οι απόφοιτοι του προγράμματος θα έχουν τη δυνατότητα να διεκδικήσουν ηγετικές θέσεις στον τομέα τους».</p>
      <p>Εκ μέρους του οίκου, ο κ. Γιώργος Παντελίδης, Επικεφαλής των Συμβουλευτικών Υπηρεσιών και του Τμήματος Ανθρώπινου Δυναμικού της Deloitte, μίλησε για την τιμή που νιώθουν με τη συμμετοχή τους σε αυτή την πρωτοβουλία μαζί με αξιόπιστους οργανισμούς, που αναμένεται να δημιουργήσει μια ξεχωριστή δεξαμενή ταλαντούχων νέων επαγγελματιών. «Τελειώνοντας τις σπουδές τους, οι απόφοιτοι θα προσφέρουν στην αγορά ένα συνδυασμό σημαντικών ακαδημαϊκών γνώσεων, σε συνδυασμό με τις συνεχώς εξελισσόμενες επιχειρηματικές δεξιότητες και την εμπειρία που απαιτούνται για να επιτύχουν στον τομέα μας διεθνώς», συνέχισε. Σχολιάζοντας τον κεντρικό ρόλο της Deloitte στο πρόγραμμα σπουδών, ο κ. Παντελίδης δήλωσε: «Πιστεύουμε ότι η συνεισφορά μας στο πρόγραμμα αυτό μας βοηθά να επιτύχουμε τον σκοπό μας να έχουμε ένα θετικό αντίκτυπο, όχι μόνο προς τους φοιτητές που θα παρακολουθήσουν το πρόγραμμα αλλά και προς τους πελάτες μας και τον τομέα μας γενικότερα, που θα επωφεληθούν από ταλαντούχους επαγγελματίες. Σε στενή συνεργασία με την Deloitte, οι φοιτητές θα αποκτήσουν εμπειρία μέσω πρακτικής άσκησης στα γραφεία μας στην Κύπρο και σε ολόκληρη τη Μέση Ανατολή, σε ένα πραγματικά διεθνές περιβάλλον που καλύπτει 150 χώρες παγκοσμίως». Ολοκληρώνοντας, τόνισε τη μακροχρόνια δέσμευση της Deloitte να βοηθά τους πελάτες και τους ανθρώπους της να υπερέχουν, όντας πάντα ένα βήμα πιο μπροστά: «Αυτό κάνουμε και εδώ - δημιουργούμε ηγέτες από την αρχή της καριέρας τους».</p>
      <p>Η Globaltraining διαδραμάτισε καθοριστικό ρόλο στη συνεργασία των τεσσάρων μερών, δεδομένης της μοναδικής της θέσης ως οργανισμός συνδεδεμένος με το Πανεπιστήμιο Λευκωσίας και ως μακροχρόνιος εκπαιδευτικός εταίρος της Deloitte, με περισσότερα από 25 χρόνια εμπειρίας στην ανάπτυξη και υλοποίηση προγραμμάτων κατάρτισης για τον χρηματοοικονομικό τομέα. Σχολιάζοντας την εξέλιξη αυτή, ο Διευθύνων Σύμβουλος της Globaltraining, κ. Οδυσσέας Χριστοδούλου, δήλωσε: «Είμαστε ιδιαίτερα χαρούμενοι που η Deloitte προωθεί ενεργά τη σύζευξη της λογιστικής κατάρτισης και της ακαδημαϊκής εκπαίδευσης κατ' αυτόν τον τρόπο, υιοθετώντας το διπλό πρόγραμμα σπουδών των δύο πρωτοποριακών πανεπιστημίων, του Πανεπιστημίου Λευκωσίας και του διεθνούς κύρους Cass Business School». Κλείνοντας, ο κ. Χριστοδούλου εξήγησε ότι το διεθνές πρόγραμμα προσφέρει στους πτυχιούχους την ευκαιρία να μεγιστοποιήσουν πραγματικά τις ευκαιρίες σταδιοδρομίας τους: «Οι απόφοιτοι με διπλό πτυχίο από το Πανεπιστήμιο Λευκωσίας και το Cass θα έχουν την ευκαιρία, μετά από διαδικασία αξιολόγησης, να συνεχίσουν την επαγγελματική τους πορεία στην Deloitte, καθώς επίσης και να ολοκληρώσουν τις σπουδές τους για την απόκτηση επαγγελματικών τίτλων [ACCA, ACA, CPA, CFA, κλπ.] με την Globaltraining, είτε διαδικτυακά εξ αποστάσεως είτε στην τάξη».</p>
      <p>Το διεθνές πρόγραμμα σπουδών Λογιστικής και Χρηματοοικονομικών είναι το ιδανικό πρόγραμμα για φοιτητές που επιθυμούν να ακολουθήσουν σταδιοδρομία στον κλάδο των λογιστικών επαγγελμάτων και των επαγγελματικών υπηρεσιών (Ελεγκτές, Φορολογικοί Σύμβουλοι, Σύμβουλοι Διαχείρισης Κινδύνων, Αναλυτές Δεδομένων) ή σε οποιαδήποτε άλλη ειδικότητα με επίκεντρο τη χρηματοοικονομική λογιστική. Οι ενδιαφερόμενοι υποψήφιοι καλούνται να επισκεφτούν τον ιστότοπο για περισσότερες πληροφορίες και να υποβάλουν αίτηση ηλεκτρονικά: <a href="http://www.unic.ac.cy/deloitte-cass"><u>www.unic.ac.cy/deloitte-cass</u></a>.</p>
    </article>
  </body>
</html>