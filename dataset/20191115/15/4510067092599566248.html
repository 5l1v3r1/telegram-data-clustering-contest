<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/aba-crisuri-face-reparatii-la-doua-acumulari-din-bihor-distruse-de-viiturile-de-la-inceputul-verii-152823.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T15:26:00+00:00"/>
    <meta property="og:title" content="ABA Crişuri face reparaţii la două acumulări din Bihor, distruse de viiturile de la începutul verii (FOTO)"/>
    <meta property="og:description" content="Administraţia Bazinală de Apă Crişuri face lucrări de reparaţii la două acumulări din Bihor, ambele avariate în urma viiturilor de la începutul lunii iunie. Este vorba de acumularea de la Fegernic şi de cea de la Botean."/>
  </head>
  <body>
    <article>
      <h1>ABA Crişuri face reparaţii la două acumulări din Bihor, distruse de viiturile de la începutul verii (FOTO)</h1>
      <address><time datetime="2019-11-15T15:26:00+00:00">15 Nov 2019, 15:26</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-4.JPG"/>
        </figure>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-2.JPG"/>
        </figure>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-3.JPG"/>
        </figure>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-5.JPG"/>
        </figure>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-6.JPG"/>
        </figure>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-7.JPG"/>
        </figure>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-8.JPG"/>
        </figure>
        <figure>
          <img src="https://www.ebihoreanul.ro/modules/news/files/lucrari-aba-crisuri-15112019-1.jpg"/>
        </figure>
      </slideshow>
      <p>Administraţia Bazinală de Apă Crişuri face lucrări de reparaţii la două acumulări din Bihor, ambele avariate în urma viiturilor de la începutul lunii iunie. Este vorba de acumularea de la Fegernic şi de cea de la Botean, după cum se precizează într-un comunicat transmis vineri de instituţie.</p>
      <p>La Fegernic, precipitaţiile de peste 70 l/mp de la începutul verii au dus la creşterea bruscă a nivelului apei în acumularea care se află pe valea Almaş din comuna Sârbi, iar apoi au deversat, situaţie care nu s-a mai produs din anul 1977.</p>
      <p>Graţie acumulării, s-a atenuat unda de viitură care ar fi spălat drumul DN 19 A Oradea-Marghita precum şi localităţile din aval, dar debitul mare a afectat lucrarea hidrotehnică. "După retragerea apelor s-au constatat subspălări şi infiltraţii pe sub plăcile din beton ale descărcătorului de ape mari, acestea prăbuşindu-se pe o lungime de 15 m şi pe o lăţime de de 5 m<i>"</i>, se arată în comunicatul Administraţiei.</p>
      <p>La Botean, tot în luna iunie, acumularea s-a umplut de apă în mai puţin de 26 de ore, iar cota barajului a fost depăşită cu 20 cm. "În urma precipitaţiilor abundente şi a creşterilor de niveluri pe Valea la Arini, s-au produs daune majore la golirea de fund, descărcătorul de ape mari şi disipatorul de energie", a transmis ABA Crişuri.</p>
      <p>Lucrările de reparaţii la ambele acumulări au început pe 24 octombrie şi se vor finaliza în circa două săptămâni. Întrebată de <b>BIHOREANUL </b>de ce nu s-a lucrat în timpul verii, ţinând cont că ambele acumulări au fost avariate în luna iunie, purtătorul de cuvânt al ABA Crişuri, Anca Mihociu, a precizat că investiţiile au trebuit să treacă prin proceduri birocratice, care au durat până luna trecută.</p>
      <p>Viiturile de la începutul verii au afectat în Bihor 388 de case, 751 de fântâni, respectiv 43 de poduri şi podeţe.</p>
      <p>
        <b>Citeşte pe această temă şi <a href="https://www.ebihoreanul.ro/stiri/ultima-or-31-6/o-noapte-furtunoasa-peste-50-de-sate-din-bihor-lovite-de-o-furtuna-puternica-vremea-ramane-instabila-149762.html">articolul</a>: "O noapte furtunoasă: Peste 50 de sate din Bihor, lovite de o furtună puternică. Vremea rămâne instabilă (FOTO)"</b>
      </p>
    </article>
  </body>
</html>