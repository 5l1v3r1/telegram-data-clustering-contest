<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640145/%D8%B7%D8%B1%D8%AD-%D8%AA%D8%AD%D8%B1%DB%8C%D9%85-%D8%AA%D8%B1%DA%A9%DB%8C%D9%87-%D8%A7%D8%B2-%D8%B3%D9%88%DB%8C-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A8%DB%8C%E2%80%8C%D9%85%D8%B9%D9%86%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T15:37:00+00:00"/>
    <meta property="og:title" content="طرح تحریم ترکیه از سوی اتحادیه اروپا بی‌معنی است"/>
    <meta property="og:description" content="معاون رئیس‌جمهور ترکیه طرح تحریم این کشور از سوی اتحادیه اروپا به علت فعالیت‌های حفاری و اکتشاف نفت در مدیترانه را «بی‌معنی» خواند."/>
  </head>
  <body>
    <article>
      <h1>
        <a href="https://www.bultannews.com/fa/news/640145/%D8%B7%D8%B1%D8%AD-%D8%AA%D8%AD%D8%B1%DB%8C%D9%85-%D8%AA%D8%B1%DA%A9%DB%8C%D9%87-%D8%A7%D8%B2-%D8%B3%D9%88%DB%8C-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A8%DB%8C%E2%80%8C%D9%85%D8%B9%D9%86%DB%8C-%D8%A7%D8%B3%D8%AA">طرح تحریم ترکیه از سوی اتحادیه اروپا بی‌معنی است</a>
      </h1>
      <h2>معاون رئیس‌جمهور ترکیه طرح تحریم این کشور از سوی اتحادیه اروپا به علت فعالیت‌های حفاری و اکتشاف نفت در مدیترانه را «بی‌معنی» خواند.</h2>
      <address><time datetime="2019-11-15T15:37:00+00:00">15 Nov 2019, 15:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری آناتولی، فواد اوکتای، معاون رئیس جمهور ترکیه، در اظهاراتی سازوکار اعمال تحریم‌ها علیه این کشور از سوی اتحادیه اروپا به شدت انتقاد کرد.</p>
      <p>او گفت: طرح تحریم ترکیه از سوی اتحادیه اروپا به بهانه فعالیت‌های حفاری و اکتشاف نفت در مدیترانه شرقی بی‌معنی است.</p>
      <p>معاون رئیس جمهور ترکیه افزود: کشتی حفاری فاتح دیروز پس از اتمام ماموریت خود در آب‌های سرزمینی کشورمان، به فعالیت خود در جنوب دماغه کارپوز آغاز کرد. عملیات صلح قبرس در سال ۱۹۷۴ و چند عملیات ترکیه در سوریه مصداق بارز اقداماتی است که در آن نگرانی‌های امنیتی و حساسیت‌های انسانی را با هم لحاظ کرده‌ایم. پیوند‌های ترکیه با جمهوری تُرک قبرس شمالی چنان مستحکم است که دیگر محاسبات، برنامه‌ها، اشخاص و گروه‌ها را تحت‌الشعاع خود قرار می‌دهد.</p>
      <p>بیستم آبان، اتحادیه اروپا اعلام کرد سازوکار تحریم ترکیه بابت عملیات حفاری این کشور در سواحل قبرس را تصویب کرده است. بر اساس این سازوکار اعمال تحریم علیه افراد، نهاد‌های مسئول یا فعال در عملیات حفاری ترکیه در سواحل قبرس ممکن می‌شود. در این سازوکار تاکنون مقام‌ها یا شرکت‌های ترکیه‌ای تحریم نشده‌اند.</p>
      <p>ترکیه و یونان از متحدان ناتو هستند، اما از مدت‌ها پیش بر سر جزیره قبرس که از سال ۱۹۷۴ از نظر قومی میان دو کشور تقسیم شده است، دچار اختلاف شده‌اند.</p>
      <p>تنش‌های حفاری دریایی پس از اعزام یک کشتی حفاری از سوی ترکیه به منطقه‌ای که پیش از این قبرس اجازه فعالیت به شرکت‌های ایتالیایی و فرانسوی را در آن داده بود، تشدید شد. آنکارا می‌گوید برخی از مناطقی که نیکوزیا در حال اکتشاف نفت و گاز در آن است یا جزء منطقه ترکیه است و یا جزء مناطقی است که آنکارا و آتن حقی برابر برای اکتشاف دارند.</p>
    </article>
  </body>
</html>