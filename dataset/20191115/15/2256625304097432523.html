<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158476_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-15T15:35:00+00:00"/>
    <meta property="og:title" content="Димо Тонев: Няма друга такава федерация, хората са отвратени"/>
    <meta property="og:description" content="&quot;Крайно време беше хората, които правят волейбола в България да се обединят&quot;"/>
  </head>
  <body>
    <article>
      <h1>Димо Тонев: Няма друга такава федерация, хората са отвратени</h1>
      <address><time datetime="2019-11-15T15:35:00+00:00">15 Nov 2019, 15:35</time> by <a rel="author">Пламен Димитров</a></address>
      <p> Волейболната легенда Димо Тонев коментира решението на водещите клубове да поискат промяна в управлението на федерацията и смяна на ръководството на централата. Тонев беше гост в студиото на DIEMA SPORT, където заяви, че е напълно в подкрепа за провеждането на извънредно изборно Общо събрание, на което клубовете без натиск да споделят какво е тяхното намерение.</p>
      <p> <br/>„Крайно време беше хората, които правят волейбола в България да се обединят и да застанат заедно в името на това българският волейбол да върви по по-добър път. Тази федерация се е окопала в своите основи и не допуска други хора, да се изказва мнение или клубовете да имат глас за политиката във волейбола”, сподели Димо Тонев.<br/> <br/>„Не съм пискал, тарикат мъж не писка. Започнах подготовка за СП с девойките, но след месец и половина ми казаха, че повече не съм треньор. Причината беше, че изразих мнение и не бях съгласен с начина на провеждане на подготовката. Така се е получавало винаги. В повечето от случаите, едноличните решения на Данчо Лазаров са били обличани с решение от УС.”<br/> <br/>„Не съм на 100% убеден, че има друга федерация с такъв устав. Няма нищо демократично в това, членовете на УС на всеки е казано, че ти ще бъдеш член, ако гласуваш за Данчо Лазаров. Това се повтаря години наред. Хората са отвратени. Няма друга такава федерация. Мисля, че клубовете трябва да гласуват доверие на президент, който да каже с кои хора би управлявал федерацията, които да бъдат подкрепени от цялото Общо събрание. Всички клубове да се съберат и без натиск и въздействие да си кажат мнението”, сподели още Димо Тонев.</p>
    </article>
  </body>
</html>