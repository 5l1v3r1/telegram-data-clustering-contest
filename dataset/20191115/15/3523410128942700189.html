<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640146/%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D8%B1%D8%AA%D8%B4%D8%A7%D8%A1-%D8%A7%D8%B9%D8%AA%D8%B1%D8%A7%D9%81-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T15:45:00+00:00"/>
    <meta property="og:title" content="ترامپ به ارتشاء اعتراف کرده است"/>
    <meta property="og:description" content="رئیس مجلس نمایندگان آمریکا با بیان اینکه رئیس‌جمهور این کشور به رشوه‌خواری اعتراف کرده، گفت ارتشاء جرمی است که طبق قانون اساسی می‌توان با آن..."/>
  </head>
  <body>
    <article>
      <h1>
        <a href="https://www.bultannews.com/fa/news/640146/%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D8%B1%D8%AA%D8%B4%D8%A7%D8%A1-%D8%A7%D8%B9%D8%AA%D8%B1%D8%A7%D9%81-%DA%A9%D8%B1%D8%AF%D9%87-%D8%A7%D8%B3%D8%AA">ترامپ به ارتشاء اعتراف کرده است</a>
      </h1>
      <h2>رئیس مجلس نمایندگان آمریکا با بیان اینکه رئیس‌جمهور این کشور به رشوه‌خواری اعتراف کرده، گفت ارتشاء جرمی است که طبق قانون اساسی می‌توان با آن...</h2>
      <address><time datetime="2019-11-15T15:45:00+00:00">15 Nov 2019, 15:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در بحبوحه تحقیقات کنگره ایالات متحده برای استیضاح «دونالد ترامپ» رئیس‌جمهور این کشور، «نانسی پلوسی» رئیس مجلس نمایندگان آمریکا گفت ترامپ به ارتشاء و رشوه‌گیری در پرونده «اوکراین‌گیت» اعتراف کرده است.</p>
      <p>پلوسی شامگاه پنجشنبه طی نشست خبری بعد از اولین جلسه علنی استماع تحقیقات برای استیضاح ترامپ توضیح داد: «این رشوه برای اعطا یا تعلیق ارسال کمک نظامی [به اوکراین] در ازای بیانیه عمومی درباره تحقیقات دروغین درباره انتخابات است. به این ارتشاء می‌گویند».</p>
      <p>به نوشته خبرگزاری «رویترز» وی با تاکید بر اینکه ارتشاء جرمی است که طبق قانون اساسی آمریکا می‌توان با آن یک رئیس‌جمهور را استیضاح کرد، افزود: «چیزی که رئیس‌جمهور [ترامپ] به آن اعتراف کرده و می‌گوید درست است، من می‌گویم که کاملا غلط است. این رشوه‌گیری است».</p>
      <p>رئیس‌ مجلس نمایندگان آمریکا سوم مهر به طور رسمی آغاز تحقیقات برای استیضاح رئیس‌ جمهور این کشور را به دلیل مسائل مطرح‌ شده در ارتباط با گفت‌وگوی تلفنی ترامپ با رئیس‌ جمهور اوکراین اعلام کرد.</p>
      <p>پلوسی همچنین اواخر مهر ماه گزاره‌برگی درباره شواهد موجود برای استیضاح ترامپ و کلیپ ویدئویی برای توضیح بیشتر درباره آن منتشر کرد. در این گزاره‌برگ به طور خلاصه اقدامات ترامپ در تماس تلفنی با رئیس‌جمهور اوکراین شرح داده شده‌ است.</p>
      <p>اواخر تابستان امسال بود که خبری به رسانه‌های آمریکایی درز کرد: یک افشاگر مدعی شده است که «دونالد ترامپ» رئیس‌جمهور آمریکا در تماس با یک رهبر خارجی، اظهاراتی مطرح کرده و وعده‌هایی داده که منافع ملی آمریکا را در معرض خطر قرار می‌دهد.</p>
      <p>این خبر، جرقه آتشی بود که حالا تمام کاخ سفید را در بر گرفته و به یک رسوایی تمام‌عیار برای ترامپ بدل شده است. بر اساس اطلاعاتی که بعدا منتشر شد، مشخص شد که ترامپ مرداد ماه امسال در تماس تلفنی با «ولودیمیر زلنسکی» رئیس‌جمهور اوکراین، تلویحا اعطای کمک‌های نظامی 391 میلیون دلاری به اوکراین را به پیشبرد تحقیقات قضایی علیه هلدینگ اوکراینی «بوریسما» که «هانتر بایدن» یکی از اعضای هیأت مدیره آن است، مشروط کرده است.</p>
      <p>هانتر، فرزند «جو بایدن» نامزد پیشتاز دموکرات‌ها در انتخابات ریاست‌جمهوری است و اتهاماتی در مورد سوء استفاده از روابط سیاسی پدرش علیه او مطرح شده است.</p>
      <p>با اینحال ترامپ، ارتکاب هرگونه اشتباه را انکار کرده و گفته که در این فرایند غیرقانونی مشارکت و همکاری نخواهد کرد. در هفته‌های اخیر، نظرسنجی‌های مشابهی انجام گرفته که در آنها اکثر مردم آمریکا از استیضاح ترامپ استقبال کرده‌اند.</p>
    </article>
  </body>
</html>