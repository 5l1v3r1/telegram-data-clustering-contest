<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/lubnan-da-eski-maliye-bakan-safadi-nin-yeni-hukumeti-kurmakla-gorevlendirilme-ihtimali-art"/>
    <meta property="og:site_name" content="euronews"/>
    <meta property="article:published_time" content="2019-11-15T15:02:14+00:00"/>
    <meta property="og:title" content="Lübnan'da Safadi'nin hükümeti kurması bekleniyor"/>
    <meta property="og:description" content="Lübnan'da eski Maliye Bakanı Safadi'nin yeni hükümeti kurmakla görevlendirilme ihtimali artıyor Lübnan’da eski Maliye Bakanı Muhammed es-Safadi'nin yeni hükümeti kurmakla görevlendirilme ihtilali giderek artıyor."/>
  </head>
  <body>
    <article>
      <h1>Lübnan'da Safadi'nin hükümeti kurması bekleniyor</h1>
      <address><time datetime="2019-11-15T15:02:14+00:00">15 Nov 2019, 15:02</time> by <a rel="author">Euronews </a></address>
      <p>Lübnan’da eski Maliye Bakanı Muhammed es-Safadi'nin yeni hükümeti kurmakla görevlendirilme ihtimali giderek artıyor.</p>
      <p>Dışişleri Bakanı Cibran Basil, basına yaptığı açıklamada, Safadi’nin, büyük partilerin destek vermesi ve kendisini aday göstermesi halinde başbakanlık koltuğuna oturmayı kabul ettiğini söyledi.</p>
      <p>Basil, “Safadi ile temasta olduğumuzu teyit ediyorum. O, eğer hükümetteki büyük partilerin üzerinde anlaşması halinde başbakan olmayı kabul etti. Eğer her şey yolunda giderse, istişareler pazartesi günü başlayacak. Aksi takdirde herkesin üzerinde anlaşacağı bir isim belirlene kadar bekleyeceğiz.” dedi.</p>
      <p>Lübnan anayasasına göre Cumhurbaşkanı makamının, yeni hükümeti kuracak ismi görevlendirmesi için parlamento üyeleriyle istişare sürecini başlatması gerekiyor.</p>
      <p>Bu arada yaklaşık bir aydan beri protestolara devam eden bir grup gösterici, yeni hükümeti kurma görevinin Safadi'ye verileceğine tepki gösterdi.</p>
      <figure>
        <img src="https://static.euronews.com/articles/stories/04/30/21/66/808x539_cmsv2_69085800-154d-5ebe-baa6-6c18445ce349-4302166.jpg"/>
        <figcaption>Reuters</figcaption>
      </figure>
      <h3>Hükümeti istifaya zorlayan gösteriler</h3>
      <p>Lübnan'da hükümetin iletişime ve özellikle sosyal iletişim ağı WhatsApp uygulamasına vergi getirme girişimine tepki olarak 17 Ekim'de başlayan protestolar kısa sürede ülkenin dört bir yanına yayılmıştı.</p>
      <p>Gösterilere 13 gün direnen Başbakan Saad el-Hariri, 29 Ekim'de istifasını sunmak zorunda kalmıştı.</p>
      <p>Göstericilerin, iç savaşın sona erdiği 1990'dan bu yana yönetimi paylaşan siyasi partilerin oluşturduğu kabine yerine, teknokratlardan oluşan bağımsız ve küçültülmüş bir hükümet kurulması, erken seçime gidilmesi, yolsuzluğa bulaşan yöneticilerin yargılanması gibi talepleri bulunuyor.</p>
      <h3>Muhammed es-Safadi kimdir?</h3>
      <p>Kuzeydeki Trablusşam kentinde 1944 yılında Sünni bir ailenin çocuğu olarak dünyaya gelen Safadi, Beyrut Amerikan Üniversitesi'nde işletme okuduktan sonra ticarete atıldı.</p>
      <p>Ticaret için 1975 yılında Suudi Arabistan'a giden Safadi, Arap ve Avrupa ülkelerinde farklı alanlarda iş adamı olarak uzun yıllar çalıştıktan sonra, 2000 yılında girdiği Lübnan parlamentosunda 3 dönem peş peşe milletvekilliği yaptı.</p>
      <p>Lübnanlı Sünni bir iş adamı olarak bilinen Safadi, 2008 yılında Ulaştırma Bakanlığı, 2009 yılında Ekonomi ve Ticaret Bakanlığı görevlerinden sonra 2011 yılında da Maliye Bakanlığına atanmıştı.</p>
      <ul>
        <li>
          <a href="https://tr.euronews.com/2019/10/26/lubnan-da-protesto-gostericiler-ana-yollari-trafige-kapatti">Lübnan'da protesto: Göstericiler ana yolları trafiğe kapattı</a>
        </li>
        <li>
          <a href="https://tr.euronews.com/2019/11/07/lubnan-da-hukumet-dusuren-protestolar-hiz-kesmedi">Lübnan'da hükümet düşüren protestolar hız kesmedi</a>
        </li>
        <li>
          <a href="https://tr.euronews.com/2019/10/30/lubnan-ordusu-basbakan-haririnin-istifasinin-ardindan-gostericilerin-barikatlarini-kaldird">Lübnan ordusu Başbakan Hariri’nin istifasının ardından göstericilerin barikatlarını kaldırıyor</a>
        </li>
      </ul>
    </article>
  </body>
</html>