<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/karta/karta-oos-sytuacziya-sxodi-ukrayiny-15-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T15:00:00+00:00"/>
    <meta property="og:title" content="Карта ООС: ситуація на сході України на 15 листопада"/>
    <meta property="og:description" content="Ситуація на сході країни станом на 15 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 15 листопада</h1>
      <address>
        <time datetime="2019-11-15T15:00:00+00:00">15 Nov 2019, 15:00</time>
      </address>
      <p>
        <b>Ситуація на сході країни станом на 15 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99135/karta-ato-rnbo-2019-11-15-uk_origin.jpg"/>
      </figure>
      <p>Минулої доби противник прицільно обстрілював наші позиції загалом 15 разів, застосовуючи озброєння бойових машин піхоти, гранатомети різних систем, великокаліберні кулемети та стрілецьку зброю, а також двічі – заборонені Мінськими домовленостями міномети калібру 82 мм.</p>
      <p>На превеликий жаль, маємо втрати серед наших захисників.</p>
      <p>З глибоким сумом змушені повідомити про загибель одного військовослужбовця зі складу Об’єднаних сил. За життя нашого воїна боролися лікарі, проте отримане ним внаслідок підступного ворожого обстрілу поранення було дуже важким, під час здійснення реанімаційних заходів військовослужбовець помер.</p>
      <p>Висловлюємо щирі співчуття рідним, близьким і бойовим побратимам Героя.</p>
      <p>Світла пам’ять!</p>
      <p>
        <b>Луганський напрямок</b>
      </p>
      <p>Тут порушень режиму тиші було 7.</p>
      <p>Двічі біля Новотошківського, а також по одному разу в районах Луганського та Новолуганського лунали ворожі гранатомети, кулемети та стрілецька зброя.</p>
      <p>Опорні пункти підрозділів Об’єднаних сил поблизу Оріхового російсько-окупаційні війська з 18:30 50 хвилин обстрілювали з міномету калібру 82 мм, озброєння БМП, станкових протитанкових і автоматичних гранатометів, кулеметів великого калібру та стрілецької зброї.</p>
      <p>Близько 16:00 противник з ручних протитанкових і підствольних гранатометів та стрілецької зброї відкривав вогонь неподалік населеного пункту Жолобок, а близько 19:00 з ручних протитанкових гранатометів та кулеметів обстріляв наші позиції поблизу Майорська.</p>
      <p>
        <b>Донецький напрямок</b>
      </p>
      <p>Там обліковано 8 обстрілів.</p>
      <p>Військовослужбовців Збройних Сил України, які захищають підступи до населеного пункту Піски, російсько-окупаційні війська у другій половині дня два рази обстріляли з мінометів калібру 82 мм, станкових протитанкових і автоматичних гранатометів, кулеметів та стрілецької зброї. Обидва обстріли тривали понад годину, вогонь противник вів з боку Веселого.</p>
      <p>Так само двічі, і також у другій половині дня, ворог зі станкових і ручних протитанкових, автоматичних гранатометів та стрілецької зброї відкривав вогонь неподалік Кам’янки.</p>
      <p>Позиції наших військ поблизу Новомихайлівки окупанти зранку обстрілювали з підствольних гранатометів і великокаліберних кулеметів, а біля Широкиного і Гнутового ввечері застосовували ручні протитанкові і автоматичні гранатомети, великокаліберні кулемети та стрілецьку зброю.</p>
      <p>Оборонцям Красногорівки після 21:00 довелося відповідати на 15-хвилинний обстріл, який ворог здійснив з використанням кулеметів та стрілецької зброї.</p>
      <p>
        <b>Обстановка на 12:30 сьогодні, 15 листопада</b>
      </p>
      <p>Російсько-окупаційні війська 4 рази відкривали вогонь на Луганському напрямку.</p>
      <p>З 05:00 противник з ручних протитанкових гранатометів та стрілецької зброї 25 хвилин обстрілював опорні пункти підрозділів Об’єднаних сил поблизу Новолуганського.</p>
      <p>Міномет 82-го калібру, озброєння БМП, гранатомети, кулемети та стрілецьку зброю окупанти після 06:00 застосували в районі Новотошківського, обстріл тривав майже півтори години.</p>
      <p>Крім того, з 08:00 за півтори години зафіксовані ворожі обстріли із використанням великокаліберного кулемету, а згодом станкового протитанкового гранатомету позицій наших військ неподалік Майорська.</p>
      <p>За наявною інформацією, упродовж поточної доби втрат в Об’єднаних силах немає.</p>
    </article>
  </body>
</html>