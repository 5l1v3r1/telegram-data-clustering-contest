<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597534/yp-dikaiosynis-gia-enoplo-akropolis-prota-erevnes-meta-anakoinoseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T15:33:00+00:00"/>
    <meta property="og:title" content="Υπ. Δικαιοσύνης για ένοπλο Ακρόπολης: Πρώτα έρευνες μετά ανακοινώσεις"/>
    <meta property="og:description" content="Διερευνώνται οι συνθήκες του περιστατικού με τον 62χρονο ένοπλο, λέει ο Υπ. Δικαιοσύνης Στα αρμόδια αστυνομικά όργανα για λεπτομέρειες γύρω από..."/>
  </head>
  <body>
    <article>
      <h1>Υπ. Δικαιοσύνης για ένοπλο Ακρόπολης: Πρώτα έρευνες μετά ανακοινώσεις</h1>
      <address><time datetime="2019-11-15T15:33:00+00:00">15 Nov 2019, 15:33</time> by <a rel="author">SigmaLive</a></address>
      <p>Διερευνώνται οι συνθήκες του <a href="https://www.sigmalive.com/news/local/597509/apokalyptiki-martyria-pos-arxise-thriler-akropolistora-tha-deis-tha-se-paikso">περιστατικού με τον 62χρονο ένοπλο</a>, λέει ο Υπ. Δικαιοσύνης</p>
      <p>Στα αρμόδια αστυνομικά όργανα για λεπτομέρειες γύρω από επιχειρησιακά θέματα παρέπεμψε σήμερα ο Υπουργός Δικαιοσύνης και Δημόσιας Τάξης Γιώργος Σαββίδης, ερωτηθείς για την κατοχή αριθμού όπλων που βρέθηκαν σε διαμέρισμα 62χρονου, ο οποίος απασχόλησε την Πέμπτη την Αστυνομία. «Όλες οι συνθήκες του συγκεκριμένου περιστατικού διερευνώνται και μόλις η έρευνα αυτή συμπληρωθεί, θα γίνουν οι αναγκαίες ανακοινώσεις από την Αστυνομία» είπε, σε δηλώσεις του μετά το πέρας του Υπουργικού Συμβουλίου.<br/><br/>Ο κ. Σαββίδης αναφέρθηκε εξάλλου στην έκθεση του Γενικού Ελεγκτή για το Υπουργείο του, αλλά και στη συζήτηση του νομοσχεδίου σε σχέση με την αύξηση των κλιμάκων δικαιοδοσίας των Επαρχιακών Δικαστών και των Ανώτερων Επαρχιακών Δικαστών. Είπε επίσης ότι κατατίθεται νομοσχέδιο για τους αναπληρωματικούς διορισμούς σε διάφορες βαθμίδες της Αστυνομίας.<br/><br/>Συγκεκριμένα, ο Υπουργός ρωτήθηκε για το περιστατικό με 62χρονο ένοπλο, την Πέμπτη στη Λευκωσία, στο διαμέρισμα του οποίου βρέθηκε αριθμός όπλων, με τον Υπουργό να απαντά ότι δεν θα υπεισέλθει σε επιχειρησιακά θέματα της Αστυνομίας.<br/><br/>Είπε ότι ο ίδιος ως πολιτικός προϊστάμενος τυγχάνει ενημέρωσης για όλα τα σοβαρά ζητήματα που εγείρονται και παρέπεμψε στα αρμόδια αστυνομικά όργανα για δηλώσεις.<br/><br/>Αναφέρθηκε ωστόσο στις πρόνοιες της σχετικής νομοθεσίας για προστατευτικά μέτρα που πρέπει να λαμβάνονται σε περιπτώσεις κατοχής αριθμού πυροβόλων κυνηγετικών όπλων, όπως η εγκατάσταση συναγερμού και τη φύλαξη σε ειδικές θήκες.<br/><br/>Είπε ακόμη ότι με βάση την ενημέρωση που έχει από την ηγεσία της Αστυνομίας για την συγκεκριμένη υπόθεση «όλες οι συνθήκες του συγκεκριμένου περιστατικού διερευνώνται και μόλις η έρευνα αυτή συμπληρωθεί, θα γίνουν οι αναγκαίες ανακοινώσεις από την Αστυνομία».<br/><br/>Ερωτηθείς εξάλλου σε σχέση με αναφορές στην έκθεση της Ελεγκτικής Υπηρεσίας για τις άδειες ασθενείας του προσωπικού του Υπουργείου Δικαιοσύνης, ο κ. Σαββίδης είπε ότι ο ίδιος δεν βρισκόταν στο πηδάλιο του Υπουργείου κατά την περίοδο που καλύπτει η συγκεκριμένη έκθεση. Ωστόσο «θα πρέπει να το δούμε πολύ σοβαρά αυτό το θέμα» συνέχισε, ενώ είπε ότι πάντα οι εκθέσεις του Γενικού Ελεγκτή θα πρέπει να τυγχάνουν της δέουσας μελέτης, προσοχής και συμμόρφωσης, στην έκταση που μπορεί αυτό να γίνει.<br/><br/>«Να είστε σίγουροι ότι μέσα στα πλαίσια της χρηστής διοίκησης θα ψάξουμε όλες τις τυχόν παρατηρήσεις και θα δούμε αν μπορούν να ληφθούν οποιαδήποτε διορθωτικά μέτρα» είπε.<br/><br/>Ο Υπουργός ρωτήθηκε ακόμη και για δημοσιεύματα σε σχέση με εξειδικευμένο όχημα παρακολουθήσεων που διαθέτει Ισραηλινός ιδιώτης στη Λάρνακα, καθώς και κατά πόσο υπάρχει σχετική άδεια. Απάντησε ότι θα τοποθετηθεί σε περίπτωση που κριθεί ότι είναι θέμα για το οποίο πρέπει να τοποθετηθεί το Υπουργείο Δικαιοσύνης, διαφορετικά, πρόσθεσε, θα τοποθετηθεί η αρμόδια αρχή.<br/><br/>Νωρίτερα το πρωί της Παρασκευής, ο Υπουργός Δικαιοσύνης παρευρέθηκε στη συνεδρία της Επιτροπής Νομικών της Βουλής, όπου συζητήθηκε ένα από τα νομοσχέδια της μεταρρύθμισης της Δικαιοσύνης, σχετικά με την αύξηση των κλιμάκων δικαιοδοσίας των Επαρχιακών Δικαστών και των Ανώτερων Επαρχιακών Δικαστών.<br/><br/>Το νομοσχέδιο συντάχθηκε μετά από αίτημα του Ανωτάτου Δικαστηρίου, με τη σύμφωνη γνώμη των εμπλεκομένων φορέων, είπε ο κ. Σαββίδης στις δηλώσεις του στο Προεδρικό. Ανέφερε ακόμη ότι το νομοσχέδιο αυξάνει τη δικαιοδοσία των Επαρχιακών Δικαστών, κατά τρόπο που επιτρέπει να χειριστούν πιο πολλές υποθέσεις.<br/><br/>Αναφέρθηκε ακολούθως στις τρεις βαθμίδες δικαστών στα Επαρχιακά Δικαστήρια, λέγοντας ότι υπάρχουν περισσότεροι Επαρχιακοί δικαστές, λιγότεροι Ανώτεροι Επαρχιακοί Δικαστές και ακόμη λιγότεροι Πρόεδροι. Με το νομοσχέδιο αυτό αυξάνεται το όριο που υπάρχει τώρα στις δικαιοδοσίες των Επαρχιακών Δικαστών, οι οποίοι μπορούν να χειριστούν απαιτήσεις μέχρι 100 χιλ. «Αυτό το ποσό ζητάμε να αυξηθεί στις 500 χιλ. και των Ανώτερων Επαρχιακών από 500 χιλ. σε 1 εκ.» πρόσθεσε.<br/><br/>Ανέφερε ακόμη ότι με την ψήφιση του νόμου αυτού θα υπάρχει περισσότερη ευελιξία για υποθέσεις που εκκρεμούν στα Επαρχιακά Δικαστήρια, οι οποίες θα μπορούν να τύχουν χειρισμού από πιο πολλούς αριθμητικά Δικαστές, έτσι ώστε να επιτυγχάνεται η σύντμηση του χρόνου για την συμπλήρωση μιας αστικής διαδικασίας στα Επαρχιακά Δικαστήρια.<br/><br/>Ο κ. Σαββίδης είπε τέλος ότι στη σημερινή συνεδρίαση, το Υπουργικό Συμβούλιο ενέκρινε νομοσχέδιο για τροποποίηση του περί Αστυνομίας Νόμου και Κανονισμού. Προβλέπει ότι οι αναπληρωματικοί διορισμοί σε διάφορες βαθμίδες της Αστυνομίας, που μέχρι τώρα είχαν μέγιστη δυνατή διάρκεια 2 χρόνια, θα μπορούν να παρατείνονται μέχρι 4 χρόνια, εκεί όπου κρίνει ο Αρχηγός της Αστυνομίας. Η παράταση θα γίνεται με τους ίδιους όρους που προβλέπονται στον αρχικό διορισμό ενώ εκεί όπου απαιτείται θα εξασφαλίζεται η έγκριση του Υπουργού, πρόσθεσε. Το νομοσχέδιο θα προωθηθεί στη Βουλή, κατέληξε ο Υπουργός.</p>
    </article>
  </body>
</html>