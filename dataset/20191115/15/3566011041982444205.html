<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547468.html/%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%A8%D8%B1%DA%A9%D8%AA-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%B4%DA%A9%D8%B3%D8%AA-%D9%86%D8%A7%D9%BE%D8%B0%DB%8C%D8%B1-%D8%A7%D8%B3%D8%AA--%D9%88%D8%AD%D8%AF%D8%AA-%D8%B9%D8%A7%D9%85%D9%84-%D9%85%D9%88%D9%81%D9%82%DB%8C%D8%AA-%D8%AF%D8%B1-%D8%A8%D8%B1%D8%A7%D8%A8%D8%B1-%D8%AF%D8%B4%D9%85%D9%86%D8%A7%D9%86-%D8%A7%D8%B3%D9%84%D8%A7%D9%85-%D9%88-%D8%A7%D9%86%D9%82%D9%84%D8%A7%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:16:00+00:00"/>
    <meta property="og:title" content="جمهوری اسلامی ایران به برکت تفکر بسیجی شکست‌ناپذیر است/ وحدت عامل موفقیت در برابر دشمنان اسلام و انقلاب است"/>
    <meta property="og:description" content="آیین عبادی _ سیاسی نمازجمعه ظهر امروز با حضور پرشور اقشار مختلف جامعه در شهر کرمانشاه و شهرستان‌های استان کرمانشاه برگزار شد."/>
  </head>
  <body>
    <article>
      <h1>جمهوری اسلامی ایران به برکت تفکر بسیجی شکست‌ناپذیر است/ وحدت عامل موفقیت در برابر دشمنان اسلام و انقلاب است</h1>
      <h2>ائمه‌جمعه کرمانشاه در خطبه‌های نمازجمعه مطرح کردند؛</h2>
      <address>
        <time datetime="2019-11-15T15:16:00+00:00">15 Nov 2019, 15:16</time>
      </address>
      <p>آیین عبادی _ سیاسی نمازجمعه ظهر امروز با حضور پرشور اقشار مختلف جامعه در شهر کرمانشاه و شهرستان‌های استان کرمانشاه برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ نماز عبادی - سیاسی جمعه، همچون هفته های گذشته در استان کرمانشاه برگزار شد، اینک مشروح خطبه ها را با هم می خوانیم:</p>
      <p>
        <b>جمهوری اسلامی ایران به برکت تفکر بسیجی شکست‌ناپذیر است</b>
      </p>
      <p>آیت الله مصطفی علما در خطبه های نماز جمعه این هفته ضمن دعوت همگان به تقوای الهی اظهار داشت: تقوا سرمایه بزرگ زندگی هر فردی است.</p>
      <p>وی با گرامیداشت هفته بسیج افزود: رهبر انقلاب جمهوری اسلامی بارها فرمودند با تفکر، عمل و حرکت بسیجی جمهوری اسلامی ایران شکست‌ناپذیر خواهد بود.</p>
      <p>امام جمعه کرمانشاه تصریح کرد: اکثر مردم کشور بسیجی هستند، تفکر بسیجی دارند و همه پای کار هستند و هر ایرانی یک بسیجی بالقوه‌ است.</p>
      <p>آیت الله علما با اشاره به وقایع اخیر عراق نیز بیان داشت:  دشمنی اصلی در کشور عراق نیز با تفکر بسیجی و بسیجی‌های‌ این کشور است.</p>
      <p>وی با اشاره به اینکه امام راحل معتقد بود انقلاب اسلامی جلوه‌ای از نهضت بزرگ‌ پیامبر اکرم(ص) بود، عنوان کرد: سول خدا نیز ما را به استقامت نوید می‌دهد .</p>
      <p>نماینده ولی فقیه در استان کرمانشاه در بخش دیگری از سخنان خود با گرامیداشت 24 آبان‌ماه روز بزرگداشت علامه طباطبایی ادامه داد: این شخصیت بزرگ در همه علوم مهارت داشت و شخصیتی بسیار والا و عالمی بی‌نظیر بود که شاید جای خالی ایشان به زودی پر نشود.</p>
      <p>آیت الله علما ضمن گرامیداشت ولادت باسعادت پیامبر اکرم(ص) خاطر نشان کرد: حضرت محمد(ص) اسوه ای حسنه برای تمام جوامع بشری در همه اعصار است.</p>
      <p>وی با قدردانی از اقدامات رئیس قوه قضاییه افزود: آیت الله رئیسی خطاب به قضات که «محکم بایستید، محکم استدلال کنید، محکم حکم بدهید و محکم اقدام کنید» که این اقدام بسیار ارزشمند است.</p>
      <p>
        <b>وحدت عامل موفقیت در برابر دشمنان اسلام و انقلاب است</b>
      </p>
      <p>حجت الاسلام هوشنگ کریمی در خطبه های نماز جمعه این هفته شهرستان با اشاره به آغاز هفته بسیج اظهار داشت: بسیج یک ظرفیت بسیار مهم و بزرگ در کشور است که در میدان های بزرگ نقشی مهم و تاثیر گذار دارد.</p>
      <p>وی افزود: بسیج در اقشار مختلف از ابتدای تشکیل آن همواره منشا خدمات مهم و بزرگی برای مردم و کشور است.</p>
      <p>خطیب جمعه شهرستان در ادامه به نقش وحدت و بصیرت مردم در خنثی سازی توطئه های دشمن پرداخت و گفت: دشمن از اتحاد و بصیرت مردم بیمناک است و همواره برای رسیدن به منافع خود در پی ایجاد تفرقه و از بین بردن اتحاد جوامع اسلامی است.</p>
      <p>حجت الاسلام کریمی اذعان داشت: استکبار امروز در کشور های همسایه ایران اسلامی با توطئه های مختلف و راه اندازی آشوب های خیابانی به دنبال از بین بردن وحدت اسلامی و رسیدن به منافع خود می باشند که با بصیرت مردم و هدایت مراجع دینی این توطئه ها در حال خنثی شدن است.</p>
      <p>وی با اشاره به روز کتاب و کتابخوانی افزود: مطالعه باعث افزایش بصیرت و آگاهی مردم میشود و لذا فرهنگ کتاب و کتابخوانی باید در جامعه رواج پیدا کرده و در بین مردم نهادینه شود.</p>
      <p>وی همچنین به سالروز آزاد سازی شهر سوسنگرد اشاره کرد و اظهارداشت: رزمندگان اسلام اعم از ارتش و سپاه و بسیج با رشادت و جان فشانی در برابر لشکر تا دندان مسلح رژیم بعث عراق و دنیای استکبار ایستادگی کرده و توانستند سوسنگرد را از چنگ دشمن آزاد کنند.</p>
      <p>انتهای پیام/</p>
    </article>
  </body>
</html>