<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232099/"/>
    <meta property="og:site_name" content="Українська правда"/>
    <meta property="article:published_time" content="2019-11-15T15:13:24+00:00"/>
    <meta property="og:title" content="Йованович: я ніколи не давала вказівок Луценку, це - вигадка"/>
    <meta property="og:description" content="Колишній посол США в Україні Марі Йованович заявила, що ніколи не давала вказівок колишньому генпрокурору Юрію Луценко щодо людей, проти яких необхідно проводити розслідування."/>
  </head>
  <body>
    <article>
      <h1>Йованович: я ніколи не давала вказівок Луценку, це - вигадка</h1>
      <address>
        <time datetime="2019-11-15T15:13:24+00:00">15 Nov 2019, 15:13</time>
      </address>
      <p>Колишній посол США в Україні Марі Йованович заявила, що ніколи не давала вказівок колишньому генпрокурору Юрію Луценко щодо людей, проти яких необхідно проводити розслідування.</p>
      <p>Як повідомляє "<a href="https://www.eurointegration.com.ua/news/2019/11/15/7103101/">Європейська правда</a>", про це Йованович сказала під час відкритих слухань у Палаті представників США в рамках справ щодо імпічменту президента Дональда Трампа.</p>
      <p>"Я не казала панові Луценку чи іншим українським чиновникам, кого вони повинні чи не повинні переслідувати. Натомість я виступала за позицію США, що має панувати верховенство закону, а українські правоохоронні органи, прокурори та судді повинні припинити вибіркове застосування своєї влади, як політичної зброї проти своїх супротивників", - сказала Йованович.</p>
      <p>"Я спершу хочу ще раз зазначити, що звинувачення в тому, що я поширювала список "Не переслідуй", було вигадкою. Пан Луценко, колишній генпрокурор України, який висунув це твердження, визнав, що цього списку не існувало", - додала дипломат.</p>
      <p>Йованович у жовтні вже <b><a href="https://www.eurointegration.com.ua/news/2019/10/11/7101817/">давала свідчення</a></b> на закритому засіданні комітету і заявила, що зусилля адвоката президента Руді Джуліані суперечили політиці США. Вона заявила, що Джуліані домагався її відсторонення з посади, оскільки вона відмовилася тиснути на українців для розслідування проти Джо Байдена та його сина.</p>
      <p>Йованович у травні відкликали з посади посла США в Україні. Під час телефонної розмови із Володимиром Зеленським у липні Трамп критикував її роботу, але пізніше заявив, що не знає її.</p>
      <p>Як відомо, 13 листопада Палата представників Конгресу США розпочала<b><a href="https://www.eurointegration.com.ua/news/2019/11/13/7103004/"> публічну фазу</a></b> слухань у справі імпічменту Трампа. Перед законодавцями вже виступили двоє свідків – тимчасовий повірений у справах США в Україні Вільям Тейлор і заступник помічника державного секретаря з європейських та євразійських справ Джордж Кент.</p>
      <p>
        <b>Читайте також: <a href="https://www.eurointegration.com.ua/articles/2019/11/13/7102978/">"Імпічмент йде до фіналу: чи несе "Українагейт" реальну загрозу для Дональда Трампа".</a></b>
      </p>
      <related>
        <a href="https://www.pravda.com.ua/news/2019/11/15/7232096/"/>
        <a href="https://www.pravda.com.ua/news/2019/11/15/7232091/"/>
        <a href="https://www.pravda.com.ua/news/2019/11/15/7232054/"/>
      </related>
    </article>
  </body>
</html>