<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/novyna/suspilstvo/klychko-ne-vykonav-obicyanku-pro-vulychne-osvitlennya-kyyevi"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T15:35:09+00:00"/>
    <meta property="og:title" content="Кличко не виконав обіцянку про вуличне освітлення в Києві"/>
    <meta property="og:description" content="Майже все освітлення столиці не буде замінено на сучасне, бо в планах мерії оновити тільки чверть вуличних ліхтарів."/>
  </head>
  <body>
    <article>
      <h1>Кличко не виконав обіцянку про вуличне освітлення в Києві</h1>
      <address>
        <time datetime="2019-11-15T15:35:09+00:00">15 Nov 2019, 15:35</time>
      </address>
      <p>
        <b>Мер Києва Віталій <a href="https://www.slovoidilo.ua/promise/48751.html">Кличко провалив обіцянку, що у 2019 році 90% вуличного освітлення Києва буде сучасним.</a></b>
      </p>
      <p>Таку обіцянку він дав 19 грудня 2018 року під час підбиття підсумків року та оголошення планів на майбутній рік.</p>
      <p><i>«Більше уваги буде до модернізації освітлення Києва. Близько 700 млн. грн спрямуємо на це. Щоб до кінця 2019-го вже 90% зовнішнього освітлення в нашому місті було сучасним»,</i> – сказав Віталій Кличко.</p>
      <p>5 липня 2019 року Віталій Кличко розповів, що цього року ще на 120-ти столичних вулицях замінять старе вуличне освітлення на сучасне.</p>
      <p>У вересні мер столиці наголосив, що триває заміна старого освітлення на нові енергоефективні LED-світильники на вулицях, магістралях, бульварах і мостах, прибудинкових територіях, в парках і скверах міста.</p>
      <p><i>«Днями, зокрема, встановлюють нове освітлення на Відрадному проспекті. Також тривають роботи із заміни світильників на нові LEDи на проспектах Перемоги та Гагаріна, на Харківському шосе, на розв'язках біля метро «Харківська», «Позняки», «Осокорки» та «Славутич», на вулицях Макіївській, Теодора Драйзера, Гната Юри, Драгоманова»,</i> – зазначив Кличко.</p>
      <p>За його словами, планується до кінця року замінити світильники також в Маріїнському парку, в парку «Міський сад», в Пущі-Водиці, на алеї Героїв Крут та алеї бульвару Дружби Народів.</p>
      <p>Але 13 листопада 2019 року на сайті Київської міської ради повідомили, що за планом до кінця року сучасним та оновленим буде майже 25 % всього зовнішнього освітлення столиці, що суттєво менше за обіцяні 90%. Тому обіцянка Кличко отримує статус «не виконано».</p>
      <p>Згідно із моніторингом «Слово і Діло» <a href="https://www.slovoidilo.ua/persony/klychko-vitalii-volodymyrovych">Кличко дав 407 обіцянок,</a> з яких 200 – виконав, 128 – провалив і ще 79 – має реалізувати.</p>
      <p>Раніше ми писали, що <a href="https://www.slovoidilo.ua/2019/11/06/novyna/polityka/vaks-poyasnyly-vidkryttya-provadzhennya-shhodo-klychka">у ВАКС пояснили відкриття провадження стосовно Кличка.</a></p>
      <p>Також ми аналізували, <a href="https://www.slovoidilo.ua/2019/10/30/infografika/polityka/yak-vykonuyut-obicyanky-mery-ukrayiny">як виконують обіцянки мери України.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/06/novyna/polityka/klychko-zvilnyv-shist-svoyix-radnykiv-sered-nyx-oleh-skrypka"/>
        <a href="https://www.slovoidilo.ua/2019/10/14/novyna/suspilstvo/metro-troyeshhynu-klychko-ozvuchyv-terminy"/>
      </related>
    </article>
  </body>
</html>