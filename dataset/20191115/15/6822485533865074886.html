<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T15:32:00+00:00"/>
    <meta property="og:title" content="  ابتلای ۳۰۰ نفر به سالک در دامغان"/>
    <meta property="og:description" content="به گزارش مهر، حجت‌الاسلام سید محمدحسینیان ظهر آدینه در نماز جمعه این هفته دامغان به میزبانی مصلا امام خمینی (ره) این شهر،   از مبتلا شدن ۳۰۰ نفر در این شهرستان به بیماری سالک خبر داد و ابراز داشت: شیوع این بیماری در روستاهای جنوبی دامغان نسبت به دیگر مناطقاین شهرستان بیشتر است."/>
  </head>
  <body>
    <article>
      <h1>  ابتلای ۳۰۰ نفر به سالک در دامغان</h1>
      <address>
        <time datetime="2019-11-15T15:32:00+00:00">15 Nov 2019, 15:32</time>
      </address>
      <p>امام‌جمعه دامغان بابیان اینکه ۳۰۰ نفر از اهالی این شهرستان به بیماری سالک مبتلا شدند، گفت: دانشگاه علوم پزشکی سمنان برای رفع این بیماری تلاش بیشتری کند.</p>
      <p>به گزارش مهر، حجت‌الاسلام سید محمدحسینیان ظهر آدینه در نماز جمعه این هفته دامغان به میزبانی مصلا امام خمینی (ره) این شهر،   از مبتلا شدن ۳۰۰ نفر در این شهرستان به بیماری سالک خبر داد و ابراز داشت: شیوع این بیماری در روستاهای جنوبی دامغان نسبت به دیگر مناطقاین شهرستان بیشتر است.</p>
      <p>وی ضمن بیان اینکه می بایست بیماری سالک که موجب نگرانی مردم این شهرستان شده است ریشه کن شود،  افزود: می‌طلبد دانشگاه علوم‌ پزشکی سمنان و مرکز بهداشت دامغان برای ریشه‌کنی و توجه به برطرف شدن آن و رسیدگی بیشتر توجه کنند.</p>
      <p>امام‌جمعه دامغان ضمن اشاره به گرامیداشت کتاب و کتابخوانی بابیان اینکه کتاب غذای روح است، افزود: کتاب در سلامت جامعه بسیار نقش‌آفرین بوده و سلامت جامعه را تضمین می‌کند.</p>
      <p>حسینیان ضمن بیان اینکه اگر کتاب نباشد و کتابخوانی ترویج پیدا نکند آن جامعه رشد نخواهد کرد، تصریح کرد: ازاین‌رو باید فرهنگ کتاب و کتابخوانی در جامعه گسترش پیدا کند و مردم به کتابخانه‌ها مراجعه و کتاب‌های درخواستی خود را دریافت کنند.</p>
      <p>وی به فرارسیدن هفته بسیج اشاره و از این نهاد به‌عنوان شجره طیبه و نهادی تأثیرگذار یادکرد و افزود: بسیج در طی ۴۰ سال از پیروزی شکوهمند انقلاب اسلامی ایران منشأ خدمات فراوان بوده و خدمات این نهاد در عرصه‌های سازندگی، فرهنگی، اجتماعی و در دوران هشت سال دفاع مقدس بر هیچ‌کس پوشیده نیست.</p>
      <p>حسینیان ضمن تبریک هفته گرامیداشت وحدت و میلاد باسعادت حضرت محمد (ص) و امام جعفر صادق (ع) یکی از راه‌های حفظ وحدت در جامعه را تقویت خط وحدت و مقاومت برشمرد و اضافه کرد: بامحبت نسبت به یکدیگر نباید اجازه دهیم تا شاکله شیعه بر هم بخورد می‌بایست تمدن اسلامی بازسازی و از مسلمانان منطقه حمایت شود.</p>
      <p>امام جمعه دامغان ضمن بیان اینکه افزایش قیمت بنزین از شب گذشته بر اساس سیاست‌های دولت و انتقادات بسیاری را به دنبال داشت، ابراز داشت: گرانی بنزین آن‌هم در شب میلاد رسول اکرم (ص) و امام جعفر صادق (ع) عیدی خوبی از سوی دولت به مردم نبود و مردم از این حرکت و روش دولت رضایت ندارند.</p>
      <p>وی افزود: دولت برای افزایش قیمت بنزین یک‌ذره کار روانشناسی انجام می‌داد که با توجه به وضعیت بد اقتصادی مردم و گرانی‌های سرسام‌آور آیا در این مقطع باید بنزین گران می‌شد؟</p>
    </article>
  </body>
</html>