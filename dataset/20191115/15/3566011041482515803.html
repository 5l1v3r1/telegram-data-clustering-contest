<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547466.html/%D8%A8%D8%B1%DA%AF%D8%B4%D8%AA----%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%A7%D8%B2-%D8%AF%D8%B3%D8%AA%D8%A7%D9%86-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%AA%D9%88%D8%B3%D8%B7-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D9%82%D8%A7%D8%A8%D9%84-%D8%AA%D9%82%D8%AF%DB%8C%D8%B1-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:14:00+00:00"/>
    <meta property="og:title" content="برگشت ۴۹ هزار میلیارد از دستان مفسدان اقتصادی توسط قوه قضائیه قابل تقدیر است"/>
    <meta property="og:description" content="امام جمعه موقت خرم‌آباد گفت: برگشت ۴۹ هزار میلیارد از دستان مفسدان و انسان‌های فاسد و مفسدان اقتصادی، بازگشت ۱۷۸ هزار هکتار اراضی از چنگ زمین خواران و دلالان، مهار ۴ هزار میلیارد تومان فرار مالیاتی از جمله اقدامات قابل تقدیر قوه قضاییه است."/>
  </head>
  <body>
    <article>
      <h1>برگشت ۴۹ هزار میلیارد از دستان مفسدان اقتصادی توسط قوه قضائیه قابل تقدیر است</h1>
      <h2>امام جمعه موقت خرم‌آباد:</h2>
      <address>
        <time datetime="2019-11-15T15:14:00+00:00">15 Nov 2019, 15:14</time>
      </address>
      <p>امام جمعه موقت خرم‌آباد گفت: برگشت ۴۹ هزار میلیارد از دستان مفسدان و انسان‌های فاسد و مفسدان اقتصادی، بازگشت ۱۷۸ هزار هکتار اراضی از چنگ زمین خواران و دلالان، مهار ۴ هزار میلیارد تومان فرار مالیاتی از جمله اقدامات قابل تقدیر قوه قضاییه است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1678">سفیر افلاک،</a> سیدلطف الله حیات‌الغیب ظهر امروز در خطبه‌های نماز جمعه این هفته شهر خرم‌آباد با اشاره به آراستگی پیامبر(ص) به تربیت الهی اظهار داشت: بالاترین نوع تربیت، تربیت خدایی و الهی است که خداوند نیز همه صفات خود را با توجه به ظرفیت پیامبر اکرم (ص) در وجود او می‌گذارد.</p>
      <p>وی با بیان روایتی از امام صادق(ع) پیرامون خصائل و ویژگی‌های مؤمنان افزود: عدم شتابزدگی مؤمن در انجام امورات، صبوری، شاکر بودن، قناعت، مردم آزار نبودن، ظلم نکردن به دشمن وعدم تجاوز از حدود الهی و تن پرور نبودن درشناسنامه مؤمنان است؛ ضروری است وجود امام معصوم و پیامبر عظیم الشان اسلام را در برنامه زندگی مان سرلوحه کارها قرار دهیم.</p>
      <p>امام جمعه موقت خرم‌آباد عنوان کرد:در جامعه اسلامی تعداد کتابخوان‌ها اندک است،کتابی که می‌تواند ما را در مسیر زندگی‌مان آگاه کند لذا باید حشر و نشرمان با کتاب باشد.</p>
      <p>وی با اشاره به این که اصل وجود قوه قضاییه برای مقابله با فساد است بیان کرد: برگشت ۴۹ هزار میلیارد از دستان مفسدان و انسان‌های فاسد و مفسدان اقتصادی، بازگشت ۱۷۸ هزار هکتار اراضی از چنگ زمین خواران و دلالان، مهار ۴ هزار میلیارد تومان فرار مالیاتی از جمله اقدامات قابل تقدیر قوه قضاییه است که سبب امید و شادی در میان مردم شده است بنابراین مردم و مسئولان باید از قوه قضاییه حمایت کنند و نکند در برخوردمان قوه قضاییه را تضعیف کنیم، مردم می‌فهمند چه کسانی خدمت می‌کنند رضایت مردم، رضایت خداوند است.</p>
      <p>حیات الغیب در رابطه با گران شدن بنزین گفت:این طرح مورد تفاهم دولت، مجلس ومورد حمایت نخبگان اقتصادی بوده است اگرچه ضروری است دولت با نظارت مستمر بر نحوه اجرا و بررسی پیامدهای این طرح مانع گرانی بی رویه کالاها شود، هم چنین مردم حق دارند از چگونگی هزینه صحیح منابع حاصل از این طرح مطلع شوند.</p>
      <p>انتهای پیام/</p>
    </article>
  </body>
</html>