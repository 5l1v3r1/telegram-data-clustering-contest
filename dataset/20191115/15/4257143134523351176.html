<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/15/ujabb-szivszorito-reszletek-a-szlovakiai-busztragediarol"/>
    <meta property="og:site_name" content="infostart"/>
    <meta property="article:published_time" content="2019-11-15T15:50:22+00:00"/>
    <meta property="og:title" content="Újabb szívszorító részletek a szlovákiai busztragédiáról"/>
    <meta property="og:description" content="A szlovák rendőrség hivatalos Facebook-oldalán közölte a szerdai tragikus buszbaleset áldozatainak keresztnevét és életkorukat."/>
  </head>
  <body>
    <article>
      <h1>Újabb szívszorító részletek a szlovákiai busztragédiáról</h1>
      <address><time datetime="2019-11-15T15:50:22+00:00">15 Nov 2019, 15:50</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/14/szlovakia-gyaszban-arvan-maradt-egy-testverpar-felallt-a-kriziskozpont-a-baleset-utan"/>
        <a href="https://infostart.hu/tudositoink/2019/11/14/ujabb-szivszorito-reszletek-a-szlovakiai-buszbalesetrol"/>
        <a href="https://infostart.hu/kulfold/2019/11/13/szornyu-reszletek-a-szlovakiai-busztragediarol"/>
      </related>
      <h3>A szlovák rendőrség hivatalos Facebook-oldalán közölte a szerdai tragikus buszbaleset áldozatainak keresztnevét és életkorukat.</h3>
      <p>Az elhunyt fiatalok a nyitrai műszaki szakközépiskola, valamint a Párovská utcai gimnázium tanulói voltak. A további hét áldozat felnőtt volt, a legidősebb 70 éves volt. A 12 elhunyt közül kilencen a többségében magyarok lakta Kolon (Kolíňany) községből származtak – írja a <a href="https://parameter.sk/rendorseg-nyilvanossagra-hozta-buszbaleset-aldozatainak-nevet-es-eletkorat">parameter.sk.</a></p>
      <p>Az áldozatok a rendőrség listája szerint:</p>
      <ul>
        <li>Natália – († 15)</li>
        <li>Alex – († 16)</li>
        <li>Denisa († 17)</li>
        <li>Veronika († 17)</li>
        <li>Martin († 17)</li>
        <li>Mariana († 21)</li>
        <li>Adriana († 40)</li>
        <li>Dušan († 42)</li>
        <li>Erika († 45)</li>
        <li>Alena († 57)</li>
        <li>Ladislav († 63)</li>
        <li>Barbora († 70)</li>
      </ul>
      <p>Az <a href="https://ujszo.com/kozelet/gyaszban-kolon-es-gimes">Új Szó</a> szerint kilenc lakosát gyászolja Kolon, a legfiatalabbak 15, 16 és 17 évesek, a legidősebb 70. Gímesen három fiatal lányért szólnak a harangok, ketten 17 évesek, egy 15 éves volt. A koloni áldozatok között van egy házaspár, az apa 42, az anya 40 éves volt, 17 éves lányuk könnyebb sérüléseket szenvedett. A szülők két árvát hagytak maguk után. Ugyancsak koloni a két válságos állapotban lévő sérült is: egy 15 éves fiú, akit súlyos fejsérüléssel szállítottak az érsekújvári kórházba, valamint egy 52 éves nő, akit a nyitrai kórházban ápolnak, egyelőre mélyaltatásban van.</p>
      <p>"Összesen tízen kerültek kórházba a baleset után Kolonból, és talán hárman úszták meg sérülések nélkül a balesetet. Az egyik lány sokkos állapotban gyalogolt haza szerdán, épp most járt itt, hogy a buszban maradt iskolatáskáját hol szerezhetné vissza" – mondta a lapnak Balkó Róbert polgármester.</p>
      <p>A szerdai buszbaleset, amely az I/65 jelzésű, aranyosmaróti (Zlaté Moravce) úton történt a Nyitra melletti Malánta közelében, Szlovákia történetének egyik legtragikusabb közlekedési balesete. A karambolban összesen tizenketten haltak meg, köztük gyerekek. További 15 személy megsérült.</p>
      <p>Ma nemzeti gyásznapot tartanak Szlovákiában az áldozatok emlékére: reggel 8 órától 20 óráig tart. A gyász jeléül félárbocra eresztik a lobogókat.</p>
      <p>
        <i>Nyitókép: MTI/AP/TASR/Milan Ivanic</i>
      </p>
    </article>
  </body>
</html>