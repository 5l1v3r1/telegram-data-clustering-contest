<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819301-novij-golova-odeskoi-oda-dosi-ne-poznajomivsa-z-truhanovim.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T15:57:00+00:00"/>
    <meta property="og:title" content="Новий голова Одеської ОДА досі не познайомився з Трухановим"/>
    <meta property="og:description" content="Голова Одеської ОДА Максим Куций продовжує формувати &quot;комбіновану&quot; команду ОДА, уже мав &quot;закриту&quot; від журналістів зустріч із громадськими активістами, але за місяць так і не зміг познайомитись з міським головою Геннадієм Трухановим."/>
  </head>
  <body>
    <article>
      <h1>Новий голова Одеської ОДА досі не познайомився з Трухановим</h1>
      <h2>Голова Одеської ОДА Максим Куций продовжує формувати "комбіновану" команду ОДА, уже мав "закриту" від журналістів зустріч із громадськими активістами, але за місяць так і не зміг познайомитись з міським головою Геннадієм Трухановим.</h2>
      <address>
        <time datetime="2019-11-15T15:57:00+00:00">15 Nov 2019, 15:57</time>
      </address>
      <p>Про це Куций розповів у п’ятницю, 15 листопада, на першій пресконференції, повідомляє кореспондент Укрінформу.</p>
      <p>"Протягом місяця, відколи призначений на посаду, не зміг жодного разу зустрітися з мером <a href="https://www.ukrinform.ua/tag-odesa">Одеси</a>. Я вже два рази через помічника міського голови пропонував вийти на контакт, але Геннадій Леонідович поки що не реагує", - сказав Куций.</p>
      <p>Він наголосив, що поки працює з одним заступником Віталієм Свічинським, який був членом попередньої команди. Триває процес погодження кандидатур двох інших заступників.</p>
      <p>"І це відображає мій підхід до формування "комбінованої" команди, з якою буду працювати. Залишиться частина фахівців, які працювали раніше в адміністрації, а інших доберемо, щоб реалізовувати наші амбітні плани", - зазначив Куций.</p>
      <p>За його словами, зараз фахівці ОДА готують пропозиції до проєкту збалансованого бюджету-2020, який буде надано для затвердження членам облради на сесії 20 грудня. Як наголосив очільник області, при формуванні бюджету будуть враховані всі пропозиції, спрямовані на підтримку малозабезпечних верств населення.</p>
      <p>Куций додав, що облдержадміністрація робитиме все для якісного ремонту шляхів в області, оскільки кабміном погоджено виділення коштів на 2020 рік у півтора рази більше, ніж у поточному році - 900 мільйонів гривень.</p>
      <p>“Зараз спільно з фахівцями Облавтодору визначаємо пріоритетні ділянки, що потребують ремонту. Також готуємося відкрити поромну переправу "Орловка - Ісакча", яка покращить сполучення між Україною та Румінією і виведе відносини між нами на новий рівень", - сказав очільник ОДА.</p>
      <p>Відповідаючи на запитання щодо протидії незаконним схемам забудови приморських земель, Куций сказав: "Якщо відомості про незаконну забудову є в журналістів чи громадських активістів, то надайте нам їх, щоб ми могли разом з правоохоронними органами включитись у спільну роботу, оскільки керівництво області наділене повноваженнями для координації зусиль правоохоронців".</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2815684-comu-odesina-pase-zadnih-u-stvorenni-tergromad-proanalizuvali-eksperti.html">Чому Одещина “пасе задніх” у створенні тергромад - проаналізували експерти</a>
      </blockquote>
      <p>Він підкреслив, що нова команда відкрита до співпраці й висловився за формування громадської ради, до якої могли б увійти авторитетні представники громадянського суспільства і долучитись таким чином до вирішення назрілих проблем, в тому числі протидії корупції.</p>
      <p>Очільник області також звернув увагу на актуальність виконання вимог Закону про декомунізацію в Одеській області, зважаючи на пристрасті довкола демонтажу активістами меморіальної дошки одному з радянських воєначальників.</p>
      <p>"Моє ставлення дуже просте: закон треба виконувати, це стосується комуністичної символіки, демонтажу об'єктів тощо. У всіх випадках будемо діяти у рамках закону", - сказав Куций.</p>
    </article>
  </body>
</html>