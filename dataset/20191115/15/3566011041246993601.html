<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547454.html/%D9%85%D8%AF%DB%8C%D8%B1%D8%A7%D9%86-%D9%85%D8%B1%D8%A7%D9%82%D8%A8%D8%AA-%DA%A9%D9%86%D9%86%D8%AF-%D8%AA%D8%A7-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D9%85%D9%88%D8%AC%D8%A8-%D8%A7%D8%AE%D8%AA%D9%84%D8%A7%D9%84-%D8%AF%D8%B1-%D9%85%D8%B9%DB%8C%D8%B4%D8%AA-%D9%85%D8%B1%D8%AF%D9%85-%D9%86%D8%B4%D9%88%D8%AF--%D9%84%D8%B2%D9%88%D9%85-%D8%B1%D8%B9%D8%A7%DB%8C%D8%AA-%D8%A7%D9%86%D8%B5%D8%A7%D9%81-%D8%AA%D9%88%D8%B3%D8%B7-%D8%A8%D8%A7%D8%B2%D8%A7%D8%B1%DB%8C%D8%A7%D9%86-%D8%AF%D8%B1-%D8%B4%D8%B1%D8%A7%DB%8C%D8%B7-%D9%81%D8%B9%D9%84%DB%8C--%D8%B1%D9%88%D8%B3%D8%A7%DB%8C-%D9%82%D9%88%D8%A7-%D8%A7%D8%B2-%D8%A7%DB%8C%D8%AC%D8%A7%D8%AF-%D8%AF%D9%88%D9%82%D8%B7%D8%A8%DB%8C-%D8%AF%D8%B1-%D8%AC%D8%A7%D9%85%D8%B9%D9%87-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:00:00+00:00"/>
    <meta property="og:title" content="مدیران مراقبت کنند تا گرانی بنزین موجب اختلال در معیشت مردم نشود/ لزوم رعایت انصاف توسط بازاریان در شرایط فعلی/ روسای قوا از ایجاد دوقطبی در جامعه خودداری کنند"/>
    <meta property="og:description" content="آیین عبادی سیاسی نماز جمعه در شهرستانهای آذربایجان غربی برگزار و مطالبی درباره مباحث روز مطرح شد."/>
  </head>
  <body>
    <article>
      <h1>مدیران مراقبت کنند تا گرانی بنزین موجب اختلال در معیشت مردم نشود/ لزوم رعایت انصاف توسط بازاریان در شرایط فعلی/ روسای قوا از ایجاد دوقطبی در جامعه خودداری کنند</h1>
      <h2>در خطبه‌های نمازجمعه شهرستان‌های آذربایجان غربی مطرح شد؛</h2>
      <address>
        <time datetime="2019-11-15T15:00:00+00:00">15 Nov 2019, 15:00</time>
      </address>
      <p>آیین عبادی سیاسی نماز جمعه در شهرستانهای آذربایجان غربی برگزار و مطالبی درباره مباحث روز مطرح شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>  به نقل از <a href="http://uromnews.ir/2019/11/15/%d8%ae%d8%b7%d8%a8%d9%87-%d9%87%d8%a7%db%8c-%d9%86%d9%85%d8%a7%d8%b2%d8%ac%d9%85%d8%b9%d9%87-%d8%b4%d9%87%d8%b1%d8%b3%d8%aa%d8%a7%d9%86%d9%87%d8%a7%db%8c-%d8%a2%d8%b0%d8%b1%d8%a8%d8%a7%db%8c%d8%ac-100/">اروم نیوز</a>،  آیین عبادی سیاسی نماز جمعه در سراسر شهرستانها و بخشهای آذربایجان غربی برگزار و ائمه جمعه مطالبی را درباره مباحث روز مطرح کردند که به شرح ذیل است:</p>
      <p>
        <b>مدیران مراقبت کنند تا گرانی بنزین موجب اختلال در معیشت مردم نشود/ لزوم رعایت انصاف توسط بازاریان در شرایط فعلی/ روسای قوا از ایجاد دوقطبی در جامعه خودداری کنند/ شفافیت و دوری از سیاسی‌کاری در گفتار مسئولان رعایت شود</b>
      </p>
      <p>حجت الاسلام و المسلمین سید مهدی قریشی در خطبه‌های نماز جمعه این هفته ارومیه، اظهار داشت: ایران اسلامی نماد وحدت و بستر زندگی مسالمت آمیز شیعه و سنی است.</p>
      <p>وی، افزود: دفاع از فلسطین، سوریه و دیکر کشورهای آززادی‌خواه نشان دهنده این موضوع است که وحدت میان مسلمانان مقدم بر نژاد و مذهب است.</p>
      <p>نماینده ولی فقیه در آذربایجان غربی، عنوان کرد: برگزاری کنفرانس وحدت اسلامی گوشه‌ای از تلاش کشورمان برای ایجاد وحدت است.</p>
      <p>وی، ادامه داد: در آذربایجان‌غربی باید در راستای همین محور حرکت کنیم و استان نماد وحدت اسلامی باشد.</p>
      <p>حجت‌الاسلام قریشی، ابراز داشت: مساله افزایش نرخ بنزین با نظر اقتصاددانان و با تدبیر دولت انجام شده، هرچند کاش این قیمت‌ها به مرور بالا رفته و با تاثیر کمتر افزایش می‌یافت.</p>
      <p>وی، گفت: باید تلاش شود که این گرانی موجب اختلال در زندگی مردم نشود، در کنار آن هم مردم باید دقت کنند و با افزایش ناگهانی قیمت بنزین نسبت به افزایش قیمت سایر اقلام اقدام نکنند.</p>
      <p>امام جمعه ارومیه، ابراز داشت: با وجود تاکیدات چندباره رهبر انقلاب بر مدیریت اصولی، باید مسئولان دولتی پاسخگو باشند که چرا به موقع اقدام درست نکردند و در مورد کارت سوخت و افزایش نرخ بنزین اقدامات متضاد انجام دادند؟ باید خود دولت با تدبیر و کمک به قشر ضعیف نسبت به اصلاح وضعیت اقدام کند.</p>
      <p>وی، با اشاره به اینکه در سفر چندی پیش رییس جمهور به استان، انتقادات به مسئولان دولتی اعلام شده، بیان داشت: اکنون که مسئولان افزایش قیمت بنزین را انجام داده‌اند، باید دقت کنند تا مردم در فشار نباشند. در کنار این امر، با شرایط موجود مردم هم باید رعایت انصاف را سرلوحه امور قرار دهند تا از این مرحله با سربلندی عبور کنیم.</p>
      <p>حجت‌الاسلام قریشی، در بخش دیگری از سخنان خود، تصریح کرد: برای داشتن زندگی اصولی باید به خدا تکیه کرد و صداقت را در زندگی جاری کرد. مسئولان دستگاه‌های مختلف و به خصوص قوای سه‌گانه باید با صداقت برخورد کنند و در جامعه دوقطبی ایجاد نکنند.</p>
      <p>وی، افزود: قابل قبول نیست که روسای ۳ قوه اختلافاتشان را به سطح جامعه بکشانند. برخورد با فساد باید با اسناد روسای قوا و همراهی همه آن‌ها انجام شود.</p>
      <p>نماینده ولی فقیه در آذربایجان غربی، تاکید کرد: ورود جدی قوه قضائیه قابل ستایش است و باید سایر مسئولان در صورت داشتن اسناد ارائه دهند تا برخورد شود.</p>
      <p>وی، با بیان این نکته که در موضوع مذاکره باید دقت شود تا دچار خطا نشوند، گفت: رهبر انقلاب مذاکره با آمریکا را ممنوع کرده‌اند و در خصوص دیگر کشورها هم تذکر داده‌اند که با نهایت توجه انجام شود.</p>
      <p>حجت‌الاسلام قریشی، خطاب به مسئولان قوا، اظهار داشت: چرا ابهام در بیان موضوعات دارید؟ جز آمریکا و رژیم صهیونیستی، مذاکره با هیچ کشوری ممنوع نشده و تنها تذکراتی در مورد لزوم دقت در مذاکرات ارائه شده است. چند بار در موضوع مذاکره با آمریکا تجربه بدعهدی داریم؟ چرا شفاف صحبت نمی‌کنید و در مورد نقض کنندگان عهد و مذاکرات با صداقت صحبت نمی‌کنید؟</p>
      <p>وی، گفت: تحریف آیات الهی برای خوشایند خود و اطرافیان کار درستی نیست. پس از عهدشکنی چندین باره توسط آمریکا چرا باید مسئولان ما دنبال ادامه مذاکرات باشند؟ مسئولان به مردم با شفافیت صحبت کنند و از برخورد سیاسی امتناع کنند تا اعتماد مردم به مسئولان افزایش یابد.</p>
      <p>نماینده ولی فقیه در آذربایجان غربی، عنوان کرد: مسئولان از امامین انقلاب درس بگیرند و با مردم شفاف و بدون پرده صحبت کنند.</p>
      <p>
        <b>تلاش دشمن برای در اقلیت قراردادن مردم متدین و انقلابی با ترفند “مارپیچ سکوت”/باید زمان شناس و مکان شناس بود</b>
      </p>
      <p>حجت الاسلام والمسلمین حمید حسن زاده امروز در خطبه های نماز جمعه میاندوآب با اشاره به میلاد باسعادت حضرت رسول اکرم(ص) و امام جعفر صادق(ع)، اظهار کرد: نبی مکرم اسلام(ص) اسوه اخلاق و مکارم اخلاقی و محبت و مهربانی هستند.<br/>امام جمعه میاندوآب در ادامه به امپراطوری رسانه ای دشمنان و ترفند “مارپیچ سکوت” اشاره کرد و گفت: موضوعات مانند حضور مردم در خیابان ها در برخی کشورها از سوی جبهه رسانه ای دشمنان رسانه ای می شود ولی از اعتراضات برخی کشورها اصلا خبری مخابره نمی شود.<br/>وی گفت: در این مدت اخیر کشور های عراق و لبنان در رسانه ها مطرح شدند و از سوی امپراطوری رسانه ای به آنها پرداخته شد ولی از کشور شیلی که مردم اعتراض داشتند خبری مخابره نشد.<br/>حسن زاده با اشاره به سکوت افراد انقلابی در موضوعاتی مانند حجاب و چادر، تصریح کرد: متاسفانه در فضای رسانه ای و فضای مجازی برخی مواقع به گونه ای تبلیغ می کنند که افراد انقلابی جرات نمی کنند حرف خود را بزنند.<br/>امام جمعه میاندوآب در ادامه با تاکید بر اینکه باید زمان شناس بود، اظهار کرد: اکنون زمان تعامل است و انسان باید زمان شناس و مکان شناس باشد.<br/>وی افزود: خدا لعنت کند بر کسانی که مسیر انقلاب را تحریف کرده و به دشمن چراغ سبز نشان می دهند.<br/>حسن زاده به سکوت سیاسی اشاره کرد و با بیان اینکه این پیچ سکوت خطرناک است، گفت: وقتی یک فوتبالیست یک موضع انقلابی می گیرد و بر روی پیراهنش می نویسد “تنها راه نجات کشور، اطاعت از رهبری” وی را بایکوت خبری می کنند و یا وقتی هنرمندی در پیاده روی اربعین شرکت می کند وی را چاپلوس می خوانند اما وقتی موضع موافق آنها می گیرد وی را حمایت می کنند.<br/>امام جمعه میاندوآب با تاکید بر اینکه در هشت سال دفاع مقدس مردم متدین و انقلابی از این انقلاب دفاع کردند، افزود: بازهم این مردم متدین و انقلابی هر کجا احساس کنند به صحنه آمده و از انقلاب و نظام و ولایت دفاع می کنند همانگونه که در ۱۳ آبان حماسه آفریده و پشتیبانی خود را از نظام نشان دادند.<br/>حسن زاده تصریح کرد: نقشه دشمن این است که جای اقلیت و اکثریت را عوض کند یعنی انقلابی ها را کم و گمراهان را بیشمار جلوه دهد و لذا باید هوشیار و بصیر بود.<br/>امام جمعه میاندوآب هم چنین در ادامه بار دیگر بر لزوم حل مشکل پسماند و بهبود کیفیت دریافت شبکه های تلویزیونی تاکید کرد.</p>
      <p>
        <b>دستگاههای دولتی همگام با دستگاه قضا با فساد مبارزه کنند</b>
      </p>
      <p>حجت الاسلام حسین فصیح نیا امام جمعه شاهین دژ در خطبه های امروز نماز جمعه ضمن دعوت نمازگزاران به تقوی الهی بر لزوم حفظ نفس از شیطان تاکید کرد و گفت :تقوی طولانی کردن نماز نیست بلکه دوری از شبهه در افکار و اعمال است و تا زمانی که انسان برای شیطان چراغ سبز نشان ندهد شیطان هرگز نخواهد توانست بر وی سیطره پیدا کند.</p>
      <p>وی فرا رسیدن هفدهم ربیع الاول سالروز ولادت منجی عالم بشریت و اشرف مخلوقات حضرت محمد مصطفی (ص) و امام جعفر صادق علیه السلام را تبریک گفت و به ذکر خصوصیاتی از امام صادق پرداخت و افزود: شرح اصول عقاید اولین حرکت امام صادق علیه السلام در راستای خداشناسی بود و پاسخ به شبهات دینی مسلمانان از جمله روئیت خداوند از دومین حرکت مهم ایشان بود و دقت علمی در مناظرات از دیگر خصوصیات بارز این امام همام بود.</p>
      <p>وی به بیست و ششم ابان سالروز وفات علامه جعفری از افتخارات آذربایجان غربی اشاره کرد و به خصوصیات بارز وی از سوی رهبر انقلاب که فرمودند جامعیت علامه از مهمترین خصوصیت این علامه است اشاره کرد و گفت : این علامه به معنای واقعی مُبلِّغ و فیلسوف بود و آنچنان علاقه ای به امیرالمؤمنین داشت که 27 جلد کتاب در شرح نهج البلاغه نوشته است.</p>
      <p>وی عدالت و مبارزه با فساد اشاره کرد و گفت: رهبر انقلاب در گام دوم انقلاب این دو مهم را لازم و ملزوم هم خوانده اند و از سویی معامله در جامعه اسلامی هیچگونه منافاتی با دین اسلام ندارد و مورد تشویق بزرگان اسلام قرار گرفته است اما اسلام با تبعیض در تقسیم منابع ثروت مخالف است و بهمین خاطر عملکرد قوه قضائیه در خصوص مبارزه با فساد و احیا و توانمندسازی واحدهای تولیدی کشور از جمله 500 واحد تولیدی که در شرف تعطیلی بود و بازگشت 49 هزار میلیارد به خزانه کشور و بیت المال که 16 برابر بدهی بابک زنجانی است،بازگشت 178 هکتار از اراضی ملی از دست زمین خواران در شهر تهران به ارزش 48 هزار میلیارد و 11 هزار میلیارد در سایر شهرستانها بوده است که اقداماتی جدی و برنامه ریزی شده است و انتظار میرود تمام دستگاههای دولتی و نیروهای نظامی و انتظامی همراه با دستگاه قضا حرکت کرده و با قدرت و صلابت و بدون توجه به دوقطبی های کاذب با دانه دشتها مبارزه کرده تا آینده ای روشن به معنای واقعی برای انقلاب را نظاره گر باشیم.</p>
      <p>
        <b>یکی از معضلات اساسی جوامع بشری جدایی از ادیان الهی است</b>
      </p>
      <p>حجت‌الاسلام سیدرضی موسوی شکوری امروز در آیین عبادی سیاسی نماز جمعه خوی با توصیه نمازگزاران به رعایت تقوای الهی و دوری از محرمات اظهار کرد:  یکی از ارزشـ‌های اخـلاقی، تزکیه نفس بوده و بیـش از 20 بار به صورتهای گوناگون در قرآن آمده است و نوع حکماء و علمای اخلاق، هدف از علم اخلاق را تزکیه نفس بیان کرده‌اند.</p>
      <p>وی با اشاره به روش‌های تهذیب نفس تصریح کرد: دوری جستن از افراد آلوده و دوری از همنشینی با افراد شرور و منحرف یکی از مقدمات تهذیب نفس است و امیرمؤمنان(ع) می‌فرماید از همنشینی با انسان بد اجتناب کن چرا که او دوست خود را به هلاکت می‌اندازد و همنشین خود را تباه می‌سازد و همنشینی با انسانهای بد موجب بدبینی به نیکوکاران می‌شود.</p>
      <p>امام جمعه خوی در ادامه با اشاره به میلاد پیامبر(ص) افزود: یکی از معضلات اساسی جوامع بشری جدایی از ادیان الهی و آموزه‌های انبیاء و حاکمیت انسانهای منحرف و فاسد بر بشر است.</p>
      <p>شکوری در ادامه با استناد به آیاتی از قرآن کریم، صداقت در گفتار، تعهد به وعده‌ها، امانت‌داری، نترسیدن از غیر خدا و حسن خلق و محبت را از جمله ویژگی‌های برجسته پیامبران الهی برشمرد.</p>
      <p>
        <b>دولت با نظارت مستمر بر افزایش قیمت بنزین مانع گرانی بی رویه کالاها و خدمات شود </b>
      </p>
      <p>حجت الاسلام والمسلمین وحید طالبی ظهر امروز در خطبه های نماز جمعه پلدشت با اشاره به اهمیت وحدت گفت: پیامبر اکرم (ص) برای هدایت انسان ها آمد و تمام تلاش خود را در این زمینه بکار گرفت تا انسانی گمراه نماند.<br/>وی تصریح کرد: دشمنان امروزه مردم را به تفرقه و اختلاف دعوت می کنند، وظیفه داریم که بر آن آگاه بوده و وحدت خود را حفظ کنیم.<br/>وی در خصوص شناخت جامعه‌ى توحیدى ‌اظهار کرد: نفى طبقات اجتماعى از اصول رستاخیز اجتماعى انبیاء(ع) است و یکى از شاخص‌هاى نفى طبقات اجتماعى و وجود تشکیلات توحیدى، استیفاء و احقاق حق همه‌ى افراد جامعه است. در حکومت اسلامى چنین نیست که یک نفرى، به‌خاطر ضعیف بودن و نداشتن قدرت، نتواند حق مشروع خود را بگیرد.<br/>امام جمعه پلدشت با اشاره به عملکرد قوه قضائیه در مبارزه با فساد اقتصادى افزود: باتوجه به این دستاوردهای مهم قوه قضائیه در عرصه اجرا و برقراری عدالت اقتصادی میتوان دریافت که این اقدامات قوه نه تنها برخوردی نمایشی و ظاهری نبوده بلکه اقداماتی جدی و با برنامه ریزی درست و مناسب است، که اگر با حمایت اطلاعاتی و امنیتی و اجرایی نهادهای دیگر نظام اسلامی همراه شود، چه بسا نتایج قابل توجه و مثمر ثمر بیشتری را به همراه دارد.<br/>طالبی با اشاره به راه اندازی سایت فردو گفت: راه اندازى سایت شهید علیمحمدى (فردو) با گام چهارم ایران، محقق شد و این سایت راهبردى پس از ۵ سال تعطیلى، به چرخه غنى‌سازى هسته‌اى بازگشت، که جاى تشکر وتقدیر دارد.<br/>وی تصریح کرد: گام چهارم، اگرچه موجب احیاى این سایت راهبردى مى‌شود لکن، براى بازدارندگى دشمن بدعهد، کافى نیست. باید به جاى یک اقدام؛ بسته‌اى از اقداماتى که از بازدارندگى بیشتر برخوردار بوده ارائه و انجام مى‌شد، کاهش نظارت بازرسى، غنى‌سازى تا ۲۰درصد و استفاده از سانتریفیوژهاى نسل جدید، نمونه‌هایى از این اقدامات بازدارنده بود.<br/>وی در خصوص بازگرداندن مفسدان اقتصادی به کشور اظهار کرد: اقدامات سربازان گمنام امام زمان(عج) سپاه پاسداران انقلاب اسلامی در بازگرداندن مفسد بزرگ اقتصادی به داخل کشور قابل تقدیر بوده و روحیه امید در جامعه را تقویت می کند.<br/>خطیب نماز جمعه پلدشت در خصوص افزایش قیمت بنزین و سهمیه بندی آن در شب گذشته افزود: اصل و ضرورت اجرای این امر، مطابق مصوبات قانونی و مورد تفاهم دولت و مجلس و مورد حمایت نخبگان اقتصادی است، منوط به اینکه با دقت و صحیح اجرا شود.<br/>طالبی گفت: دولت محترم باید با نظارت مستمر بر نحوه اجرا و بررسی پیامدهای این طرح، مانع گرانی بی رویه کالاها و خدمات شود.<br/>وی تصریح کرد: مردم حق دارند از چگونگی هزینه صحیح منابع مالی حاصل از این صرفه‌جویی عظیم مطلع و تبعات مثبت این اقدام را در کشور مشاهده نمایند.<br/>امام جمعه پلدشت در خصوص زلزله اخیر در استان آذربایجان شرقی افزود: هموطنان ما هم اکنون نیازمند کمک های مردمی نقدی و غیرنقدی هستند و باید نهایت تلاش خود را در این زمینه بکار گیریم.</p>
      <p>انتهای پیام/</p>
    </article>
  </body>
</html>