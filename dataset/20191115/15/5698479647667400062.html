<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/morales-to-ask-un-eu-and-pope-support-bolivia"/>
    <meta property="og:site_name" content="euronews"/>
    <meta property="article:published_time" content="2019-11-15T15:39:29+00:00"/>
    <meta property="og:title" content="درخواست مورالس از پاپ، سازمان ملل و اروپا برای میانجی گری در بولیوی"/>
    <meta property="og:description" content="رئیس جمهوری مستعفی بولیوی در صفحه توییتر خود از پاپ و سازمان ملل خواست تا برای حل بحران در بولیوی میانجی گری کنند."/>
  </head>
  <body>
    <article>
      <h1>درخواست مورالس از پاپ، سازمان ملل و اروپا برای میانجی گری در بولیوی</h1>
      <address><time datetime="2019-11-15T15:39:29+00:00">15 Nov 2019, 15:39</time> by <a rel="author">یورونیوز فارسی </a></address>
      <p>اوو مورالس، رئیس جمهوری مستعفی بولیوی به‌صورت رسمی از پاپ فرانسیس، رهبرکاتولیک‌های جهان، سازمان ملل و کشورهای اروپا خواست تا برای حل بحران در این کشور میانجی گری کند.</p>
      <p>اوو مورالس که کمتر از یک هفته است به مکزیک پناهنده شده در صفحه توییت خود نوشت: «من از سازمان‌های بین المللی، سازمان ملل متحد، کلیسای کاتولیک و کشورهای دوست در اروپا دعوت می کنم برای صلح و آرامش در بولیوی پادرمیانی کنند. خشونت تهدید بزرگی علیه زندگی و صلح اجتماعی است.»</p>
      <p>اوو مورالس سه شنبه گذشته وارد مکزیکی شد که به او پناهندگی سیاسی داده است. وی در مکزیک تاکید کرد که تحت فشار استعفا داده است و بولیوی قربانی کودتای نظامیان است. وی همچنین با بیان این که «مبارزه ادامه دارد»، گفت: «تا زمانی که زنده‌ام دست از سیاست نمی‌کشم.»</p>
      <p>آقای مورالس با بیان این که مخالفان او خانه خودش و خواهرش در بولیوی را «غارت» کرده‌اند، گفت که دولت مکزیک جان او را نجات داده است.</p>
      <p>او که پیش از این نیز در زمان حضورش در بولیوی، از تحولات اخیر در کشورش به عنوان «کودتا» علیه خودش یاد کرده بود، در فرودگاه مکزیک اعلام کرد: «من با این کودتا تغییر نخواهم کرد.»</p>
      <p>ورود مورالس به مکزیک پس از ترک خاک بولیوی برایش آسان نبود، زیرا چند کشور آمریکای لاتین که در مسیر حرکت او بودند ابتدا به هواپیمای حامل او اجازه عبور از حریم هوایی خود را ندادند.</p>
    </article>
  </body>
</html>