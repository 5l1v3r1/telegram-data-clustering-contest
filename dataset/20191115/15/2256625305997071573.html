<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158478_1007.html"/>
    <meta property="og:site_name" content="Novsport"/>
    <meta property="article:published_time" content="2019-11-15T15:46:00+00:00"/>
    <meta property="og:title" content="Ботев Пд обърна Локо ГО в Коматево"/>
    <meta property="og:description" content="Ферарио Спасов пусна в игра всичките си налични футболисти, с изключение на контузения Димитър Пиргов"/>
  </head>
  <body>
    <article>
      <h1>Ботев Пд обърна Локо ГО в Коматево</h1>
      <address>
        <time datetime="2019-11-15T15:46:00+00:00">15 Nov 2019, 15:46</time>
      </address>
      <p>Ботев (Пловдив) се наложи с 3:1 над Локомотив (Горна Оряховица) в контролна среща. Спарингът се проведе на естествен терен №1 на "Футболен комплекс Ботев 1912".</p>
      <p> <br/>Двата тима направиха приятен за наблюдаване сблъсък, а наставникът на "канарчетата" Ферарио Спасов пусна в игра всичките си налични футболисти, с изключение на контузения Димитър Пиргов.<br/> <br/>В 9-ата минута Атанас Стоименов проби отлично отдясно и центрира към Иван Василев, който от точката на дузпата отправи мощен удар, отклонил се от напречната греда. В 14-ата минута опасно центриране от фаул бе засечено с глава от играч на гостите, а топката мина над гредата.<br/> <br/>В 24-ата минута слаб удар на Диян Христов бе уловен от Георги Аргилашки. Седем минути по-късно стражът на "канарчетата" се намеси лошо и топката влетя във вратата на Ботев след удар на Жак Пехливанов от границата на наказателното поле.<br/> <br/>Веднага след изпълнението на центъра ботевистите организираха бърза атака, Атанас Стоименов пусна към Антонио Вутов и той с удар от средна дистанция изравни - 1:1. В 44-ата минута Марко Перван нацели страничната греда след добре изпълнен свободен удар.<br/> <br/>Второто полувреме стартира с ранен гол за "жълто-черните". В 49-ата минута страхотна комбинация между Станислав Шопов и Джонатан Перейра завърши с центриране на бразилеца, а от малкото наказателно поле Фернандо Виана разстреля вратаря за 2:1.<br/> <br/>В 53-ата минута Жак Пехливанов от състава на гостите получи червен картон, но мястото му на терена бе заето от Петър Чалъков. В 63-ата минута Слави Шопов центрира от фаул, Фернандо Виана продължи топката към вратата, но вратарят на гостите спаси.<br/> <br/>В 67-ата минута талантът на "канарчетата" се отчете с ново много качествено центриране от корнер, като то бе оползотворено по най-добрия начин от Лъчезар Балтанов, който с глава прати топката в мрежата за 3:1.<br/> <br/>Три минути по-късно роденият през 2003 година Бисер Бонев проби отдясно и подаде към Станислав Шопов, който от малък ъгъл стреля неточно. Секунди по-късно Шопов центрира от корнер, а Костадин Ничев с глава разтресе напречната греда.<br/> <br/>СЪСТАВЪТ НА БОТЕВ: Георги Аргилашки, Филип Филипов, Станислав Работов, Костадин Ничев, Лазар Марин, Джонатан Перейра, Марко Перван, Атанас Стоименов, Никола Илиев, Антонио Вутов, Иван Василев (Янко Георгиев, Радослав Терзиев, Атанас Чернев, Лъчезар Балтанов, Александър Тонев, Станислав Шопов, Фернандо Виана, Димитър Пройчев, Бисер Бонев)</p>
    </article>
  </body>
</html>