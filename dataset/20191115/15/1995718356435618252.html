<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152327-sbu-zatrymala-na-kyivschyni-odnogo-z-klyuchovyh-lideriv-idil"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T15:31:00+00:00"/>
    <meta property="og:title" content="СБУ затримала на Київщині одного з ключових лідерів «ІДІЛ»"/>
    <meta property="og:description" content="На Київщині затримали одного з ключових керівників терористичної організації «Ісламська держава»."/>
  </head>
  <body>
    <article>
      <h1>СБУ затримала на Київщині одного з ключових лідерів «ІДІЛ»</h1>
      <address>
        <time datetime="2019-11-15T15:31:00+00:00">15 Nov 2019, 15:31</time>
      </address>
      <p>На Київщині затримали одного з ключових керівників терористичної організації «Ісламська держава». <br/><br/>Про це інформує пресцентр СБ України. <br/><br/>За отриманими даними з 2012 року громадянин Грузії на прізвисько «Аль Бара Шишані» обіймав посаду аміра джамаату «Ахадун Ахат» у провінції Латакія Сирійської Арабської Республіки. У 2013 році він зайняв одну із вищих посад у «ІДІЛ» ‒ заступника військового аміра, відомого як «Абу Умар аш-Шишані». У 2016 році, після ліквідації останнього, «Аль Бара Шишані» виїхав до Туреччини, де продовжив координувати діяльність терористичної організації. <br/><br/>Улітку 2018 року терорист незаконно прибув до України, використавши підроблений паспорт. На підставі фальшивих документів йому вдалося легалізуватися на території нашої країни. <br/><br/>За інформацією, перебуваючи в Україні, терорист продовжував координувати діяльність спеціальних осередків «ІДІЛ», так званих «Амніятів». <br/><br/>Правоохоронці затримали злочинця у столичному регіоні поблизу приватного будинку, де він проживав. <br/><br/>Проведена портретна експертиза довела, що затриманий іноземець дійсно є розшукуваним лідером «Ісламської держави». Наразі терорист знаходиться під екстрадиційним арештом. Перевіряється інформація щодо його причетності до вчинення злочинів на території України.</p>
      <figure>
        <img src="http://www.volynpost.com/img/modules/news/8/07/022876c97828de6b17147ef01f0a7078/cb-n671654587325.jpg"/>
      </figure>
    </article>
  </body>
</html>