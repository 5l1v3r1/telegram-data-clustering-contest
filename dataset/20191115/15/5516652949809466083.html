<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425917/n-santorinios-ta-metra-ths-kybernhshs-gia-toys-ergazomenoys-kai-tis-epixeirhseis-poy-eplhghsan-apo-thn-thomas-cook-einai-mia-trypa-sto-nero"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T15:25:01+00:00"/>
    <meta property="og:title" content="Ν. Σαντορινιός: Τα μέτρα της Κυβέρνησης για τους εργαζόμενους και τις επιχειρήσεις που επλήγησαν από την Thomas Cook, είναι μια τρύπα στο νερό"/>
    <meta property="og:description" content="Στην Ολομέλεια της Βουλής, κατά τη συζήτηση του Νομοσχεδίου του Υπ. Οικονομικών αναφορικά με την κύρωση της ΠΝΠ, τοποθετήθηκε χθες ο Νεκτάριος Σαντορινιός. Ο βουλευτής Δωδεκανήσου εστίασε ιδιαίτερα στην ομιλία του στα λειψά, όπως τα χαρακτήρισε, μέτρα για την ανακούφιση εργαζομένων και επιχειρηματιών μετά την κατάρρευση της Thomas Cook αλλά και στην προκλητική, όπως την χαρακτήρισε, ρύθμιση που υποβαθμίζει τη λειτουργία και τον ρόλο του ΚΕΘΕΑ."/>
  </head>
  <body>
    <article>
      <h1>Ν. Σαντορινιός: Τα μέτρα της Κυβέρνησης για τους εργαζόμενους και τις επιχειρήσεις που επλήγησαν από την Thomas Cook, είναι μια τρύπα στο νερό</h1>
      <address>
        <time datetime="2019-11-15T15:25:01+00:00">15 Nov 2019, 15:25</time>
      </address>
      <p>
        <b>Στην Ολομέλεια της Βουλής, κατά τη συζήτηση του Νομοσχεδίου του Υπ. Οικονομικών αναφορικά με την κύρωση της ΠΝΠ, τοποθετήθηκε χθες ο Νεκτάριος Σαντορινιός. Ο βουλευτής Δωδεκανήσου εστίασε ιδιαίτερα στην ομιλία του στα λειψά, όπως τα χαρακτήρισε, μέτρα για την ανακούφιση εργαζομένων και επιχειρηματιών μετά την κατάρρευση της Thomas Cook αλλά και στην προκλητική, όπως την χαρακτήρισε, ρύθμιση που υποβαθμίζει τη λειτουργία και τον ρόλο του ΚΕΘΕΑ.</b>
      </p>
      <figure>
        <iframe src="https://www.youtube.com/embed/wY5StlXkhpY" width="640" height="360" data-service="Youtube" scrolling="no"/>
      </figure>
      <p>Υπόδειγμα κακής νομοθέτησης το περίφημο Επιτελικό Κράτος της ΝΔ</p>
      <p>«Δεν πέρασαν τρεις μήνες που πανηγύριζαν για το Επιτελικό Κράτος και έχουμε ένα νομοσχέδιο που έχει άπειρες τροπολογίες, σκόρπιες διατάξεις και τρεις άσχετες πράξεις νομοθετικού περιεχομένου, τη στιγμή που υπήρχε νομοθετική πρωτοβουλία στη Βουλή, που θα μπορούσαν να έρθουν σαν τροπολογίες να ψηφιστούν και να συζητηθούν κιόλας. Συγχαρητήρια! Επιτελικό Κράτος στα καλύτερά του!»</p>
      <p>
        <b>Λειψές οι διατάξεις για την προστασία επιχειρήσεων και εργαζομένων από την κατάρρευση της Thomas Cook</b>
      </p>
      <p>«Η ΝΔ έφερε μια ΠΝΠ, που σύμφωνα με το Σύνταγμα, οφείλει να αντιμετωπίζει έκτακτες περιπτώσεις και εξαιρετικά επείγοντα ζητήματα. Και ενώ θα περίμενε κανείς η Κυβέρνηση να έχει εντάξει ρυθμίσεις που πραγματικά θα αποτελούσαν ανάσα για επιχειρήσεις και εργαζόμενους, απέναντι στην ασφυξία που δημιούργησε στον κλάδο του τουρισμού η κατάρρευση της Thomas Cook, εντούτοις οι προβλέψεις είναι λειψές και κάνουν μια τρύπα στο νερό. Η ΝΔ δίνει την αίσθηση ότι δεν ακούει τι λένε οι φορείς στις επιτροπές και ότι τελικά δεν έχει καμία επαφή με τις πραγματικές ανάγκες του Τουρισμού».</p>
      <p>
        <b>«Είναι όμως οι ρυθμίσεις που έφερε η Κυβέρνηση για την Thomas Cook έγκαιρες; Όχι. Είναι επαρκείς και αντιμετωπίζουν το πρόβλημα; Απάντησαν οι φορείς: Όχι».</b>
      </p>
      <p>«Αντί να στοχεύουν τα μέτρα στην ενίσχυση της ρευστότητας των επιχειρήσεων που επλήγησαν, αντίθετα η Κυβέρνηση παίρνει μόνο διοικητικά μέτρα. Σε αυτή τη λογική είναι το άρθρο που ναι μεν προβλέπεται η αναστολή της καταβολής του ΦΠΑ, αλλά μόνο μέχρι τον Μάρτη. Λες και μέχρι τον Μάρτη, που θα είναι κλειστά τα ξενοδοχεία, θα βρουν λεφτά οι ξενοδόχοι για να πληρώσουν. Επίσης, δεν υπάρχει καμία πρόβλεψη για κάλυψη των τιμολογίων που συνδέονται με την Thomas Cook και δεν έχουν πληρωθεί. Πως θα πληρώσουν οι επιχειρήσεις αυτές τον ΦΠΑ; Δεν δίνεται καμία λύση για τις ουσιαστικές ζημίες που έχουν προκύψει, και οι επιχειρήσεις του τουρισμού έχουν αφεθεί χωρίς ανακουφιστικά μέτρα, μπροστά σε ένα μεγάλο οικονομικό πρόβλημα. Τέλος, παρόλο που είναι καλοδεχούμενη η διάταξη για απαλλαγή του φόρου διαμονής και πάλι το πρόβλημα ρευστότητας δεν το λύνει».</p>
      <p>«Χωρίς σχέδιο και με καθυστέρηση είναι επίσης οι ρυθμίσεις που φέρνει η Κυβέρνηση ως βοήθεια για τους εργαζόμενους στον Τουρισμό και που επλήγησαν σημαντικά από την κατάρρευση του κολοσσού της Thomas Cook. Τα αρμόδια Υπουργεία διαφημίζουν ότι πέρασαν ρύθμιση που οι εργαζόμενοι των οποίων οι επιχειρήσεις επλήγησαν, θα δικαιούνται επίδομα ανεργίας με λιγότερα ένσημα, όμως η αλήθεια είναι ότι, αν και είχαν πει πως θα εξέδιδαν την Υπουργική Απόφαση μέσα σε 24 ώρες, σήμερα, 2 μήνες μετά δεν έχει καν γραφτεί. Και σας ρωτάμε, πότε θα τη βγάλετε αυτήν την κοινή υπουργική απόφαση για να μπορέσουν οι εργαζόμενοι τελικά να πάρουν το επίδομα ανεργίας; Ακόμη, δεν προβλέφτηκε καμία δικλίδα ασφαλείας, έτσι ώστε μόνο όσες επιχειρήσεις δεν έχουν εκκρεμείς υποχρεώσεις δεδουλευμένων να εντάσσονται στις ρυθμίσεις της πράξης νομοθετικού περιεχομένου. Και, τέλος, πότε θα τεθεί σε λειτουργία το πρόγραμμα του ΟΑΕΔ στήριξης 4.500 θέσεων εργασίας πλήρους απασχόλησης για τους εργαζόμενους των επιχειρήσεων που επλήγησαν από την πτώχευση, που ο ίδιος ο Οργανισμός έχει πάρει απόφαση και τα Υπουργεία ακόμη δεν έχουν βγάλει την σχετική υπουργική απόφαση;»</p>
      <p>«Τελικά αποδεικνύεται ότι στην πρώτη κρίση στον τομέα του τουρισμού η ΝΔ πέρασε κάτω από τον πήχη. Δεν μπόρεσε να την διαχειριστεί. Απέδειξε ολιγωρία, καθυστέρηση, έλλειψη συντονισμού αλλά και απουσία πολιτικής βούλησης να προσφέρει στο πιο αναπτυξιακό κομμάτι της ελληνικής οικονομίας. Ο ΣΥΡΙΖΑ, ακόμη και τώρα καλεί την Κυβέρνηση να ενσωματώσει τις προτάσεις μας και να φέρει μια πραγματική στήριξη και ανακούφιση, καταφέρνοντας να ανατρέψετε τις αρνητικές συνέπειες από την πτώχευση της Thomas Cook».</p>
      <p>
        <b>ΚΕΘΕΑ: Όποια δομή δεν μπορεί να ελέγξει η ΝΔ είτε την καταργεί, είτε την κομματικοποιεί</b>
      </p>
      <p>«Η Κυβέρνηση, αν δεν μπορεί να καθυποτάξει μια ανεξάρτητη αρχή, απλά την κομματικοποιεί. Η απόφαση για κατάργηση του αυτοδιοίκητου χαρακτήρα του ΚΕΘΕΑ είναι μια ρύθμιση με αυταρχική και απόλυτα κομματική λογική, που εντάσσεται σε μια πράξη νομοθετικού περιεχομένου η οποία δεν αιτιολογεί το κατεπείγον και έχει ως σκοπό την αποδόμηση ενός φορέα με έργο δεκαετιών, χωρίς προηγούμενη διαβούλευση και χωρίς ενημέρωση των εμπλεκόμενων».</p>
      <p>«Ποιο ήταν το έκτακτο και ποιο το επείγον στην απόφασή σας αυτή; Μήπως είναι αυτά τα στοιχεία που ήρθε ο κ. Κικίλιας εδώ μέσα και μας έδειξε ότι στο Γενικό Λογιστήριο του Κράτους δεν ανέβαζαν τις αποφάσεις ανάληψης στη Διαύγεια; Ή μήπως το εσωτερικό πόρισμα το οποίο έκανε το ίδιο το ΚΕΘΕΑ και είναι προϊόν της ίδιας της διαδικασίας εσωτερικού ελέγχου της δομής και δεν δίστασε ο Υπουργός Υγείας, ενώ ξέρει ότι περιέχει προσωπικά δεδομένα και αντί να το πάει στον Εισαγγελέα, να βγει και να το κραδάζει εδώ μέσα; Όχι. Είναι γιατί πιστέψατε πως χτυπώντας το ΚΕΘΕΑ, θα χτυπήσετε το ΣΥΡΙΖΑ, έτσι όπως το παραδέχτηκε ο ίδιος ο κ. Κικίλιας στην αποστροφή του περί πολιτικής ηγεμονίας της Αριστεράς στο επίπεδο αντιμετώπισης των εξαρτήσεων».</p>
      <p>«Σκοπός σας είναι να κατασκευάσετε εντυπώσεις για δήθεν σκάνδαλα τύπου ΚΕΕΛΠΝΟ και να δείξετε ότι όλοι είναι ίδιοι, ενώ δεν διστάσατε να αποδομήσετε έναν θεσμό που από το 1983 μέχρι και σήμερα αποτελεί βοηθό, συμπαραστάτη και προστάτη χιλιάδων οικογενειών και ατόμων απέναντί στις εξαρτήσεις».</p>
      <p>«Ε, λοιπόν σας λέμε ότι δεν είμαστε όλοι ίδιοι. Ποτέ δεν θα γίνουμε ίδιοι. Και όσο και αν προσπαθείτε να ξεπλύνετε την ιστορία σας, εσείς είστε που βαρύνεστε με τη Siemens, τη Novartis, το ΚΕΕΛΠΝΟ, τα θαλασσοδάνεια, τον «Κήρυκα Χανίων», την αστυνομοκρατία, την κατάργηση του ασύλου και τώρα με την διάλυση του ΚΕΘΕΑ. Δεν είμαστε ίδιοι!»</p>
    </article>
  </body>
</html>