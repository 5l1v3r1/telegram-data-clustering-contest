<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/taliban-shifted-western-hostages-as-prisoner-swap-postponed"/>
    <meta property="og:site_name" content="euronews"/>
    <meta property="article:published_time" content="2019-11-15T15:04:04+00:00"/>
    <meta property="og:title" content="یک مقام افغان: مبادله زندانیان طالبان با دو گروگان غربی به تعویق افتاد"/>
    <meta property="og:description" content="یک مقام دولتی افغانستان می‌گوید که طرح مبادله دو گروگان غربی اسیر در دست طالبان با سه زندانی ارشد شبکه حقانی به تعویق افتاده است همزمان طالبان نیز اعلام کرد که این گروه دو زندانی آمریکایی و استرالیایی را به یک مکان جدید و امن منتقل کرده‌ است."/>
  </head>
  <body>
    <article>
      <h1>یک مقام افغان: مبادله زندانیان طالبان با دو گروگان غربی به تعویق افتاد</h1>
      <address><time datetime="2019-11-15T15:04:04+00:00">15 Nov 2019, 15:04</time> by <a rel="author">یورونیوز فارسی </a></address>
      <p>یک مقام دولتی افغانستان روز جمعه به رویترز گفت: «طرح مبادله دو گروگان غربی اسیر در دست طالبان با سه زندانی این گروه به تعویق افتاده است.» همزمان منابعی در طالبان اعلام کردند که این گروه دو زندانی آمریکایی و استرالیایی را به یک مکان جدید و امن منتقل کرده‌اند.</p>
      <p>اشرف غنی، رئیس جمهوری افغانستان روز سه‌شنبه گذشته گفته بود که دولت این کشور انس حقانی، مالی خان و حافظ رشید، اعضای برجستۀ شبکۀ حقانی را که در زندان به سر می‌برند، با یک استاد آمریکایی و یک استاد استرالیایی که در سال ۲۰۱۶ ربوده شده‌اند مبادله خواهد کرد.</p>
      <p>این توافق از سوی دولت افغانستان به‌عنوان یک گام اساسی در تضمین مذاکرات مستقیم با طالبان دیده می‌شد. طالبان تا کنون از گفتگو با دولت افغانستان سرباز زده‌ و مقامات دولت کنونی را «عروسک خیمه‌شب بازی آمریکا» می‌خواند.</p>
      <blockquote>این یک نقطه ضعف از طرف آمریکایی‌ها بود که مبادله انجام نشد منابع نزدیک به طالبان<cite>ذبیح الله مجاهد <br/>سخنگوی طالبان</cite></blockquote>
      <p>از سوی دیگر روز چهارشنبه گذشته یک دیپلمات در واشنگتن گفته بود که این مبادله انجام نمی‌شود و یک مقام دولتی افغانستان نیز بدون توضیح بیشتر تنها به خبرگزاری رویترز اعلام کرده که مبادله زندانیان به تعویق افتاده است. ذبیح‌الله مجاهد، سخنگوی طالبان تقصیر را به گردن آمریکایی‌ها انداخته است.</p>
      <p>وی به رویترز گفت: «این یک نقطه ضعف از طرف آمریکایی‌ها بود که مبادله انجام نشد.»</p>
      <p>سه منبع آگاه در طالبان از جمله بستگان انس حقانی، برادر زندانی رهبر گروه حقانی نیز گفتند که این افراد قرار بود برای آزادی به قطر پرواز کنند اما به زندان بگرام خارج از کابل پایتخت افغانستان بازگردانده شدند.</p>
      <blockquote>مقام‌های افغانستان به ما گفتند که زندانیان را به هواپیما منتقل کرده‌اند و انتظار داشتیم هواپیمای آن‌ها در دوحه به زمین بنشیند و زمانیکه این اتفاق چندین ساعت بعد رخ نداد، مشکوک شدیم</blockquote>
      <p>این افراد اضافه کردند: «مقام‌های افغانستان به ما گفتند که زندانیان را به هواپیما منتقل کرده‌اند و انتظار داشتیم هواپیمای آن‌ها در دوحه به زمین بنشیند و زمانیکه این اتفاق چندین ساعت بعد رخ نداد، مشکوک شدیم.»</p>
      <p>این منابع گفتند که درباره بازگشت این زندانیان به بگرام، از سایر زندانیان طالبان و نیروهای امنیتی افغانستان مطلع شدند.</p>
      <p>منابع طالبان نیز تأکید کردند هیچ اطلاعی از اینکه چرا زندانیان به دوحه نرفتند ندارند.</p>
      <p>طالبان دو گروگان به نام‌های کوین کینگ، استاد دانشگاه آمریکایی کابل و همکار استرالیایی‌ او تیموتی ویکس را در ماه اوت سال ۲۰۱۶ از نزدیکی دانشگاه آمریکایی کابل ربوده است.</p>
      <p>این گروه دو سال پیش ویدئویی را از این گروگان‌ها منتشر کرد. این دو استاد خارجی در ویدئوی منتشر شده از دولت‌های خود خواستند که با گروگانگیرها در مورد تبادل اسیران وارد گفت‌وگو شوند تا راه برای آزادی آنها باز شود.</p>
    </article>
  </body>
</html>