<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ti-symvainei-sto-yp-ergasias-to-adeiasma-toy-vroytsi-ston-mitaraki-gia-to-reuters-kai-oi-eylogies-maximoy-psychropolemiko-to-klima/"/>
    <meta property="og:site_name" content="europost.gr"/>
    <meta property="article:published_time" content="2019-11-15T15:15:46+00:00"/>
    <meta property="og:title" content="Τι συμβαίνει στο υπ. Εργασίας?… Το «άδειασμα» του Βρούτση στον Μηταράκη για το Reuters και οι «ευλογίες» Μαξίμου – «Ψυχροπολεμικό» το κλίμα!"/>
    <meta property="og:description" content="Η διάψευση για την τιτλοποίηση μέρους των οφειλών προς τα ασφαλιστικά ταμεία, σύμφωνα με δημοσίευμα του Reuters, φαίνεται πως έφερε στον αφρό την κακή χημεία ανάμεσα στον υπουργό Εργασίας, Γιάννη Βρούτση και τον υφυπουργό, Νότη"/>
  </head>
  <body>
    <article>
      <h1>Τι συμβαίνει στο υπ. Εργασίας?… Το «άδειασμα» του Βρούτση στον Μηταράκη για το Reuters και οι «ευλογίες» Μαξίμου – «Ψυχροπολεμικό» το κλίμα!</h1>
      <address>
        <time datetime="2019-11-15T15:15:46+00:00">15 Nov 2019, 15:15</time>
      </address>
      <p>Η διάψευση για την τιτλοποίηση μέρους των οφειλών προς τα ασφαλιστικά ταμεία, σύμφωνα με δημοσίευμα του Reuters, φαίνεται πως έφερε στον αφρό την κακή χημεία ανάμεσα στον υπουργό Εργασίας, Γιάννη Βρούτση και τον υφυπουργό, Νότη Μηταράκη.</p>
      <p>Από το χειρισμό της υπόθεσης που ακολούθησε, άλλωστε, φάνηκε ξεκάθαρα ότι ο υπουργός δεν γνώριζε για τις διαρροές που είχαν γίνει – προφανώς – από την πλευρά του υφυπουργού του και το δημοσίευμα του Reuters. Όμως, ασφαλείς πληροφορίες του newsit.gr αναφέρουν ότι η διάψευση που εκδόθηκε από τον κ. Βρούτση – με την οποία «άδειασε» επί της ουσίας τον υφυπουργό του – ήταν σε απόλυτη συνεννόηση με το Μαξίμου και έγινε με την έγκρισή του.</p>
      <p>Επιπλέον, ως προς την ουσία του σχεδίου, τίθεται ζήτημα εάν μπορεί πράγματι να τιτλοποιηθεί μέρος των ασφαλιστικών οφειλών και να πουληθεί σε funds, καθώς στην περίπτωση αυτή δεν μιλάμε για ιδιωτικό χρέος, όπως με τα στεγαστικά και καταναλωτικά δάνεια των τραπεζών, αλλά για χρέη προς το Δημόσιο που δεν μπορούν να «κουρευτούν» χωρίς νομοθετική ρύθμιση.</p>
      <p>Από την άλλη πλευρά, πληροφορίες αναφέρουν επίσης ότι υπήρξε πράγματι συζήτηση τις προηγούμενες ημέρες για το σχέδιο τιτλοποίησης των οφειλών και μάλιστα έχουν γίνει κρούσεις και σε διεθνείς οικονομικούς οίκους και funds, αλλά η διάψευση Βρούτση φαίνεται πως «παγώνει» οποιαδήποτε εξέλιξη προς αυτή την κατεύθυνση.</p>
      <p>Υπενθυμίζεται, άλλωστε, ότι ανάλογη κόντρα ανάμεσα στον υπουργό και τον υφυπουργό και μάλιστα για το ίδιο ζήτημα υπήρξε και στα τέλη Σεπτεμβρίου. Τότε, βέβαια, η αναστάτωση που προκλήθηκε ήταν κατά τι μεγαλύτερη, καθώς το περιστατικό συνέβη ελάχιστα 24ωρα πριν κλείσει η προθεσμία για τις 120 δόσεις, επιβεβαιώνοντας παράλληλα το ψυχρό κλίμα που υπάρχει ανάμεσα στους δύο ισχυρούς άνδρες του υπουργείου στην οδό Σταδίου.</p>
    </article>
  </body>
</html>