<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/naj-strannite-zabrani-za-turistite-po-sveta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T15:42:00+00:00"/>
    <meta property="og:title" content="Най-странните забрани за туристите по света"/>
    <meta property="og:description" content="Туризмът често е свързан със замърсяване, щети за околната среда и местните културни и исторически паметници"/>
  </head>
  <body>
    <article>
      <h1>Най-странните забрани за туристите по света</h1>
      <h2>Туризмът често е свързан със замърсяване, щети за околната среда и местните културни и исторически паметници</h2>
      <address><time datetime="2019-11-15T15:42:00+00:00">15 Nov 2019, 15:42</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Туризмът вече не е това, което беше. За мнозина може и да звучи парадоксално, но все по-често наблюдаваме промяна в отношението към тълпите туристи не от кого да е, а от самите местни жители в най-популярните дестинации.</p>
      <p>За тях, от една страна, туризмът осигурява поминък, но от друга - той често е свързан със замърсяване, щети за околната среда и местните културни и исторически паметници, а тълпите от пияни чужденци нерядко вдигат шум в късните часове на нощта, оставят планини от боклуци след себе си, и дори се случва да повредят частна собственост.</p>
      <p>Затова и не е изненада, че местните власти в много страни започнаха да въвеждат различни забрани за туристите, някои от които на пръв поглед може и да изглеждат доста странни, дори забавни. От уебсайт за съвети за пътувания са подбрали някои от най-любопитните забрани, които могат да ви засегнат, ако планирате екскурзия зад граница.</p>
      <p>
        <b>Италия</b>
      </p>
      <p>Местните власти в Рим забраниха сядането на прочутите Испански стълби, влизането във фонтани, както и катеренето по паметници и исторически обекти. И ако ограничаването на такъв тип поведение е разбираемо, следващата забрана определено изненадва. В град Еболи не са позволени целувките в кола. Явно местните власти са загрижени, че продължителните ласки могат да причинят закъснения за пътуващите.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024073.jpg"/>
        <figcaption>Снимка: iStock</figcaption>
      </figure>
      <p>Във Венеция от 2008 г. е в сила забрана за хранене на гълъбите и туристите биват глобявани със суми от 50 до 500 евро при нарушение. Друга странна забрана там е екскурзиантите да не сядат на места, които не са предназначени за тази цел, като туристическият център на площад „Сан Марко”, стъпалата на моста Риалто и др. Сред останалите забрани са къмпингуването в града, поставянето на катинари на мостове и паметници и др. Вече не е позволено и влизането на круизни кораби в центъра на града.</p>
      <p>
        <b>Испания</b>
      </p>
      <p>В Испания е забранено шофирането с джапанки или с каквито и да било отворени обувки, както и с обувки с висок ток. Шофирането с боси крака също не е позволено.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024074.jpg"/>
        <figcaption>Снимка: profimedia.bg</figcaption>
      </figure>
      <p>В каталунската столица Барселона пък е забранено човек да се разхожда по плажно облекло в града.</p>
      <p>
        <b>Франция</b>
      </p>
      <p>Една от най-странните забрани за страната на любовта е целуването на гари и перони. Навсякъде има предупредителни табели за това. Този закон всъщност е на над 100 години и има за цел да предотврати забавяне на влаковете.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024075.jpg"/>
        <figcaption>Снимка: iStock</figcaption>
      </figure>
      <p>Друга странна забрана е да не се поставя камък върху камък на плажа. Според местните власти строенето на каменни кули, на фона на които туристите обичат да се снимат, уврежда околната среда. Поради тази причина се наказва с глоба от 1500 евро.</p>
      <p>Шофьорите във Франция пък не бива да забравят за правилото да носят дрегери за алкохол в превозното си средство, които да бъдат използвани при евентуална полицейска проверка.</p>
      <p>
        <b>Великобритания</b>
      </p>
      <p>Ако сте в Англия, не си помисляйте да се пререждате на опашка, защото това не само ще направи лошо впечатление, а и е равнозначно на нарушаване на закона. Не е прието и да каните в дома си хора, които не познавате.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024076.jpg"/>
        <figcaption>Снимка: profimedia.bg</figcaption>
      </figure>
      <p>
        <b>Естония</b>
      </p>
      <p>Една от най-странните забрани е тази в естонската столица Талин, където е забранено да се играе шахмат по време на секс. Изглежда в миналото е имало такива хрумвания.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024077.jpg"/>
        <figcaption>Снимка: iStock</figcaption>
      </figure>
      <p>Така че, ако сте любители на логическата игра, по-добре се въздържайте от интимности с риск да си развалите удоволствието от играта, защото можете да си навлечете неприятности със закона.</p>
    </article>
  </body>
</html>