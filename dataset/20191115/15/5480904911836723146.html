<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vystava-na-gymnaziu-pripomina-zivot-i-obet-jana-opletala/1821515?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T15:43:00+00:00"/>
    <meta property="og:title" content="Výstava na gymnáziu připomíná život i oběť Jana Opletala"/>
    <meta property="og:description" content="Litovel (Olomoucko) - Život i tragickou smrt Jana Opletala, který se na podzim 1939 postavil tváří v tvář sílící nacistické moci v tehdejším protektorátu Čechy a Morava, připomíná dnes zahájená výstava fotografií a dokumentů v aule gymnázia v Litovli na Olomoucku. Opletal se narodil v nedaleké Lhotě nad Moravou a na litovelském gymnázium studoval. Středoškolské zařízení má v názvu jeho jméno a od roku 1979 před jeho budovou stojí Opletalova busta."/>
  </head>
  <body>
    <article>
      <h1>Výstava na gymnáziu připomíná život i oběť Jana Opletala</h1>
      <address><time datetime="2019-11-15T15:43:00+00:00">15 Nov 2019, 15:43</time> by <a rel="author" href="http://www.ctk.cz/" target="_blank">ČTK</a></address>
      <p>Litovel (Olomoucko) - Život i tragickou smrt Jana Opletala, který se na podzim 1939 postavil tváří v tvář sílící nacistické moci v tehdejším protektorátu Čechy a Morava, připomíná dnes zahájená výstava fotografií a dokumentů v aule gymnázia v Litovli na Olomoucku. Opletal se narodil v nedaleké Lhotě nad Moravou a na litovelském gymnázium studoval. Středoškolské zařízení má v názvu jeho jméno a od roku 1979 před jeho budovou stojí Opletalova busta.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573826579_P201911150746901.jpg"/>
        </figure>
        <figure>
          <img src="https://i3.cn.cz/6/1573826612_P201911150748801.jpg"/>
        </figure>
        <figure>
          <img src="https://i3.cn.cz/6/1573826659_P201911150749601.jpg"/>
        </figure>
        <figure>
          <img src="https://i3.cn.cz/6/1573826719_P201911150751301.jpg"/>
        </figure>
        <figure>
          <img src="https://i3.cn.cz/6/1573829303_P201911150802001.jpg"/>
        </figure>
        <figure>
          <img src="https://i3.cn.cz/6/1573829322_P201911150802701.jpg"/>
        </figure>
        <figure>
          <img src="https://i3.cn.cz/6/1573829354_P201911150803801.jpg"/>
        </figure>
        <figure>
          <img src="https://i3.cn.cz/6/1573829429_P201911150804801.jpg"/>
        </figure>
      </slideshow>
      <p>"Výstavu jsme koncipovali jako vzpomínku na neobyčejného studenta a odvážného člověka. Uspořádání výstavy k osobnosti Jana Opletala se na našem gymnáziu logicky nabízí vzhledem ke kulatému výročí od jeho tragické smrti, které si tento rok připomínáme. Na Jana Opletala vzpomínáme pietním aktem každý rok," řekl dnes ČTK ředitel litovelského gymnázia Radim Lindner.</p>
      <p>Opletal po maturitě studoval Lékařskou fakultu Karlovy univerzity. Smrtelně byl zraněn v Praze při protinacistické demonstraci 28. října 1939. Zemřel 11.listopadu a stal se první studentskou obětí německého okupačního režimu. Za svoji statečnost dostal student Opletal v roce 1996 od prezidenta Václava Havla in memoriam vysoké státní vyznamenání.</p>
      <p>Výstava věnovaná Janu Opletalovi v aule gymnázia dostala název Nesmíme zapomenout 1939 a obsahuje dobové fotografie i dokumenty. "Potýkali jsme se s problémem nevelkého množství materiálů k osobnosti Jana Opletala. Proto jsme vycházeli zejména ze školního archivu, ve kterém jsme našli studentské práce Jana Opletala, vysvědčení, index i něco málo fotografií," dodal Lindner.</p>
      <p>V budově gymnázia je k vidění i maturitní písemná práce Jana Opletala, který napsal úvahu na téma "Které problémy musí řešiti mladý člověk, vstupující dnes do života". Vystaveny jsou také Opletalovy kresby. Podle ředitele měl Opletal výtvarný talent a jeho kresby, na kterých ztvárnil například svého otce, jsou velmi zdařilé.</p>
      <p>V rohu auly gymnázia je na velkém dřevěném stojanu kopie vyhlášky, kterou německá okupační správa 17. listopadu 1939 oznámila uzavření českých vysokých škol. Originál vyhlášky vlastní manžel jedné z učitelek gymnázia, který jej zapůjčil ke zhotovení kopie.</p>
      <p>Desítky studentů litovelského gymnázia si dnes odpoledne před budovou u sochy Jana Opletala připomněly události, které se seběhly po demonstraci 28. října 1939. Zpráva o Opletalově smrti se v listopadu 1939 bleskově roznesla po všech vysokých školách v zemi. V den pohřbu - 15.listopadu - se neměl nikdo ze studentů zúčastnit přednášek. Z poklidného rozloučení se zabitým studentem se rázem stala protestní akce.</p>
      <p>V Praze na Albertově začali studenti zpívat státní hymnu. Protektorátní policie se marně snažila dav studentů rozehnat. Nakonec padlo rozhodnutí o uzavření všech vysokých škol na tři roky a 17. listopadu začaly na vysokých školách v Praze, Brně a v Olomouci razie protektorátní policie. Gestapo tehdy odvezlo studentské vůdce do koncentračního tábora, kde někteří strávili až tři roky.</p>
    </article>
  </body>
</html>