<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/15/200-milliardos-beruhazas-porgethetne-fel-a-baromfiagazatot"/>
    <meta property="og:site_name" content="infostart"/>
    <meta property="article:published_time" content="2019-11-15T08:34:00+00:00"/>
    <meta property="og:title" content="200 milliárdos beruházás pörgethetné fel a baromfiágazatot"/>
    <meta property="og:description" content="A baromfiágazat 2020-2025 közötti fejlesztési lehetőségeit bemutató stratégiát készítettek a szakmai szervezetek, a tervet Nagy István agrárminiszter bemutatta a Világgazdaságnak is."/>
  </head>
  <body>
    <article>
      <h1>200 milliárdos beruházás pörgethetné fel a baromfiágazatot</h1>
      <address><time datetime="2019-11-15T08:34:00+00:00">15 Nov 2019, 08:34</time> by <a rel="author">Infostart / MTI</a></address>
      <h3>A baromfiágazat 2020-2025 közötti fejlesztési lehetőségeit bemutató stratégiát készítettek a szakmai szervezetek, a tervet Nagy István agrárminiszter bemutatta a Világgazdaságnak is.</h3>
      <p>A pénteki számban megjelent cikk szerint a miniszter kijelentette, hogy "ha növelni akarjuk baromfitermék-kibocsátásunkat, a több évtizede épült baromfitartó telepek korszerűsítése és bővítése elengedhetetlen".</p>
      <p>A stratégia szerint érdemi külpiaci lehetőséget kínál, hogy - a legutóbbi nyugat-európai állatjóléti trendeknek megfelelve - az egységnyi területen felnevelhető állatszámot a következő 1-3 évben legalább 20 százalékkal csökkentik, új állattartó telep létesítését pedig környezetvédelmi okokból nem engedélyezik.</p>
      <p>A koncepció szerint a legnagyobb potenciál a csirkeágazatban van, ahol 5 év alatt 40-45 százalékos növekedést is el lehetne érni, ami 75-80 milliárd forintos többletárbevételt is jelentene.</p>
      <p>A liba- és kacsaágazatban a technológiai, hatékonyságnövelő fejlesztések mellett az állategészségügyi és állatjóléti körülmények javítását is szükségesnek látják, a pulykáknál pedig a vágás automatizálásával lehetne 20 százalékos kapacitásnövekedést elérni.</p>
      <p>A stratégia szerint a célok eléréséhez több mint 200 milliárd forintos beruházásra lenne szükség.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>