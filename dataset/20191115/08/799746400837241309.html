<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103071/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T08:26:40+00:00"/>
    <meta property="og:title" content="Експосол США у п’ятницю виступить на відкритих слуханнях у справі імпічменту Трампа"/>
    <meta property="og:description" content="Колишній посол США в Україні Марі Йованович у п’ятницю дасть свідчення під час публічних слухань у справі імпічменту президента Дональда Трампа."/>
  </head>
  <body>
    <article>
      <h1>Експосол США у п’ятницю виступить на відкритих слуханнях у справі імпічменту Трампа</h1>
      <address>
        <time datetime="2019-11-15T08:26:40+00:00">15 Nov 2019, 08:26</time>
      </address>
      <p>Колишній посол США в Україні Марі Йованович у п’ятницю дасть свідчення під час публічних слухань у справі імпічменту президента Дональда Трампа.</p>
      <p>Про це повідомляє "Європейська правда".</p>
      <p>Йованович почне давати свідчення комітету з питань розвідки Палати представників о 17:00 за київським часом. Очікується, що вона детально розповість про інформаційну кампанію, яку проти неї проводив особистий адвокат Трампа Руді Джуліані.</p>
      <p>Йованович у жовтні вже <b><a href="https://www.eurointegration.com.ua/news/2019/10/11/7101817/">давала свідчення</a></b> на закритому засіданні комітету і заявила, що зусилля Джуліані суперечили політиці США.  Вона заявила, що Джуліані домагався її відсторонення з посади, оскільки вона відмовилася тиснути на українців для розслідування проти Джо Байдена та його сина.</p>
      <p>Йованович у травні відкликали з посади посла США в Україні. Під час телефонної розмови із Зеленським у липні Трамп критикував її роботу, але пізніше заявив, що не знає її.</p>
      <p>Як відомо, 13 листопада Палата представників Конгресу США розпочала<b><a href="https://www.eurointegration.com.ua/news/2019/11/13/7103004/"> публічну фазу</a></b> слухань у справі імпічменту Трампа. Перед законодавцями вже виступили двоє свідків – тимчасовий повірений у справах США в Україні Вільям Тейлор і заступник помічника державного секретаря з європейських та євразійських справ Джордж Кент.</p>
      <p>
        <b>Читайте також: <a href="https://www.eurointegration.com.ua/articles/2019/11/13/7102978/">"Імпічмент йде до фіналу: чи несе "Українагейт" реальну загрозу для Дональда Трампа".</a></b>
      </p>
      <related>
        <a href="https://www.eurointegration.com.ua/articles/2019/11/5/7102655/"/>
      </related>
    </article>
  </body>
</html>