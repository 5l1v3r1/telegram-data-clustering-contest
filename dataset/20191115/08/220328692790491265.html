<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/sindikatite-v-stachna-gotovnost-za-bolnichnite-406768.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T08:34:59+00:00"/>
    <meta property="og:title" content="Синдикатите в стачна готовност за болничните"/>
    <meta property="og:description" content="Според синдиката първите три дни болнични трябва отново да се плащат от НОИ"/>
  </head>
  <body>
    <article>
      <h1>Синдикатите в стачна готовност за болничните</h1>
      <address><time datetime="2019-11-15T08:34:59+00:00">15 Nov 2019, 08:34</time> by <a rel="author">Редактори, кадър бТВ</a></address>
      <p>Профсъюзите са в стачна готовност заради предложението на управляващата коалиция първият ден от болничния да се плаща от работника.</p>
      <p>Според президента на КНСБ Пламен Димитров идеята на управляващите по този начин да пресекат практиката за взимане на фалшиви болнични няма как да бъде оправдана и няма да доведе до нищо добро. „Смятам, че хората ще реагират и ние ще ги поведем. Ако някой си мисли, че така лесно ще мине този въпрос, е сбъркал”, каза Димитров пред бТВ.</p>
      <p>По думите му тази мярка ще доведе и до това хората, вместо три, да започнат да взимат повече дни болнични.</p>
      <p>Изчисленията на синдикатите показват, че годишно една майка ще бъде ощетена с около половин заплата. „Стотици хиляди хора ще пострадат, без да имат никаква вина. Как ще обясним на една майка, която трябва да си гледа болното дете, че първият ден няма да й бъде платен. Около 10 пъти в годината една майка взима болнични. Това означава да й вземем горе долу половин заплата на година, без да й обясним защо. Това е скандално”, заяви президентът на КНСБ.</p>
      <p>Според Пламен Димитров е нужна сериозна борба с кухите фирми, които източват НОИ. Той призова всички онези, които имат възможности да разследват, най-накрая да започнат да го правят. „Ако има воля, държавната машина може да покаже, че това няма как да продължава”, допълни Димитров.</p>
      <p>Според синдиката трите дни болнични трябва отново да се плащат от НОИ. От КНСБ искат среща с премиера, на която ще настояват предложението да бъде оттеглено. Ако това не се случи, синдикатите ще решат какви действия да предприемат.</p>
      <p>Междувременно шефът на АИКБ Васил Велев заяви пред Нова телевизия, че всеки човек е работил 2 дни по-малко заради такива измами това е процент от БВП, ние произвеждаме 1 млрд. по-малко. Докато се правим на болни, вместо да работим, ще ни е това дереджето, каза Велев.</p>
      <p>"Тази мярка, макар и недостатъчно решителна, безспорно ще доведе до ограничаване на кражбите и до увеличаване на доходите на хората. Когато не крадеш от колегата си, това което той е изработил - ще си го получи. Второ, ще се произведе много повече", обясни Велев.</p>
      <p>Президентът на КТ "Подкрепа" Димитър Манолов коментира, "това решение има една сериозна слабост. Тя е, че според това предложение всички болнични са фалшиви. Че има такива - няма съмнение".</p>
      <p>"Виновни са тези, които издават фалшиви болнични. Трябва да понесе отговорност и този, който внася такъв фалшив лист. Нека помислим как да накажем тези хора. Защо трябва да наказваме някой, който не е виновен за това", добави той.</p>
      <p>По думите на Велев, "синдикатите трябва да решат кого защитават - дали тези които крадат, симулират и отиват за гъби с фалшив болничен или тези, които са коректни, съзнателни и идват на работа".</p>
    </article>
  </body>
</html>