<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-iran-obmezhennya-na-kupivlyu-benzynu/30273154.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T08:06:15+00:00"/>
    <meta property="og:title" content="Іран запроваджує обмеження на купівлю бензину"/>
    <meta property="og:description" content="Влада Ірану запровадила обмеження на купівлю бензину та суттєво підвищила ціни на пальне у зв’язку з впливом санкцій Сполучених Штатів на економіку країни. Іранська Національна компанія розподілу на"/>
  </head>
  <body>
    <article>
      <h1>Іран запроваджує обмеження на купівлю бензину</h1>
      <address>
        <time datetime="2019-11-15T08:06:15+00:00">15 Nov 2019, 08:06</time>
      </address>
      <p>Влада Ірану запровадила обмеження на купівлю бензину та суттєво підвищила ціни на пальне у зв’язку з впливом санкцій Сполучених Штатів на економіку країни.</p>
      <p>Іранська Національна компанія розподілу нафтопродуктів 14 листопада повідомила, що встановлює для кожного приватного автомобіля ліміт у 60 літрів на місяць, а ціни зростуть з 9 центів за літр до близько 12,7 центів.</p>
      <p>Для таксі та машин швидкої допомоги бензин також коштуватиме 12,7 центів за літр, однак ліміт на місяць сягає 500 літрів.</p>
      <p>Після вичерпання місячної квоти ціна зростатиме до 26 центів за літр.</p>
      <p>Попри зміни, Іран досі має одні з найнижчих цін на пальне у світі завдяки значним урядовим субсидіям.</p>
      <p>
        <b>Читайте також: <a href="https://www.radiosvoboda.org/a/news-iran-uran-zbagachennia-magate/30265729.html">МАГАТЕ виявило сліди урану на неоголошеному об’єкті в Ірані​</a></b>
      </p>
      <p>Країна має значні поклади палива, але ледве забезпечує потреби власного населення в пальному через брак нафтопереробних потужностей. Міжнародні санкції поглиблюють проблему, обмежуючи постачання запчастин для ремонту та оновлення нафтопереробної інфраструктури.</p>
      <p>12 листопада президент Ірану Хасан Роугані заявив, що його країна протягом останніх місяців переживає «найважчі часи» за кілька десятків років.</p>
      <p>Обмеження на купівлю палива вже були запроваджені в 2007 році тодішнім президентом Махмудом Ахмадінеджадом. Вони були призупинені в 2015 році, коли Іран уклав угоду з західними країнами про припинення санкцій в обмін на відмову від ядерної програми.</p>
      <p>
        <b>Читайте також: <a href="https://www.radiosvoboda.org/a/trump-iran-eksagent-fbr/30263764.html">Трамп вказав на доступні Тегерану «дуже позитивний» і «дуже поганий» кроки​</a></b>
      </p>
      <p>Угода 2015 року обмежила ядерну програму Ірану. Серед підписантів Спільного всеосяжного плану дій – США, Росія, Китай, Франція, Велика Британія та Німеччина.</p>
      <p>У 2018 році президент США Дональд Трамп вивів Вашингтон із угоди, звинувативши Іран в її порушеннях. Відтоді він наклав на Тегеран уже кілька пакетів санкцій США і <a href="https://www.radiosvoboda.org/a/news-trump-sanktsii-iran/30048276.html">погрожує новими обмеженнями</a>.</p>
      <p>У відповідь Іран вимагає від інших учасників угоди <a href="https://www.radiosvoboda.org/a/news-iran-zbagachennya-uranu/29928442.html">захистити Тегеран</a> від американських санкцій і, заявляючи про їхню бездіяльність, почав демонстративно <a href="https://www.radiosvoboda.org/a/news-iran-zbagachennya-uranu/29928442.html">порушувати</a> деякі <a href="https://www.radiosvoboda.org/a/news-iran-jaderna-uhoda/30003490.html">пункти угоди</a>. Натомість країни-учасниці <a href="https://www.radiosvoboda.org/a/news-iran-jaderna-uhoda/30026517.html">попередили Іран</a>, що він має повернутися до виконання своїх зобов’язань.</p>
    </article>
  </body>
</html>