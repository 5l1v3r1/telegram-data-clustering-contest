<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/biznes-na-ravlikah-zaporizki-fermeri-viroshhujut-slimakiv-jakih-vpodobali-italijci-ta-ispanci/"/>
    <meta property="og:site_name" content="МИГ"/>
    <meta property="article:published_time" content="2019-11-15T08:22:59+00:00"/>
    <meta property="og:title" content="Бізнес на равликах: запорізькі фермери вирощують слимаків, яких вподобали італійці та іспанці"/>
    <meta property="og:description" content="Підприємці з Приазов’я вирощують равликів та розвивають екотуризм Скуштувати равликів за унікальною рецептурою та найдорожчу ікру в світі пропонує родина Мостових із селища Новотроїцьке Бердянського району, повідомляє “Бізнес - Схід”. Унікальний родинний бізнес Марина Мостова з чоловіком заснува"/>
  </head>
  <body>
    <article>
      <h1>Бізнес на равликах: запорізькі фермери вирощують слимаків, яких вподобали італійці та іспанці</h1>
      <address><time datetime="2019-11-15T08:22:59+00:00">15 Nov 2019, 08:22</time> by <a rel="author" href="https://mig.com.ua/author/stomko/" target="_blank">Сергей Томко</a></address>
      <h3>Підприємці з Приазов’я вирощують равликів та розвивають екотуризм</h3>
      <p>Скуштувати равликів за унікальною рецептурою та найдорожчу ікру в світі пропонує родина Мостових із селища Новотроїцьке Бердянського району, повідомляє “Бізнес — Схід”.</p>
      <p>Унікальний родинний бізнес Марина Мостова з чоловіком заснували у 2018 році. На равликовій фермі вони вирощують харчових слимаків за класничним французьким методом, а також грецьким та польським.</p>
      <figure>
        <img src="https://bizshid.com/images/2(6).jpg"/>
      </figure>
      <p>“Це новий бізнес для України. У нас дуже мало людей, які займаються цим та дуже мало інформації, практичних знань і все доводилось робити методом проб та помилок. Наші східні регіони більш засушливі, тому ми проробляємо свої методи вирощування”, — каже Марина Мостова.</p>
      <p>Експортують запорізьких равликів до країн Європи, найбільше — до Іспанії та Італії. Скуштувати делікатеси з равликів можуть і українці — безпосередньо на фермі родини.</p>
      <figure>
        <img src="https://bizshid.com/images/1(3).jpg"/>
      </figure>
      <p>“Ми виготовляємо равликів по-бургундськи, які подаються з класичним бургундським, а також мексиканським соусом. У нас можна скуштувати найдорожчу ікру в світі, яка по своїм якостям превищує навіть ікру білуги. А також печінкові паштети з печінки равликів”, — розповідає фермерка.</p>
      <p>На поживних слимаках сім’я планує розвивати в регіоні екотуризм.</p>
      <p>“Ми розвиваємо бізнес екотуризму, запрошуємо всіх бажаючих до нас на екскурсію, — зазначає Марина. — На нашій фермі можна буде подивитися повний процес виведення равликів: від ікри до зрілого молюска. І ми плануємо подаватися на грантову підтримку для отримання необхідного обладнання”.</p>
      <p>Також підприємці Мостові об’єдналися разом з іншими равликовими фермерами у Всеукраїнську асоціацію виробників равликів “Eco Snail Group”. До асоціації входять ферми Києва, Дніпра та Запорізької області.</p>
      <p>Одна з головних цілей фермерів — привити жителям України гастрономічний смак до делікатесів з молюсків.</p>
      <p>«<a href="https://bizshid.com/">Бізнес-Схід».</a></p>
    </article>
  </body>
</html>