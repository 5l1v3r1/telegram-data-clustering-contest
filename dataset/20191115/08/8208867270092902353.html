<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/15/news/ex_ilva_oggi_l_incontro_al_mise_tra_arcelormittal_e_sindacati-241157241/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T08:52:00+00:00"/>
    <meta property="og:title" content="Ex Ilva, ricorso dei commissari contro ArcelorMittal. La procura di Milano apre un'inchiesta contro ignoti"/>
    <meta property="og:description" content="Conte: &quot;Non permetteremo spegimento degli altiforni, azienda pagherà i danni&quot;. &quot;Incontro al Ministero, Patuanelli: &quot;Non riconosco recesso&quot;. Morselli: &quot;Ci sono le condizioni&quot;. La lettera dell'impresa: &quot;Entro il 4 dicembre completata la retrocessione&quot;"/>
  </head>
  <body>
    <article>
      <h1>Ex Ilva, ricorso dei commissari contro ArcelorMittal. La procura di Milano apre un'inchiesta contro ignoti</h1>
      <h2>Conte: "Non permetteremo spegimento degli altiforni, azienda pagherà i danni". "Incontro al Ministero, Patuanelli: "Non riconosco recesso". Morselli: "Ci sono le condizioni". La lettera dell'impresa: "Entro il 4 dicembre completata la retrocessione"</h2>
      <address>
        <time datetime="2019-11-15T08:52:00+00:00">15 Nov 2019, 08:52</time>
      </address>
      <p><b>MILANO </b>-  Arriva la controffensiva del governo ad ArcelorMittal sul caso Ex Ilva. E' stato depositato a Milano il ricorso d'urgenza dei commissari straordinari con cui si chiede all'azienda di rispettare gli accordi presi in precedenza, visto che non sussisterebbero le condizione per chiedere il recesso dal contratto d'affitto.</p>
      <h3>Conte: "Non permetteremo spegnimento, azienda pagherà danni"</h3>
      <p>Su Facebook il presidente del Consiglio Giuseppe Conte, annunciando la presentazione del ricorso da parte dei commissari, ha quindi usato parole molto dure nei confronti dell'azienda. "Il Governo non lascerà che si possa deliberatamente perseguire lo spegnimento degli altiforni, il che significherebbe la fine di qualsiasi prospettiva di rilancio di questo investimento produttivo e di salvaguardia dei livelli occupazionali e la definitiva compromissione del piano di risanamento ambientale. Arcelor Mittal - ha proseguito Conte - si sta assumendo una grandissima responsabilità, in quanto tale decisione prefigura una chiara violazione degli impegni contrattuali e un grave danno all'economia nazionale. Di questo ne risponderà in sede giudiziaria sia per ciò che riguarda il risarcimento danni, sia per ciò che riguarda il procedimento d'urgenza".</p>
      <h3>La procura di Milano apre un'inchiesta</h3>
      <p>Intanto la procura di Milano ha aperto un'inchiesta: il procuratore Francesco Greco ha spiegato in una nota che si tratta di un fascicolo a modello 45, senza indagati né ipotesi di reato, affidato al procuratore aggiunto Maurizio Romanelli: l'obiettivo è vederci chiaro nella rescissione del contratto visto il "preminente interesse pubblico in campo". E' stata per questo data delega al nucleo di polizia economico-finanziaria della Gdf "per gli accertamenti preliminari".<br/><br/>Stando a quanto si apprende la procura intende anche accertare se in sede di esecuzione del contratto di affitto, da cui la società franco-indiana vuole recedere - siano state poste in essere condotte rilevanti sul piano penale che abbiano causato l'eventuale depauperamento del ramo d'azienda.</p>
      <h3>Patuanelli: "Non riconosco recesso". Morselli: "Ci sono condizioni"</h3>
      <p>ArcelorMittal oggi si è trovata faccia a faccia con il governo e i sindacati. "Non riconosco il diritto di recesso dell'azienda", ha detto il ministro dello Sviluppo Economico <b>Stefano Patuanelli</b> aprendo l'incontro al Ministero.  Stessa posizione espressa dai commissari in una nota, in cui si spiega che "il preteso recesso" da parte di Arcelor Mittal "è stato indebitamente esercitato e che, conseguentemente, non sussistono le condizioni giuridiche per la retrocessione dei rami di azienda oggetto del contratto di affitto"<br/><br/>"Noi riteniamo che ci siano le condizioni legali per il recesso. Secondo noi il contratto legalmente può essere sciolto e stiamo agendo in coerenza con questa condizione", ha invece replicato l'ad di ArcelorMittal Italia <b>Lucia Morselli</b> nell'incontro di questo pomeriggio. "Con il venir meno dello scudo penale" per l'azienda "è  stato rotto il concetto base del piano risanamento dell'ex Ilva", ha proseguito. Sono venuti meno i presupposti di un un piano "che diceva: 'ci piacerebbe avere la bacchetta magica ma non l'abbiamo, allora bisogna andare al 2023, quando l'area a caldo sarà accettabile, nel frattempo creiamo le condizioni per arrivarci e una delle condizioni era dare la protezione a chi ci lavora".<br/><br/>Poche ore prima Patuanelli aveva sferrato un altro attacco ad ArcelorMittal: "Oggi l'azienda ha vietato le ispezioni ai commissari. Credo sia un fatto gravissimo, che dovrà avere una risposta adeguata", aveva detto a proposito della multinazionale dell'acciaio che si è aggiudicata l'Ilva dall'amministrazione straordinaria.</p>
      <h3>La lettera dell'azienda: "Entro il 4 dicembre completata la retrocessione"</h3>
      <p>Una aggiudicazione rispetto alla quale ArcelorMittal, giusto un anno dopo, ha fatto marcia indietro. Formalmente lamentando il venir meno della tutela legale per l'esecuzione del piano ambientale, anche se è emerso chiaramente come sia grande il problema industriale nel mezzo della crisi dell'acciaio.<br/><br/>I tempi dell'addio - emerge oggi - potrebbero essere ancora più serrati di quanto lasciato intendere ieri, quando <a href="https://www.repubblica.it/economia/2019/11/14/news/ilva_arcelormittal_smentisce_la_permanenza_fino_a_maggio-241069414/">l'azienda ha comunicato il piano</a> per lo spegnimento degli impianti. In una lettera ArcelorMittal ha spiegato che la retrocessione dei rami d'azienda sarà completata entro il 4 dicembre prossimo. Nella missiva, inviata, tra gli altri al ministero dell'Interno, Ambiente, Regione Puglia e Prefettura e Comune di Taranto, si comunica che "saranno avviate le attività finalizzate all'ordinate e graduale sospensione dell'esercizio dello stabilimento siderurgico di Taranto operate con modalità atte a preservare la integrità degli impianti in pendenza della retrocessione dei rami d'azienda".<br/><br/>Parole che il segretario della Fim-Cisl, Marco Bentivogli riassume così: "ArcelorMittal conferma che esaurito il percorso previsto dall'art.47 il 3 dicembre, dal giorno successivo, quindi il quattro del mese, non sarà lei a proseguire il piano di spegnimento e spetterà all'amministrazione straordinaria". Lo stesso piano - comunicato oggi al Governo e alla prefettura di Taranto - prevede la "sospensione" dell'esercizio dello stabilimento di Taranto e delle centrali elettriche. Operazione però che stando a quanto riferito da Bentivogli, per quanto calendarizzata da ArcelorMittal, potrebbe non essere messa in atto dalla stessa azienda ma dall'amministrazione straordinaria.<br/><br/>Le operazioni di spegnimento dell'impianto potrebbe avere conseguenze anche dal punto d vista ambientale. Lo ha riferito il rappresentante dei lavoratori per la sicurezza dell'ex Ilva, Vincenzo Vestita (Fiom). Ci saranno, ha spiegato, "emissioni certe a causa di tutti i gas incombusti che non potranno essere recuperati dalla rete. E ciò che non si riesce a captare, per questioni di sicurezza, viene fatto uscire attraverso i bleeders". "Ci sono poi anche i gas emessi dal campo di colata perchè bucare il crogiuolo per colare la salamandra determina emissioni".<br/> </p>
      <h3>Landini: "Confindustria non difenda chi ignora i patti"</h3>
      <p>Poco prima dell'incontro è arrivato anche l'attacco del segretario della Cgil, <b>Maurizio Landini</b>, a Confindustria. "Dall'Ilva alla Whirlpool passando per la Jabil di Marcianise, c'è un problema di rispetto degli accordi sottoscritti con Governo e parti sociali dai grandi gruppi, che puntualmente li violano. Far rispettare i patti significa garantire l'affidabilità tra le parti, altrimenti torniamo indietro. Mi rivolgo a Confindustria: non può difendere aziende, specie sue associate, che non rispettano gli accordi", ha detto Landini.<br/><br/>Sempre oggi a Taranto le tre aziende dell'indotto-appalto siderurgico che hanno chiesto l'apertura della procedura di cassa integrazione per mancanza di lavoro da parte del siderurgico, incontrano i sindacati per avviare la discussione.</p>
    </article>
  </body>
</html>