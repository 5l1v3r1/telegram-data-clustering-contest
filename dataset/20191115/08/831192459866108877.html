<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tragodia-stis-ipa-sto-fos-i-taytotita-toy-16chronoy-makelari-poy-espeire-to-thanato-sto-scholeio-toy-animera-ton-genethlion-toy-foto/"/>
    <meta property="og:site_name" content="europost.gr"/>
    <meta property="article:published_time" content="2019-11-15T08:15:35+00:00"/>
    <meta property="og:title" content="Τραγωδία στις ΗΠΑ: Στο φως η ταυτότητα του 16χρονου μακελάρη που έσπειρε το θάνατο στο σχολείο του, ανήμερα των γενεθλίων του! (Φωτο)"/>
    <meta property="og:description" content="Οι αμερικανικές Αρχές έδωσαν στη δημοσιότητα τα στοιχεία του 16χρονου μαθητή που το απόγευμα της Πέμπτης (14/11) άνοιξε πυρ μέσα στο σχολείο του στην κοινότητα Σάντα Κλαρίτα της Καλιφόρνιας, σκοτώνοντας μια 16χρονη και έναν 14χρονο"/>
  </head>
  <body>
    <article>
      <h1>Τραγωδία στις ΗΠΑ: Στο φως η ταυτότητα του 16χρονου μακελάρη που έσπειρε το θάνατο στο σχολείο του, ανήμερα των γενεθλίων του! (Φωτο)</h1>
      <address>
        <time datetime="2019-11-15T08:15:35+00:00">15 Nov 2019, 08:15</time>
      </address>
      <p>Οι αμερικανικές Αρχές έδωσαν στη δημοσιότητα τα στοιχεία του 16χρονου μαθητή που το απόγευμα της Πέμπτης (14/11) άνοιξε πυρ μέσα στο σχολείο του στην κοινότητα Σάντα Κλαρίτα της Καλιφόρνιας, σκοτώνοντας μια 16χρονη και έναν 14χρονο και τραυματίζοντας άλλους τρεις εφήβους.</p>
      <p>Μετά την επίθεση ο 16χρονος αυτοπυροβολήθηκε στο κεφάλι με το όπλο του, ένα ημιαυτόματο 45άρι. Σε ηλικία μόλις 16 ετών, ανήμερα των γενεθλίων του μάλιστα, ο ασιατικής καταγωγής δράστης νοσηλεύεται σε σοβαρή κατάσταση.</p>
      <figure>
        <img src="https://europost.gr/wp-content/uploads/2019/11/320-300x169.jpg"/>
      </figure>
      <p>Οι αμερικανικές Αρχές ανακοίνωσαν ότι ο νεαρός δράστης ταυτοποιήθηκε και δόθηκαν στη δημοσιότητα τα στοιχεία του και η φωτογραφία του. Πρόκειται για τον Nathaniel Berhow.</p>
      <p>Ο 16χρονος αφού έβγαλε το όπλο από το σακίδιό του, άνοιξε πυρ εναντίον των συμμαθητών του και κράτησε την τελευταία σφαίρα για τον εαυτό του, είπε ο Κεντ Ουίτζενερ, από το γραφείο του σερίφη της κομητείας του Λος Άντζελες. “Αυτή τη στιγμή δεν έχουμε καμία ένδειξη για τα κίνητρα ή την ιδεολογία του”, πρόσθεσε ο πράκτορας του FBI Πολ Ντέλακορτ, σε συνέντευξη Τύπου που παραχώρησαν οι υπηρεσίες επιβολής του νόμου.</p>
      <p>Εκτός από τους δύο μαθητές που σκοτώθηκαν, άλλοι τρεις, δύο κορίτσια ηλικίας 14 και 15 ετών και ένα αγόρι επίσης 14 ετών, τραυματίστηκαν και νοσηλεύονται.</p>
      <figure>
        <img src="https://europost.gr/wp-content/uploads/2019/11/AP_19318624583226-300x169.jpg"/>
      </figure>
      <figure>
        <img src="https://europost.gr/wp-content/uploads/2019/11/AP_19318621563338-300x169.jpg"/>
      </figure>
      <p>Η επίθεση που σημειώθηκε το απόγευμα της Πέμπτης (14/11) στην Σάντα Κλαρίτα της Καλιφόρνιας είναι το 85ο επεισόδιο με πυροβολισμούς σε σχολικούς χώρους από τις αρχές του έτους, σύμφωνα με το Everytown, μια ομάδα ακτιβιστών που αγωνίζονται για να γίνουν πιο αυστηροί οι νόμοι περί οπλοκατοχής. Φέτος είναι επίσης η 20ή επέτειος από τη σφαγή στο Λύκειο Κολουμπάιν του Κολοράντο, όπου δύο έφηβοι σκότωσαν 12 μαθητές και έναν καθηγητή και τραυμάτισαν άλλους 20 ανθρώπους, ενώ στη συνέχεια αυτοκτόνησαν.</p>
      <p>«Δεν συνιστά πλέον απειλή» μετέδωσε το τηλεοπτικό δίκτυο MSNBC επικαλούμενο ένα στέλεχος των υπηρεσιών επιβολής του νόμου. Το ειδησεογραφικό τηλεοπτικό δίκτυο CNN μετέδωσε νωρίτερα ότι ο δράστης είναι νεκρός, ωστόσο το γραφείο του σερίφη της κομητείας του Λος Άντζελες διευκρίνισε ότι έχει συλληφθεί και νοσηλεύεται σε σοβαρή κατάσταση, σε τοπικό νοσοκομείο.</p>
      <p>Για το περιστατικό ανακρίθηκαν επίσης η κοπέλα και η μητέρα του δράστη ανακρίνονται.</p>
      <p>Περίπου 2.300 μαθητές φοιτούν στο Λύκειο Σόγκους, το οποίο αποτελείται από περίπου 12 κτίρια.</p>
    </article>
  </body>
</html>