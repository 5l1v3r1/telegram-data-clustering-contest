<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/profitten-som-du-betaler/71818833"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T08:58:41+00:00"/>
    <meta property="og:title" content="Profitten som du betaler"/>
    <meta property="og:description" content="Den viktigste konkurransen i dagligvarebransjen skjer ikke overfor kundene, men i forhandlingene med leverandørene. Disse prosessene voktes som kronjuvelene og holdes hemmelig som om innsyn vil skade rikets sikkerhet."/>
  </head>
  <body>
    <article>
      <h1>Profitten som du betaler</h1>
      <h2>Den viktigste konkurransen i dagligvarebransjen skjer ikke overfor kundene, men i forhandlingene med leverandørene. Disse prosessene voktes som kronjuvelene og holdes hemmelig som om innsyn vil skade rikets sikkerhet.</h2>
      <address><time datetime="2019-11-15T08:58:41+00:00">15 Nov 2019, 08:58</time> by <a rel="author">Dagbladets lederavdeling</a></address>
      <p><b>Det er så store</b> prisforskjeller på dagligvarer i Norge at det kan være lovbrudd. Den største aktøren i dagligvarehandelen, Norgesgruppen, får alltid bedre betingelser enn Coop og Rema 1000. For noen varer er prisforskjellen helt oppe i femten prosent. Det er blant de funnene Konkurransetilsynet har gjort etter en kartlegging av prisfastsettelsene i dagligvarebransjen. Tilsynet samlet inn prisinformasjon fra 16 leverandører og kartla nesten 3000 produkter, noe som utgjør drøyt en firedel av omsetningen i Rema 1000, Coop og Norgesgruppen.</p>
      <p><b>Konkurransetilsynet er </b>overrasket over de store prisforskjellene fra leverandørene. Slike ulikheter er i seg selv ikke ulovlige, men har forbrukerne betalt høyere priser som følge av rabattene, kan det foreligge brudd på konkurranseloven.</p>
      <p><b>Ingen bør la seg forbause</b> av de funn som Konkurransetilsynet har gjort. Det har slått inn en vidåpen dør. I årevis har det vært kjent at den viktigste konkurransen i bransjen ikke skjer overfor kundene, men i forhandlingene med leverandørene. Disse prosessene har blitt voktet som kronjuvelene og holdt hemmelig som om innsyn ville skade rikets sikkerhet.</p>
      <p><b>At Norgesgruppen</b> har de mest lukrative betingelse er ingen overraskelse. Foretaket har omlag 44 prosent av det norske dagligvaremarkedet, bl.a. gjennom kjeder som Kiwi og Meny. Deretter følger Coop med snaut 30 prosent og Rema 1000 med 23 prosent. Denne særnorske konsentrasjonen av markedsmakt er en av flere grunner til at Norge har høye matvarepriser.</p>
      <p><b>En stor aktør (Rimi/ICA</b>) er allerede presset ut av markedet. Tyske Lidls forsøk på å starte opp i Norge ble bekjempet med flagget og aktive etableringshindre. Den største av de tre aktørene (Norgesgruppen), er nå så dominerende og får så gode innkjøpspriser, at det truer den siste resten av markedsbalanse. Nye etableringer er i praksis umulig, profittnivået låses gjennom forhandlinger med leverandørene og svekker konkurrentene i betydelig grad.</p>
      <p><b>Hvis dette fortsetter</b> er det forbrukerne som får regningen. Det er behov for reguleringer som ivaretar konkurranse overfor leverandørene, men den må innrettes slik at den ikke forsterker monopoltendensen og skader sisteleddet, dvs. forbrukerne. Regjeringen og næringsminister Torbjørn Røe Isaksen er i gang med å se på dette. Vi vil minne om at det mest næringsvennlige er å sette forbrukerne først.</p>
    </article>
  </body>
</html>