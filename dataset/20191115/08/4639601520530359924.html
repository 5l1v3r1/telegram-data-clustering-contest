<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/ypeks-gia-ti-thliveri-epeteio-anakiryksis-tou-pseydokratous-i-kypros-den-einai-moni-tis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T08:09:54+00:00"/>
    <meta property="og:title" content="ΥΠΕΞ για τη θλιβερή επέτειο ανακήρυξης του ψευδοκράτους : Η Κύπρος δεν είναι μόνη της"/>
    <meta property="og:description" content="Η ανακοίνωση του ΥΠΕΞ για τη θλιβερή επέτειο ανακήρυξης του ψευδοκράτους εν μέσω νέων τουρκικών προκλήσεων"/>
  </head>
  <body>
    <article>
      <h1>ΥΠΕΞ για τη θλιβερή επέτειο ανακήρυξης του ψευδοκράτους : Η Κύπρος δεν είναι μόνη της</h1>
      <h2>Η ανακοίνωση του ΥΠΕΞ για τη θλιβερή επέτειο ανακήρυξης του ψευδοκράτους εν μέσω νέων τουρκικών προκλήσεων</h2>
      <address><time datetime="2019-11-15T08:09:54+00:00">15 Nov 2019, 08:09</time> by <a rel="author">ΤοΒΗΜΑ Team</a></address>
      <p>«Η σημερινή θλιβερή επέτειος της ανακήρυξης του ψευδοκράτους στα κατεχόμενα από την Τουρκία εδάφη της Κύπρου υπενθυμίζει στη Διεθνή Κοινότητα τη συνεχιζόμενη, επί 36ετία, κατάφωρη παραβίαση θεμελιωδών Αρχών του Καταστατικού Χάρτη των Ηνωμένων Εθνών και του Διεθνούς Δικαίου», αναφέρει, σε ανακοίνωσή του, το <a href="https://www.tovima.gr/tag/%CF%85%CF%80%CE%B5%CE%BE/">υπουργείο Εξωτερικών</a>.</p>
      <p>Όπως προσθέτει, «το Συμβούλιο Ασφαλείας των Ηνωμένων Εθνών με τις Αποφάσεις 541/1983 και 550/1984 έχει ρητά καταδικάσει την παράνομη, αποσχιστική και άκυρη αυτή οντότητα. Έχει επίσης καλέσει, όπως επιτάσσει η διεθνής νομιμότητα, όλα τα κράτη να μην την αναγνωρίσουν ή τη βοηθήσουν καθ’ οιονδήποτε τρόπο. Μόνη θλιβερή εξαίρεση περιφρόνησης των αποφάσεων αυτών η Τουρκία».</p>
      <p>
        <a href="https://www.in.gr/2019/11/15/greece/tetameno-klima-enopsei-polytexneiou-ksekinisan-oi-epeteiakes-ekdiloseis/">Τεταμένο το κλίμα ενόψει Πολυτεχνείου : Ξεκίνησαν οι επετειακές εκδηλώσεις</a>
      </p>
      <h3>«Η Κύπρος δεν είναι μόνη της απέναντι στις προκλήσεις»</h3>
      <p>«Η Κυπριακή Δημοκρατία αντιμετωπίζει σήμερα νέες προκλήσεις και παραβιάσεις της κυριαρχίας και των κυριαρχικών της δικαιωμάτων από την κατοχική δύναμη. Η Κύπρος, κράτος-μέλος των Ηνωμένων Εθνών και της Ε.Ε., δεν είναι μόνη της απέναντι σε αυτές τις προκλήσεις», σημειώνει του υπουργείο Εξωτερικών και τονίζει:</p>
      <p>«Η Τουρκία πρέπει να αντιληφθεί ότι η κλιμάκωση των παρανομιών και των προκλήσεων δεν μπορεί παρά να οδηγεί σε αντίστοιχη κλιμάκωση και της διεθνούς αντίδρασης προς αυτήν. Το Διεθνές Δίκαιο υπάρχει για να εφαρμόζεται. Να εφαρμόζεται από όλους. Πλήρως και όχι επιλεκτικά».</p>
      <p>«Η Ελλάδα δεν πρόκειται ποτέ να αποδεχθεί και να αναγνωρίσει τις συνέπειες της τουρκικής εισβολής και κατοχής στην Κύπρο. Σταθερός εθνικός μας στόχος είναι η αποκατάσταση της διεθνούς νομιμότητας στο νησί, ο τερματισμός της κατοχής, η κατάργηση του απολύτως αναχρονιστικού καθεστώτος των εγγυήσεων και του επεμβατικού δικαιώματος, η επίτευξη συμφωνημένης, βιώσιμης και λειτουργικής λύσης του Κυπριακού στη βάση των Αποφάσεων των Ηνωμένων Εθνών», επισημαίνεται στην ανακοίνωση.</p>
      <p>«Η Ελλάδα θα συνεχίσει να στέκεται στο πλευρό της Κυπριακής Δημοκρατίας, να αγωνίζεται και να υποστηρίζει σταθερά, με ειλικρίνεια, υπευθυνότητα και ετοιμότητα, τις πρωτοβουλίες του Γενικού Γραμματέα των Ηνωμένων Εθνών για την επίλυση του Κυπριακού και την επανένωση της Κύπρου στη βάση του Διεθνούς Δικαίου και του ευρωπαϊκού κεκτημένου», καταλήγει η ανακοίνωση του υπουργείου Εξωτερικών.</p>
      <h3>Νέα πρόκληση Τσαβούσογλου</h3>
      <p>Την ίδια στιγμή οι προκλήσεις από την πλευρά της Τουρκίας συνεχίζονται με αμείωτη ένταση.</p>
      <p>Σε ανάρτησή του στο Twitter ο υπουργός Εξωτερικών Μεβλούτ Τσαβούσογλου αναφέρει, ότι η Τουρκία συμμερίζεται τον ενθουσιασμό για την ημέρα της «τουρκοκυπριακής δημοκρατίας», όπως ονομάζει το ψευδοκράτος.</p>
      <figure>
        <iframe data-src="https://twitter.com/MevlutCavusoglu/status/1195218228357816321?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Την ίδια στιγμή, ο τούρκος αντιπρόεδρος Φουάτ Οκτάι έφτασε στα Κατεχόμενα προκειμένου να λάβει μέρος για τις επετειακές εκδηλώσεις για την παράνομη ανακήρυξη του ψευδοκράτους.</p>
      <p>
        <a href="https://www.tovima.gr/2019/11/15/opinions/apo-ti-diplomatia-ton-gampron-sto-xaos/">Από τη »διπλωματία των γαμπρών» στο χάος…</a>
      </p>
    </article>
  </body>
</html>