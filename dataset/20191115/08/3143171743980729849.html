<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/cus-unime-ai-nastri-di-partenza-in-a2-giacoppo-siamo-pronti-non-sara-facile-ma-venderemo-cara-la-pelle-%ef%bb%bf.html"/>
    <meta property="og:site_name" content="Tempostretto"/>
    <meta property="article:published_time" content="2019-11-15T08:00:44+00:00"/>
    <meta property="og:title" content="Cus Unime ai nastri di partenza in A2. Giacoppo: “Siamo pronti. Non sarà facile ma venderemo cara la pelle”.﻿"/>
    <meta property="og:description" content="Sarà la Piscina di Santa Maria Capua Vetere il teatro dell’esordio ufficiale del Cus Unime nel campionato di Serie A2. Sabato 16 novembre, con inizio alle ore 16.00, gli atleti universitari saranno ospiti dell’Acquachiara ATI 2000, società con una lunga e gloriosa tradizione nel panorama pallanuotistico internazionale ad oggi presieduta dai mitici fratelli Porzio. Prima […]"/>
  </head>
  <body>
    <article>
      <h1>Cus Unime ai nastri di partenza in A2. Giacoppo: “Siamo pronti. Non sarà facile ma venderemo cara la pelle”.﻿</h1>
      <address><time datetime="2019-11-15T08:00:44+00:00">15 Nov 2019, 08:00</time> by <a rel="author" href="https://www.tempostretto.it/author/leonardo-berti" target="_blank">Leonardo Berti</a></address>
      <p>Sarà la Piscina di Santa Maria Capua Vetere il teatro dell’esordio ufficiale del Cus Unime nel campionato di Serie A2. Sabato 16 novembre, con inizio alle ore 16.00, gli atleti universitari saranno ospiti dell’Acquachiara ATI 2000, società con una lunga e gloriosa tradizione nel panorama pallanuotistico internazionale ad oggi presieduta dai mitici fratelli Porzio. Prima partita e subito prima trasferta complicata per la compagina cussina: i napoletani, infatti, rappresentano una mina vagante del torneo, allenati ottimamente da Mister Occhiello e dotati di atleti importanti come Briganti, Tozzi e l’americano Langiewicz su tutti.</p>
      <p>“A mio modo di vedere penso che l’Acquachiara possa essere la vera rivelazione del torneo – questa l’analisi sull’avversario fatta dal tecnico cussino Sergio Naccari – è una squadra molto organizzata che, oltre ad avere ottime individualità, fa dell’atletismo e dell’organizzazione collettiva le sue armi migliori. Rispetto alla stagione scorsa i napoletani hanno inserito numerosi elementi importanti tra i quali il nostro ex Matteo Aiello. Noi abbiamo rinnovato tanto e siamo in fase di assestamento ma non vediamo l’ora di iniziare per metterci alla prova. Andremo a Napoli, quindi, con il chiaro intento di portare a casa il risultato consapevoli che, tuttavia, siamo ancora solo all’inizio”.”</p>
      <p>Abbiamo iniziato ad ottobre con un buon lavoro di nuoto per prepararci al meglio atleticamente – questa l’analisi pre-partita di Enrico Giacoppo – e nell’ultimo periodo ci siamo concentrati sulla parte tattica tutto il gruppo insieme, compresi Antonio Vittorioso e Nikola Eskert, due atleti di grande spessore che ci daranno una grossa mano. Adesso stiamo affinando ulteriormente l’aspetto tattico per arrivare pronti all’incontro contro l’Acquachiara. Iniziamo subito con una partita delicata: una squadra che come noi punta a salvarsi, allenata da un ottimo allenatore come Occhiello e con alcuni atleti di grande valore come l’americano al centro. Nel complesso, comunque, incontreremo un collettivo molto ben preparato quindi sarà sicuramente, come tutte le partite di questo torneo, una battaglia. Noi giocheremo con l’obiettivo di portare a casa i tre punti e di vendere cara la pelle”</p>
    </article>
  </body>
</html>