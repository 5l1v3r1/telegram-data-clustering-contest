<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/agentury-czechinvest-a-czechtrade-by-mohly-sidlit-na-pankraci/1821324?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T08:45:00+00:00"/>
    <meta property="og:title" content="Agentury CzechInvest a CzechTrade by mohly sídlit na Pankráci"/>
    <meta property="og:description" content="Praha - Státní agentury CzechInvest, CzechTrade a CzechTourism by mohly sídlit v nové administrativní budově Mayhouse v Praze na Pankráci. Informaci ČTK potvrdil ministr průmyslu a vicepremiér Karel Havlíček (za ANO), je to podle něj jedna ze tří variant. O výběru není podle něj zatím finálně rozhodnuto. Mezi dalšími variantami byly podle informací ČTK i dva komerční objekty na Smíchově a v Butovicích. Fyzicky by se agentury podle dřívějšího vyjádření MPO měly sestěhovat do konce března příštího roku."/>
  </head>
  <body>
    <article>
      <h1>Agentury CzechInvest a CzechTrade by mohly sídlit na Pankráci</h1>
      <address><time datetime="2019-11-15T08:45:00+00:00">15 Nov 2019, 08:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Státní agentury CzechInvest, CzechTrade a CzechTourism by mohly sídlit v nové administrativní budově Mayhouse v Praze na Pankráci. Informaci ČTK potvrdil ministr průmyslu a vicepremiér Karel Havlíček (za ANO), je to podle něj jedna ze tří variant. O výběru není podle něj zatím finálně rozhodnuto. Mezi dalšími variantami byly podle informací ČTK i dva komerční objekty na Smíchově a v Butovicích. Fyzicky by se agentury podle dřívějšího vyjádření MPO měly sestěhovat do konce března příštího roku.</p>
      <p>"Zatím o tom není rozhodnuto. Jsou tři varianty, toto je jedna z nich. Hlavní kritérium je lepší služba agentur pro klienty, provázání produktu, nákladové úspory přes redukci back office agentur a dostupnost," řekl Havlíček. Pankrácké sídlo je ale podle zdroje ČTK velmi reálné.</p>
      <p>Mayhouse vlastní realitní skupina CPI Property Group, kterou ovládá miliardář Radovan Vítek. Objekt nabízí podle webových stránek v šesti nadzemních patrech přes 7000 metrů čtverečních moderních kanceláří, zázemí pro maloobchod a téměř 70 parkovacích míst. Budova sídlí v ulici 5. května a je dostupná autem i městskou hromadnou dopravou. Právě dobrá dopravní dostupnost a možnost sídlit na jedné adrese byly hlavními kritérii plánu na sestěhování státních agentur.</p>
      <p>Do nového sídla by se přitom mohla přestěhovat i Česká centra, která ale zůstanou pod správou ministerstva zahraničí, a agentura CzechTourism spadající pod ministerstvo pro místní rozvoj.</p>
      <p>Výběr sídla ale bude muset ještě schválit poradní orgán vlády, takzvaná dislokační komise, jak uvedla v říjnu náměstkyně ministra průmyslu Silvana Jirotková. Na otázku ČTK, proč si úřad nevybral některou z už stojících státních budov, tehdy odpověděla, že žádná z tehdejších nabídek nebyla schopna pojmout více než 300 zaměstnanců.</p>
      <p>Původně podle Jirotkové vybíralo MPO budovu v majetku státu s Úřadem pro zastupování ve věcech majetkových (ÚZSVM). Byly však volné budovy jen pro 100 až 150 lidí, a tak úřad povolil výběr i z komerčního trhu.</p>
      <p>Budovy, které agentury opustí, se budou pronajímat jen částečně, protože v nich dále budou sídlit některé státní instituce. Například budova CzechTrade nedaleko Karlova náměstí by se měla rekonstruovat. O nevyužitých prostorách po dohodě s jednotlivými resorty, jež tyto budovy vlastní, rozhodne ÚZSVM.</p>
    </article>
  </body>
</html>