<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158445_1.html"/>
    <meta property="og:site_name" content="Novsport"/>
    <meta property="article:published_time" content="2019-11-15T08:00:00+00:00"/>
    <meta property="og:title" content="Пуснаха билетите за олимпийската квалификация в Берлин"/>
    <meta property="og:description" content="Вижте цените за първия мач на волейболните ни национали"/>
  </head>
  <body>
    <article>
      <h1>Пуснаха билетите за олимпийската квалификация в Берлин</h1>
      <address>
        <time datetime="2019-11-15T08:00:00+00:00">15 Nov 2019, 08:00</time>
      </address>
      <p>Билетите за европейската олимпийска квалификация за мъже в Берлин (Германия), която ще се проведе от 5 до 10 януари, в която ще вземат участие българските национали, водени от Силвано Пранди, вече са в продажба. <br/> <br/>Събитието ще се състои в емблематичната "Макс Шмелинг Хале" в немската столица, която е с капацитет 8533 души. Съоръжението се сдоби с прозвището "волейболния храм на Европа" след провеждането на Суперфиналите на Шампионската лига през май.<br/> <br/>Билетите за груповата фаза са няколко вида: дневни, в зависимост от близостта до игрището, или за всички дни от груповата фаза. Има и специални предложения за групи, студенти, волейболни клубове, национални федерации и др.<br/> <br/>Волейболистите на България са в тежката група В заедно с настоящия европейски шампион Сърбия и класните състави на Франция и Холандия. В другата група А са домакините от Германия, Белгия, Словения и Чехия.<br/> <br/>В групите се играе всеки срещу всеки, като тимът ни стартира срещу Франция. Цената на билетите за първия ни двубой на 6 януари е между 17,50 евро и 45 евро.<br/> <br/>Първите два tima от всеки поток играят на кръст на полуфинали. Победителите спорят за спечелване на турнира на 10 януари.<br/> <br/>Само шампионът в европейската квалификация ще спечели квота за участие на Олимпийските игри в Токио 2020 и ще се присъедини към другите три отбора от Европа, които вече имат квоти - Русия, Италия и Полша.<br/> <br/>Право да участват на Игрите през 2020 имат и домакините от Япония, като и добилите това право - Бразилия, Аржентина и САЩ.<br/> <br/>Желаещите да подкрепят националите ни по време на турнира в Германия, могат да си осигурят билети от <a href="https://dvvoq2020.reservix.de/events?_locale=en">ТУК</a>.</p>
      <p> </p>
    </article>
  </body>
</html>