<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741825"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T08:25:00+00:00"/>
    <meta property="og:title" content="จุฬาฯ จับมือรัฐ-เอกชน เปิดหลักสูตรออนไลน์แห่งแรกในไทย"/>
    <meta property="og:description" content="จุฬาลงกรณ์มหาวิทยาลัย ร่วมกับ กระทรวง อว. เปิดหลักสูตรออนไลน์แห่งแรกในประเทศไทย มุ่งเสริมสร้างทักษะใหม่ที่จำเป็นสำหรับการทำงานในยุคดิจิทัล"/>
  </head>
  <body>
    <article>
      <h1>จุฬาฯ จับมือรัฐ-เอกชน เปิดหลักสูตรออนไลน์แห่งแรกในไทย</h1>
      <address>
        <time datetime="2019-11-15T08:25:00+00:00">15 Nov 2019, 08:25</time>
      </address>
      <p>
        <b>จุฬาลงกรณ์มหาวิทยาลัย ร่วมกับ กระทรวง อว. เปิดหลักสูตรออนไลน์แห่งแรกในประเทศไทย มุ่งเสริมสร้างทักษะใหม่ที่จำเป็นสำหรับการทำงานในยุคดิจิทัล</b>
      </p>
      <p>วันนี้ (15 พ.ย.) จุฬาลงกรณ์มหาวิทยาลัย ร่วมกับ กระทรวงอุดมศึกษา วิทยาศาสตร์ วิจัย และ นวัตกรรม (อว.) บริษัท เวสเทิร์น ดิจิตอล (ประเทศไทย) จำกัด และบริษัทบางกอก อินโนเวชั่น เฮ้าส์ จำกัด (BIH)  เปิดตัวโครงการนำร่อง  “Upskilling / Reskilling Industrial Workforce for Thailand 4.0 : Data Science Pathway by Western Digital and CHULA  MOOC  Achieve” ที่ อาคารเฉลิมราชกุมารี 60 พรรษา จุฬาฯ โดยมีดร.สุวิทย์ เมษินทรีย์ รมว.อว. เป็นประธานเปิดงาน  โดยดร.สุวิทย์  กล่าวว่า โจทย์ของประเทศคือจะทำอย่างไรให้คนไทยมีทักษะแห่งศตวรรษใหม่ และก้าวสู่ความเป็นพลเมืองดิจิทัลได้อย่างมั่นใจ โดยเฉพาะอย่างยิ่งบุคลากรในภาคอุตสาหกรรม นักวิทยาศาสตร์ นักเทคโนโลยีและนวัตกรรมมีความรู้เท่าทันเทคโนโลยีและพร้อมรับมือกับความท้าทายใหม่นี้ได้ และจะทำอย่างไรเพื่อพัฒนากำลังคนในสาขาวิชาวิทยาศาสตร์ เทคโนโลยี วิศวกรรม และคณิตศาสตร์ หรือ สะเต็มศึกษา เพื่อมาใช้เป็นหัวใจในการสร้างคน ซึ่งเราจะต้องเอาสะเต็มไปฝังอยู่ในประชาชนให้ได้ ตนจึงตั้ง CAREER FOR THE FUTURE ACADEMY จะได้เห็นว่ามันไม่ใช่วิทยาศาสตร์เพียวๆ แล้ว มันจะเหมือนเป็นการเอาทักษะที่ต้องใช้วิทยาศาสตร์ไปไว้ที่ประชาชนไป RESKILL เพราะว่าจะมีคนตกงานเพราะสกิลเราเปลี่ยน</p>
      <figure>
        <img src="https://www.dailynews.co.th/admin/upload/20191115/news_SCFuXEfNvl153610_533.jpg?v=20191116124?v=5098"/>
      </figure>
      <p> <br/>ศ.ดร.บัณฑิต เอื้ออาภรณ์ อธิการบดีจุฬาฯ กล่าวว่า โครงการ CHULA MOOC Achieve พัฒนาต่อจากโครงการการเรียนการสอนออนไลน์ CHULA MOOC เดิม เพื่อมุ่งพัฒนาศักยภาพของบุคลากรในองค์กรและผู้ประกอบการภาคธุรกิจ เสริมสร้างทักษะใหม่ที่จำเป็นสำหรับการทำงานในยุคดิจิทัล โดยเพิ่มหลักสูตรสำหรับต่อยอดอาชีพใน 5 สายงาน ได้แก่ การบริหารจัดการ  วิทยาการคอมพิวเตอร์และเทคโนโลยีสารสนเทศ ภาษา ศิลปะและการพัฒนาตนเอง วิทยาศาสตร์สุขภาพ ซึ่งเราคาดหวังว่าจะมีผู้สนใจเข้าเรียนเพิ่มขึ้นกว่า 1 ล้านคน สำหรับจุดเด่นของโครงการ CHULA  MOOC  Achieve คือ มีเนื้อหาเป็นภาษาไทยซึ่งเอื้อประโยชน์แก่ผู้เรียน สอนโดยอาจารย์จารย์จุฬาฯด้วยการนำเสนอเนื้อหาอย่างตรงประเด็น กระชับ ชัดเจน ผ่านคลิปวิดีโอมีความยาวในแต่ละตอนประมาณ 7-10 นาที มีการใช้ภาพและกราฟิก กรณีศึกษาใช้ Facebook Group เป็นสื่อกลางในการสร้างปฎิสัมพันธ์ระหว่างผู้เรียนกับผู้สอนสามารถถาม-ตอบเกี่ยวกับวิชาเรียนได้ทันที ทั้งยังเป็นห้องสนทนา (community) สำหรับสมาชิกในห้องเรียนเพื่อแลกเปลี่ยนความคิดเห็นและความรู้ต่างๆ ในหัวข้อที่เรียน มีระบบ Learning Management System (Mycourseville) รวมถึงกิจกรรมออนไลน์ต่างๆ มีแบบทดสอบท้ายบทให้ผู้เรียนได้ทดลองทำเพื่อประเมินความเข้าใจในแต่ละบทเรียน โดยใช้ระยะเวลาเรียนประมาณ 3 เดือน ผู้เรียนที่เข้าร่วมและผ่านเกณฑ์ตามรายวิชาที่กำหนดจะได้รับประกาศนียบัตรรับรองจาก CHULA  MOOC  Achieve  สำหรับผู้ที่สนใจ หรือต้องการสมัครเรียน สามารถสอบถามรายละเอียดเพิ่มเติมได้ที่อีเมล์ <a href="mailto:contact@chulamoocachieve.com">contact@chulamoocachieve.com</a>, FB. fanpage CHULA MOOC<br/> <br/> </p>
    </article>
  </body>
</html>