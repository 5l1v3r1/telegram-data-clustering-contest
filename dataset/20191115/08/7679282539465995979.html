<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-duped-in-the-name-of-getting-job-in-rashtrapati-bhavan-three-arrested-including-policeman-2850249.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T08:31:58+00:00"/>
    <meta property="og:title" content="राष्ट्रपति भवन में नौकरी के नाम पर दर्जनों लोगों से ठगी, पुलिसकर्मी समेत 3 दबोचे"/>
    <meta property="og:description" content="राष्ट्रपति भवन में मल्टी टास्किंग स्टाफ (एमटीएस) की नौकरी दिलाने के नाम पर दर्जनों लोगों से ठगी करने वाले एक पुलिसकर्मी समेत तीन जालसाजों को क्राइम ब्रांच ने गिरफ्तार किया है। पुलिस के हत्थे चढ़े..."/>
  </head>
  <body>
    <article>
      <h1>राष्ट्रपति भवन में नौकरी के नाम पर दर्जनों लोगों से ठगी, पुलिसकर्मी समेत 3 दबोचे</h1>
      <address><time datetime="2019-11-15T08:31:58+00:00">15 Nov 2019, 08:31</time> by <a rel="author">नई दिल्ली | प्रमुख संवाददाता</a></address>
      <p>राष्ट्रपति भवन में मल्टी टास्किंग स्टाफ (एमटीएस) की नौकरी दिलाने के नाम पर दर्जनों लोगों से ठगी करने वाले एक पुलिसकर्मी समेत तीन जालसाजों को क्राइम ब्रांच ने गिरफ्तार किया है। पुलिस के हत्थे चढ़े तीनों आरोपियो में मोनू वैद्य, मोती लाल और हवलदार हरेन्द्र शामिल हैं।</p>
      <p>मोनू वैद्य और मोती लाल उत्तर प्रदेश के बुलंदशहर के रहने वाले हैं जबकि हवलदार हरेंद्र गाजियाबाद का रहने वाला है। बताया जा रहा है कि गिरफ्तार पुलिसकर्मी पहले राष्ट्रपति भवन में कार्यरत था। गिरफ्तार आरोपियों पर दस-दस लाख रुपये लेकर दर्जन भर से ज्यादा लोगों से करोड़ों रुपये ठगने का आरोप है। गिरफ्तार पुलिसकर्मी सस्पेंड कर उसके खिलाफ जांच की जा रही है।</p>
      <p>
        <b>
          <a href="https://www.livehindustan.com/ncr/story-woman-gangraped-by-six-people-in-noida-on-pretext-of-job-2850172.html">नौकरी के बहाने बुलाकर छह लोगों ने चौकी के पास युवती से किया गैंगरेप</a>
        </b>
      </p>
      <p>बहरहाल पुलिस तीनों से पूछताछ कर यह पता लगाने का प्रयास कर रही है कि इन्होंने आखिरकार कितने लोगों को ठगा है और इनके गिरोह में कुछ और लोग भी तो शामिल नहीं हैं।</p>
      <p><b>खाते में जमा कराते थे रकम :</b> क्राइम ब्रांच को यह जानकारी मिली कि आरोपियों के बैंक खाते में कुल 57 लाख रुपये जमा थे। इसमें एक के खाते में 17 लाख रुपये थे, जबकि दूसरे खाते में 40 लाख रुपये जमा थे। जांच में यह भी खुलासा हुआ है कि मोती लाल के जानकार से ली गई रकम को आरोपी मोनू के बैंक खाते जमा कराई जाती थी, जबकि मोनू के नेटवर्क के लोगों से ली गई रकम मोती लाल के बैंक खाते में जमा कराई जाती थी।</p>
      <p>
        <b>साक्षात्कार से लेकर मेडिकल तक कराया था</b>
      </p>
      <p>राष्ट्रपति भवन में एमटीएस की नौकरी दिलवाने के नाम पर विवेक, अक्षय और दीपक नाम के तीन युवकों से ठगी की वारदात को अंजाम दिया गया। उनसे आठ लाख रुपये मांगे गए थे। पीड़ित विवेक के पिता सतीश ने बताया कि परिवार के 2 लोगों को नौकरी दिलाने के नाम पर आठ-आठ लाख रुपये मांगे गए थे। पीड़ितों का बकायदा साक्षात्कार लिया गया था और एक डिस्पेंसरी में ले जाकर मेडिकल भी करवाया गया था।</p>
      <p>
        <b>ऐसे पकड़े गए आरोपी</b>
      </p>
      <p>आरोपियों ने पीड़ितो को फर्जी नियुक्ति पत्र दिया था। पीड़ित जब राष्ट्रपति भवन पहुंचे तो पता चला कि यह फर्जी नियुक्ति पत्र है। साउथ एवेन्यू थाना पुलिस ने पीड़ितों के बयान के आधार पर इस संबंध में मामला दर्ज किया। जांच क्राइम ब्रांच को सौंप दी गई। क्राइम ब्रांच को पता चला कि इसमें मोती लाल और मोनू वैद्य के अलावा एक हवलदार भी हरेंद्र सिंह भी शामिल है। हरेंद्र ने बताया कि पीड़ितों को विश्वास दिलाने के लिए उसकी मदद ली गई थी। इसके बाद मोनू वैद्य को गिरफ्तार कर लिया गया।</p>
      <p>
        <b>नौकरी दिलाने के नाम पर पहले भी हुईं ठगी</b>
      </p>
      <p><b>20 सितम्बर, 2019 :</b> फर्जी वेबसाइट पर विज्ञापन देकर दूरदर्शन में नौकरी के नाम पर फर्जीवाड़ा, क्राइम ब्रांच में मामला दर्ज</p>
      <p><b>06 अगस्त, 2019 : </b>सिक्योरिटी कंपनी में नौकरी के नाम पर ठगी, क्राइम ब्रांच में मामला दर्ज</p>
      <p><b>01 जून, 2019 : </b>एनडीएमसी में नौकरी दिलाने के नाम पर जालसाजी करने वाले दो लोगों को पुलिस ने कनॉट प्लेस से गिरफ्तार किया</p>
    </article>
  </body>
</html>