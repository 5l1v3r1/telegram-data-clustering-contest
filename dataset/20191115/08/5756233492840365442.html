<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621586/%D9%85%D8%B1%D8%A7%D8%AC%D8%B9%D9%87-%DB%B1%DB%B4%DB%B0-%D8%A8%DB%8C%D9%85%D8%A7%D8%B1-%D8%A8%D8%A7-%D8%B9%D9%84%D8%A7%D8%A6%D9%85-%D9%85%D8%B4%D8%A7%D8%A8%D9%87-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7-%D9%85%D8%B1%DA%AF-%DB%B2-%D9%86%D9%81%D8%B1-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86%E2%80%8C%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T08:05:00+00:00"/>
    <meta property="og:title" content="مراجعه ۱۴۰ بیمار با علائم مشابه آنفلوانزا /مرگ ۲ نفر در بیمارستان‌های استان بوشهر"/>
    <meta property="og:description" content="معاون بهداشتی دانشگاه علوم پزشکی بوشهر از مراجعه ۱۴۰ بیمار با علائم بیماری‌های تنفسی مشابه آنفلوانزا و مرگ ۲ نفر بر اثر بیماری‌های تنفسی در بیمارستان‌های استان بوشهر خبر داد."/>
  </head>
  <body>
    <article>
      <h1>مراجعه ۱۴۰ بیمار با علائم مشابه آنفلوانزا /مرگ ۲ نفر در بیمارستان‌های استان بوشهر</h1>
      <address>
        <time datetime="2019-11-15T08:05:00+00:00">15 Nov 2019, 08:05</time>
      </address>
      <p>
        <i>معاون بهداشتی دانشگاه علوم پزشکی بوشهر از مراجعه ۱۴۰ بیمار با علائم بیماری‌های تنفسی مشابه آنفلوانزا و مرگ ۲ نفر بر اثر بیماری‌های تنفسی در بیمارستان‌های استان بوشهر خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر عبدالمحمد خواجه‌ئیان با بیان اینکه آنفلوانزا نوعی بیماری واگیردار است که مردم باید آن را جدی بگیرند، گفت: همه‌ساله با آغاز فصل پاییز بیماری‌های تنفسی نیز در بین مردم شیوع پیدا می‌کند، امسال فعالیت ویروس آنفلوانزا در کشور ما زودتر شروع‌ شده و به‌تبع آن پیش‌بینی می‌شود که طول مدت شیوع نیز طولانی‌تر شده و همچنین شدت بیماری‌زایی ویروس بیشتر از سال‌های گذشته باشد.</p>
      <p>وی با اشاره به برخی از راه‌های مؤثر در پیشگیری از بروز آنفلوانزا، تصریح کرد: شستشوی مرتب دست‌ها مهم‌ترین راهکار برای پیشگیری از بروز این بیماری است. همچنین دوری از افراد مبتلا راهکار بعدی است؛ چرا که ترشحات دهان و بینی فرد مبتلا یکی از مهم‌ترین راه‌های انتقال این ویروس است.</p>
      <figure>
        <img src="https://aftabnews.ir/files/fa/news/1398/8/24/359505_381.jpg"/>
      </figure>
      <p>معاون بهداشتی دانشگاه علوم پزشکی بوشهر بیان کرد: تا کنون ۱۴۰ بیمار با علائم بیماری‌های تنفسی مشابه آنفلوانزا به بیمارستان‌های استان بوشهر مراجعه و تحت درمان قرار گرفته اند که در خصوص پنج مورد از بیماران جواب آزمایش‌ها مثبت گزارش‌ شده است.</p>
      <p>وی بیان کرد: متأسفانه دو مورد فوت ناشی از بیماری‌های تنفسی در بیمارستان‌های استان بوشهر گزارش‌ شده که نمونه ها جهت آزمایش از نظر ابتلا به آنفلوانزا به آزمایشگاه مرجع ملی ارسال و هنوز پاسخ آن اعلام نشده است.</p>
      <p>خواجه‌ئیان اضافه کرد: مردم عزیز برای پیشگیری از ابتلا و همچنین گسترش همه گیری در جامعه باید بهداشت فردی را جدی گرفته و رعایت کنند.</p>
      <p>معاون بهداشتی دانشگاه علوم پزشکی بوشهر بیان کرد: افراد در صورتی‌ که دچار این بیماری شدند در منزل استراحت کرده و از تماس نزدیک و مصافحه با دیگران خودداری و حتما از ماسک یکبار مصرف استفاده کنند.</p>
      <p>وی هشدار داد: افرادی که سابقه بیماری‌های زمینه‌ای دارند، گروه‌های خاص مانند کودکان، سالمندان (افراد بالای ۶۵ سال) و افرادی که دارای بیماری نقص ایمنی هستند ضروری است واکسن آنفلوانزا را تهیه و تزریق کنند.</p>
    </article>
  </body>
</html>