<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/venezia_acqua_alta_carlo_ratti-6553870/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T08:41:00+00:00"/>
    <meta property="og:title" content="&quot;Salviamo Venezia dai veneziani&quot;, dice Carlo Ratti"/>
    <meta property="og:description" content="Per l'architetto e ingegnere dell'MIT la Serenissima deve diventare &quot;una città nuova, regolata da una giurisdizione internazionale&quot;"/>
  </head>
  <body>
    <article>
      <h1>"Salviamo Venezia dai veneziani", dice Carlo Ratti</h1>
      <h2>Per l'architetto e ingegnere dell'MIT la Serenissima deve diventare "una città nuova, regolata da una giurisdizione internazionale"</h2>
      <address><time datetime="2019-11-15T08:41:00+00:00">15 Nov 2019, 08:41</time> by <a rel="author">AGI - Agenzia Giornalistica Italia</a></address>
      <p>"Per salvare Venezia dobbiamo <b>salvare i veneziani</b>, prima di tutto da loro stessi". Lo sostiene in un lungo articolo su La Stampa il professor <b>Carlo Ratti</b>, architetto e ingegnere che insegna al <b>Massachusetts Institute of Technology</b> di Boston e che dirige lo studio di progettazione <b>CRA-Carlo Ratti Associati</b> a New York e Torino.</p>
      <p>Il professor Ratti indica una prima soluzione nel "sottrarre la città della Laguna alla giurisdizione italiana" per diventare "una città nuova, regolata da una <b>giurisdizione internazionale</b>" in cui chiunque possa arrivare "e subito diventare a pieno titolo cittadino", a patto che il suo orizzonte mentale "non sia quello privo di responsabilità del turista". Quindi per ricostruire la propria civitas," a Venezia non resta che spalancarsi al mondo", chiamando a raccolta coloro che hanno idee e progetti concreti.</p>
      <p>A partire dagli "innovatori con visioni di impresa (e chi le può finanziare)" oppure "<b>studenti</b> pronti a trascorrere qualche anno in laguna per restaurare i suoi magnifici palazzi" o gli "<b>ingegneri</b> capaci di studiare nuove opere per rispondere ai <b>cambiamenti climatici</b>" in quanto "i problemi della laguna oggi potrebbero essere quelli di New York domani". Insomma, un appello a "chiunque voglia impegnarsi e contribuire a ricostruire la gloriosa ma ormai decrepita civitas veneziana".</p>
      <p>Ratti imputa alle "<b>scelte sciagurate</b> fatte negli anni Ottanta del Novecento" le <b>origini dei mali </b>della città lagunare, perché "portarono la città a non puntare su università e innovazione" che al contrario sarebbero oggi motori di sviluppo eccezionali, bensì a scegliere di "ripiegarsi su un più facile e incosciente <b>sfruttamento turistico</b>". Cosicché lo <b>svuotamento civico</b> di Venezia e l'emorragia di residenti dal centro storico "hanno avuto come conseguenza quella di deprivare la città di forme naturali di controllo del territorio e dell'ambiente".</p>
      <p>Ratti sostiene anche che è giunto il momento di porsi il problema di "pensare a come reagire" e che per farlo "non basterà mettere a posto il <b>Mose</b> o costruire un'altra opera faraonica" ma servono invece "gesti estremi e coraggiosi". </p>
    </article>
  </body>
</html>