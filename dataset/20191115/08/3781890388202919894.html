<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741832"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T08:42:00+00:00"/>
    <meta property="og:title" content="&quot;6องค์กร&quot;บุก&quot;ทส.&quot;ยื่นหนังสือ ร้องพักราชการ&quot;ชัยวัฒน์&quot;"/>
    <meta property="og:description" content="6 องค์กรรวมตัว เดินทางยื่นหนังสือขอให้พักราชการ 'ชัยวัฒน์' ผอ.สำนักบริหารพื้นที่อนุรักษ์ที่ 9 ระหว่างสอบคดีบิลลี่ ชี้อาจเป็นอุปสรรคต่อการสอบสวนคดี หวั่นระบบราชการขาดความน่าเชื่อถือ"/>
  </head>
  <body>
    <article>
      <h1>"6องค์กร"บุก"ทส."ยื่นหนังสือ ร้องพักราชการ"ชัยวัฒน์"</h1>
      <address>
        <time datetime="2019-11-15T08:42:00+00:00">15 Nov 2019, 08:42</time>
      </address>
      <figure>
        <img src="https://www.dailynews.co.th/admin/upload/20191115/news_qEuuZMKpfy155604_533.jpg?v=20191115203"/>
      </figure>
      <p>
        <b>6 องค์กรรวมตัว เดินทางยื่นหนังสือขอให้พักราชการ "ชัยวัฒน์" ผอ.สำนักบริหารพื้นที่อนุรักษ์ที่ 9 ระหว่างสอบคดีบิลลี่ ชี้อาจเป็นอุปสรรคต่อการสอบสวนคดี หวั่นระบบราชการขาดความน่าเชื่อถือ</b>
      </p>
      <p>เมื่อวันที่ 15 พ.ย. ที่กระทรวงทรัพย์ยากรธรรมชาติ และสิ่งแวดล้อม กลุ่มตัวแทน 6 องค์กร นำโดยน.ส.พรเพ็ญ คงขจรเกียรติ มูลนิธิผสานวัฒนธรรม, นายศักดิ์ดา แสนมี่ เครือข่ายชนเผ่าพื้นเมืองแห่งประเทศไทย, นายพนม ทะโน เครือข่ายนักปกป้องสิทธิมนุษยชนของชนเผ่าพื้นเมือง, นายเกรียงไกร ซีช่วง เครือข่ายกะเหรี่ยงเพื่อวัฒนธรรมและสิ่งแวดล้อม เขตงานตะนาวศรี, นายพิบูลย์ ธุวมณฑล เครือข่ายการจัดการสิ่งแวดล้อมบนพื้นที่สูง และนางณัฐาศิริ เบิร์กแมน สมาคมนักกฎหมายสิทธิมนุษยชน เข้ายื่นหนังสือขอให้พักราชการ หรือสั่งให้นายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน และพวกออกจากราชการไว้ก่อน เพราะหวั่นเป็นอุปสรรคต่อการสอบสวนคดีฆาตรกรรม นายพอละจี รักจงเจริญ (บิลลี่) โดยมีนายมนต์สังข์ ภู่ศิริวัฒน์ หัวหน้าสำนักงานรัฐมนตรีกระทรวงทรัพยากรธรรมชาติ และสิ่งแวดล้อม เป็นผู้รับหนังสือ</p>
      <figure>
        <img src="https://www.dailynews.co.th/admin/upload/20191115/news_WZJXWdHiIA155604_533.jpg?v=20191115203?v=8127"/>
      </figure>
      <p>นายเกรียงไกร กล่าวว่า สืบเนื่องจากเมื่อวันที่ 11 พ.ย.ที่ผ่านมา พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) ได้เปิดเผยคดีฆาตกรรมนายบิลลี่ เป็นเวลากว่า 5 ปี ระบุว่า ศาลอาญาคดีทุจริตและประพฤติมิชอบกลาง ได้อนุมัติหมายจับนายชัยวัฒน์ และพวก 4 คน ใน 5 ข้อหา ซึ่งต่อมานายชัยวัฒน์ และพวกได้มอบตัวต่อพนักงานสอบสวน และศาลได้อนุญาตให้ปล่อยตัวชั่วคราวไปแล้ว คดีอยู่ระหว่างการสอบสวนของดีเอสไอ ดังนั้นการให้ผู้ต้องหาในคดีนี้ ยังคงปฏิบัติหน้าที่ต่อไป อาจเป็นอุปสรรคต่อการสอบสวนคดี หรือทำให้ระบบราชการขาดความน่าเชื่อถือ เป็นเหตุผลที่ในวันนี้ 6 องค์กรเครือข่าย ได้เดินทางมาเรียกร้องขอให้รัฐมนตรีว่าการกระทรวงทรัพยากรธรรมชาติและสิ่งแวดล้อม และปลัดกระทรวงทรัพยากรธรรมชาติและสิ่งแวดล้อม และผู้มีอำนาจหน้าที่ดำเนินการดังต่อไปนี้</p>
      <figure>
        <img src="https://www.dailynews.co.th/admin/upload/20191115/news_gsSlywJzgz155605_533.jpg?v=20191115203?v=4785"/>
      </figure>
      <p> <br/>1.ขอเรียกร้องให้หน่วยงานต้นสังกัด คือกรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม ได้พิจารณาและมีคำสั่งให้พักราชการหรือให้ออกจากราชการไว้ก่อนกับนายชัยวัฒน์ ตามพ.ร.บ.ระเบียบข้าราชการพลเรือน 2535 ประกอบกฎ กพ. ฉบับที่ 11 พ.ศ. 2538 ข้อ 3 ที่ระบุว่า ข้าราชการพลเรือนที่ได้ถูกกล่าวหาหรือถูกฟ้องคดีอาญาหรือต้องหาว่ากระทำความผิดอาญา เว้นแต่กระทำโดยประมาทหรือความผิดลหุโทษ ทั้งนี้แม้ปัจจุบันนายชัยวัฒน์ จะไม่ได้ปฏิบัติหน้าที่ในพื้นที่แก่งกระจาน แต่ก็เป็นถึงผู้อำนวยการสำนักบริหารพื้นที่อนุรักษ์ที่ 9 (อุบลราชธานี) มีอำนาจในการสั่งการใด ๆ ในทางที่อาจจะกระทบต่อการสอบสวนได้<br/> <br/>2.ขอเรียกร้องให้หน่วยงานที่เกี่ยวข้อง ดำเนินการปกป้อง คุ้มครอง และให้ความช่วยเหลือพยาน โดยเฉพาะกับครอบครัวของบิลลี่ ให้พ้นจาการข่มขู่คุกคามจากอิทธิพลใด ๆ ทั้งสิ้น<br/> <br/>3.ขอเรียกร้องให้หน่วยงานที่เกี่ยวข้องดำเนินการสืบสวนสอบสวนต่อไปโดยสุจริต เพื่อให้ได้ตัวผู้กระทำความผิดมาลงโทษโดยเร็ว และขอเรียกร้องให้เจ้าหน้าที่และหน่วยงานที่เกี่ยวข้อง โดยเฉพาะกรมอุทยานแห่งชาติ สัตว์ป่า และพันธุ์พืช ให้ความร่วมมือและสนับสนุนการ ทำงานของพนักงานสอบสวนอย่างเต็มที่โดยไม่เกรงกลัวอิทธิพลใด ๆ ทั้งสิ้น.<br/><br/><b>อ่านข่าวที่เกี่ยวข้อง...<br/><br/>- <a href="https://www.dailynews.co.th/crime/741587">DSIไม่โต้จัดฉากฆ่าคดี'บิลลี่' ยันหลักฐานพอจับ'ชัยวัฒน์'</a></b><br/><br/><b>- <a href="https://www.dailynews.co.th/crime/741318">'ชัยวัฒน์-ลูกน้อง'รอดคุก ศาลให้ประกันตัวคนละ8แสน</a></b><br/><br/><b>- <a href="https://www.dailynews.co.th/crime/741283">หิ้ว'ชัยวัฒน์'ฝากขัง-ค้านประกัน สอบ3ชม.ปัดทุกข้อหา</a></b></p>
    </article>
  </body>
</html>