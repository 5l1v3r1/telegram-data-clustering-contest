<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232032/"/>
    <meta property="og:site_name" content="Українська правда"/>
    <meta property="article:published_time" content="2019-11-15T08:15:02+00:00"/>
    <meta property="og:title" content="Гончарук анонсував зміну керівництва Укрзалізниці: Корупція дика"/>
    <meta property="og:description" content="Кабінет міністрів найближчим часом ухвалить рішення про зміну керівництва “Укрзалізниці”, оскільки менеджмент зловживає своїм положенням."/>
  </head>
  <body>
    <article>
      <h1>Гончарук анонсував зміну керівництва Укрзалізниці: Корупція дика</h1>
      <address>
        <time datetime="2019-11-15T08:15:02+00:00">15 Nov 2019, 08:15</time>
      </address>
      <p>Кабінет міністрів найближчим часом ухвалить рішення про зміну керівництва "Укрзалізниці", оскільки менеджмент зловживає своїм положенням.</p>
      <p><b>Джерело: </b>прем'єр-міністр Олексій Гончарук в ефірі <a href="https://tsn.ua/politika/goncharuk-anonsuvav-zvilnennya-kerivnictva-uz-cherez-diku-korupciyu-1443678.html">"Сніданку з 1+1"</a></p>
      <p><b>Пряма мова:</b> "Ми будемо ухвалювати з цього приводу кадрові рішення найближчим часом, тому що продовжувати працювати так, як вони зараз працюють, неможливо.</p>
      <p>Головна претензія до них – корупція в "Укрзалізниці", на жаль, триває. Вона там абсолютно дика, крадуть майже на всьому. Кінця і краю цьому не видно.</p>
      <p>Якщо менеджмент, керівництво опікується своїми кишенями, а не тим, як ідуть справи в "Укрзалізниці", то нормальної роботи і не буде".</p>
      <p><b>Деталі:</b> Гончарук нагадав, що 14 листопада під Офісом президента<a href="https://www.youtube.com/watch?v=ReqhAQiCViM"> протестували</a> залізничники.</p>
      <p>У першу чергу вони скаржились на корупцію і можливі скорочення. Люди тримали плакати з перекресленими окремими очільниками (зокрема, перекреслили директора УЗ Євгена Кравцова, – ред.).  </p>
      <figure>
        <img src="https://img.pravda.com/images/doc/7/6/76ef790-zaliznytsya.jpg"/>
      </figure>
      <p>Він також додав, що "Укрзалізниця" "є дуже неефективною і збитковою". Зокрема, за словами Гончарука, "майже щодня горять локомотиви, в ручному управлінні вагони, окремі чиновники, диспетчери відправляють вагони не туди, де це потрібніше, а туди, де їм вигідніше, де їм заплатили".</p>
      <p>Прем’єр заявив, що це "точно треба припинити".</p>
      <related>
        <a href="https://www.pravda.com.ua/news/2019/11/13/7231888/"/>
        <a href="https://www.pravda.com.ua/news/2019/11/13/7231829/"/>
        <a href="https://www.pravda.com.ua/news/2019/11/11/7231604/"/>
      </related>
    </article>
  </body>
</html>