<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/shoforka-na-taksi-obrala-bolna-mayka-s-bebe-406765.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T08:00:37+00:00"/>
    <meta property="og:title" content="Шофьорка на такси обрала болна майка с бебе"/>
    <meta property="og:description" content="Шофьорката е отмъкнала чантата с парите, документите и телефонът на клиентката й"/>
  </head>
  <body>
    <article>
      <h1>Шофьорка на такси обрала болна майка с бебе</h1>
      <address><time datetime="2019-11-15T08:00:37+00:00">15 Nov 2019, 08:00</time> by <a rel="author">Редактори</a></address>
      <p>За нагла кражба в таксиметров автомобил съобщава Нова телевизия. Шофьорка на такси ограби клиентка, болна от множествена склероза, докато е пътувала с бебето си към болницата.</p>
      <p>Шофьорката е отмъкнала чантата, в която са били  парите, документите и телефонът на клиентката й. След това, с помощта на съучастничка, източила и парите от дебитната карта, с които жената трябвало да изхранва бебето си през следващите две седмици.</p>
      <p>Задържани са две жени – таксиметровата шофьорка и нейна приятелка, която е изтеглила парите от дебитната карта на жената.</p>
      <p>„В същия ден, тъй като бях сама, тръгнах с бебето си от кв. „Левски” към Първа градска болница. Видях до един блок спряло такси и реших да се придвижа с него. Попитах шофьорката дали е свободна. Тя каза че не е на работа, но чака нейна приятелка. Питах я дали може да ме закара. Тя каза, че ще си свърши нейната работа и след това ще ме закара”, разказа Благовеста Найденова - жертва на кражба.</p>
      <p>„Качих се в колата. Тя качи в багажника количката, аз прегърнах бебето. До мен беше чантата ми с всичко в нея – документи, ключове, пари. Когато стигнах, шофьорката се обърна към мен и ми каза колко дължа. Отворих чантата, взех си портмонето. В него имаше около 10 лв. в брой. Тя се загледа в него. Изчака да й платя. След това излезе, за да изкара количката от багажника”, каза още тя.</p>
      <p>„Излязох от колата и държейки бебето, оставих вратата отворена. Тя остави количката до багажника. Отидох до нея, сложих бебето. Обърнах се, за да се върна за чантата. В този момент тя се качи в колата, затвори вратите и потегли с чантата ми”, разказа Найденова.</p>
    </article>
  </body>
</html>