<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/15/strelecyt-ot-kaliforniiskoto-uchilishte-krotko-dete.429701"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T08:11:00+00:00"/>
    <meta property="og:title" content="Стрелецът от калифорнийското училище – кротко дете"/>
    <meta property="og:description" content="Защо все пак убива съучениците си? | Dnes.bg"/>
  </head>
  <body>
    <article>
      <h1>Стрелецът от калифорнийското училище – кротко дете</h1>
      <h2>Защо все пак убива съучениците си?</h2>
      <address><time datetime="2019-11-15T08:11:00+00:00">15 Nov 2019, 08:11</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Хора, познавали 16-годишното момче, което стреля срещу свои съученици в четвъртък в гимназия северно от Лос Анджелис, го описват като кротко и умно дете, от което никога не биха очаквали подобно нещо, информира Асошиейтед прес.</p>
      <p>Властите опитват да установят причините за стрелбата в гимназия "Согъс" в Санта Кларита, при която загинаха 16-годишно момиче и 14-годишно момче. Две момичета на 14 и 15 г. са ранени, както и още едно момче на 14 години, уточнява Ройтерс.</p>
      <p>Момчето, което е стреляло, е на 16 години, като в деня на стрелбата е имало рожден ден.<br/>Властите съобщиха, че в профила му в Инстаграм вчера сутринта е имало публикация, която гласяла: "Согъс, забавлявай се в училище утре". По-късно съобщението е било изтрито.<br/>Властите съобщиха, че 16-годишният нападател е извадил пистолет 45-и калибър от раницата си и е прострелял петима други ученици, преди да обърне дулото срещу себе си и да се самонарани, пише БТА.</p>
      <p>Следователите все още не знаят мотивите за престъплението. Момчето е живеело с майка си в Санта Кларита - предградие на Лос Анджелис с около 210 000 жители, известно с добрите си училища, сигурни улици и относително евтини жилища. Бащата на момчето е починал преди две години. През юни 2015 г. бащата е бил арестуван по обвинение в побой над майката.</p>
      <p>Властите разпитват жената в търсене на причините за нападението. Съсед и негови съученици го описват като кротко и умно момче, малко интровертно, но открито с по-близките си приятели. Негова съученичка каза, че той не е бил тормозен в училище, имал е приятелка и е бил активен член на местната бойскаутска организация.</p>
      <p>Нападателят е приет в болница, след като се е прострелял. Стрелбата в гимназията в Санта Кларита е поне 85-ият инцидент с огнестрелно оръжие на територията на училище в САЩ тази година, отбелязва Ройтерс.</p>
      <related>
        <h4>Още по темата</h4>
        <a href="https://www.dnes.bg/usa/2019/11/14/arestuvaha-streleca-v-gimnaziiata-v-kaliforniia.429686"/>
        <a href="https://www.dnes.bg/usa/2019/11/14/strelba-v-uchilishte-v-kaliforniia-ima-raneni.429684"/>
      </related>
    </article>
  </body>
</html>