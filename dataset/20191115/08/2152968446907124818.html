<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/15/borisov-ubeden-balkanite-imat-goliamo-bydeshte-biznes-turizym.429703"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T08:40:00+00:00"/>
    <meta property="og:title" content="Борисов убеден: Балканите имат голямо бъдеще – бизнес, туризъм..."/>
    <meta property="og:description" content="Няма гръцка компания, която да работи в България и да се е оплакала! | Dnes.bg"/>
  </head>
  <body>
    <article>
      <h1>Борисов убеден: Балканите имат голямо бъдеще – бизнес, туризъм...</h1>
      <h2>Няма гръцка компания, която да работи в България и да се е оплакала!</h2>
      <address><time datetime="2019-11-15T08:40:00+00:00">15 Nov 2019, 08:40</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>"Това, което ме тревожи, е разделението на обществото в Република Северна Македония по темата Европейски съюз. Една държава трябва да има много ясна заявка от всички партии, от цялата политическа класа, че това е дългосрочен път". Това заяви министър-председателят Бойко Борисов в изказването си пред участниците в Четвъртата среща на високо равнище в Солун.</p>
      <p>Премиерът Борисов посочи, че усилията на Република Северна Македония и Албания в посока на европриобщаването трябва да бъдат огромни и ясни и допълни, че ще продължи да помага на колегата си Заев в тази посока, съобщиха от правителствената пресслужба.</p>
      <p>Пред представителите на гръцкия бизнес министър-председателят Борисов подчерта успешните взаимоотношения между България и Гърция. Българският премиер изтъкна, че в началото на годината стокооборотът между страните бележи ръст от близо 15 процента спрямо същия период на миналата година и е в размер на 1.7 млрд. евро, както и че гръцкият бизнес работи добре у нас.</p>
      <p>"Няма гръцка компания, която да работи в България и да се е оплакала. Много внимавам с данъците. Вече 10 години не пипаме данъци. Инвеститорите знаят това", заяви още министър-председателят.</p>
      <p>Като пример за отличното партньорство между България и Гърция Борисов посочи изграждането на газовата връзка.</p>
      <p>"Това дава десетилетни перспективи напред. Не само България може да направи реална диверсификация, но и други страни. Това ще даде огромен тласък на бизнеса", категоричен беше българският премиер.</p>
      <p>В речта си на форума Борисов заяви, че Балканите имат голямо бъдеще. "Перспективата е напред - бизнес, туризъм, енергетика - и това го правим. Връщането назад е пагубно", подчерта още премиерът Борисов.</p>
      <p>В изказването си българският министър-председател отбеляза и доброто сътрудничество в областта на сигурността и опазването на външните граници на ЕС. Борисов посочи, че страната ни има нула миграция и изрази готовност активната работа в тази посока да продължи.</p>
      <p>Премиерът Бойко Борисов съобщи, че през месец декември във Варна ще се проведе Четиристранната среща между България, Гърция, Румъния и Сърбия, която е традиционна платформа за затвърждаването на регионалното икономическо и политическо сътрудничество.</p>
      <p> </p>
      <related>
        <h4>Още по темата</h4>
        <a href="https://www.dnes.bg/balkani/2019/11/15/gyrciia-podkrepia-severna-makedoniia-i-albaniia-za-es.429700"/>
        <a href="https://www.dnes.bg/obshtestvo/2019/11/14/makedonskoto-obrazovanie-75-godini-lyji-kym-bylgariia.429658"/>
        <a href="https://www.dnes.bg/politika/2019/10/19/prof-ivan-ilchev-makedonskite-istorici-imat-politicheski-instrukcii.426672"/>
      </related>
    </article>
  </body>
</html>