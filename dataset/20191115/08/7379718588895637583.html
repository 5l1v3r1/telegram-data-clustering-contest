<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/15/govone-in-treno-al-magico-paese-di-natale"/>
    <meta property="og:site_name" content="euronews"/>
    <meta property="article:published_time" content="2019-11-15T08:14:20+00:00"/>
    <meta property="og:title" content="Govone, in treno al &quot;Magico Paese di Natale&quot;"/>
    <meta property="og:description" content="Tredicesima edizione per il &quot;Magico Paese di Natale&quot;, a Govone (Cuneo), uno dei mercatini più belli e apprezzati d'Italia e d'Europa. Con una miriade di offerte per grandi e piccoli, che potranno prendere il Treno Storico e conoscere Babbo Natale di persona..."/>
  </head>
  <body>
    <article>
      <h1>Govone, in treno al "Magico Paese di Natale"</h1>
      <address><time datetime="2019-11-15T08:14:20+00:00">15 Nov 2019, 08:14</time> by <a rel="author">Cristiano Tassinari</a></address>
      <p><b>GOVONE (CUNEO)</b> - Le prime nevicate dell'inverno ci trascinano, quasi inconsapevolmente, verso l'atmosfera natalizia, e ancor di più se nelle nostre famiglie ci sono bambini: vivranno il Natale e l'attesa dell'arrivo (<b>davvero dal camino? Oppure per strada con la slitta?</b>) di Babbo Natale come un periodo magico.</p>
      <p>E un'altra esperienza natalizia magica, per i bambini, ma anche per gli adulti, è "<b>Il Magico Paese di Natale</b>": lo troviamo a Govone (Cuneo), tra le colline di Langhe-Roero e Monferrato, paesaggio vitivinicolo Patrimonio Mondiale Unesco.</p>
      <p>Novità di quest’anno sono quattro weekend tematici, coinvolgenti animazioni e il ritorno del treno storico per vivere lo spirito del Natale viaggiando su carrozze d’altri tempi.</p>
      <h3>Oltre 200.000 visitatori</h3>
      <p>Un evento che, nella sua edizione 2018, ha visto la presenza di oltre 200.000 persone e un indotto per il territorio stimato tra i 26 e 27 milioni di euro, con un incremento sempre maggiore di visitatori stranieri ad una delle più note manifestazioni italiane dedicate al Natale.</p>
      <p>Fino al 23 dicembre, infatti, per tutti i weekend, il borgo di Govone diventa "Il Magico Paese di Natale", dove è <b>possibile incontrare Babbo Natale</b>, partecipando a un vero e proprio spettacolo musicale alla cui conclusione arriverà <b>il leggendario Santa Claus</b>.</p>
      <figure>
        <img src="https://static.euronews.com/articles/stories/04/30/13/66/606x456_cmsv2_522dd57f-8b19-5254-9fad-8a83b245a527-4301366.jpg"/>
      </figure>
      <h3>La storia della renna Rudolph</h3>
      <p>Quest’anno lo spettacolo che va in scena nella <b>Casa di Babbo Natale</b> è dedicato alla storia di <b>Rudolph</b> e di come sia riuscita a diventare la famosa renna che oggi conosciamo, perseverando nell’inseguire il suo sogno oltre il comune pregiudizio, che la voleva inadatta a trainare la slitta di Santa Claus.</p>
      <h3>Un Mercatino Natalizio europeo</h3>
      <p>Torna anche il <b>Mercatino Natalizio</b>, che quest’anno raggiunge quota 110 selezionati espositori, diventando il primo in Italia per numero di partecipanti, ma - soprattutto - premiato con la candidatura ai <b>Best European Christmas Markets</b> come unico rappresentante per l'Italia.Govone è in lizza per aggiudicarsi un risultato importante e, per farlo, sfida Tallin, vincitrice dell’ultima edizione, e numerose altre città europee, tra cui le capitali Praga, Budapest, Vienna e Bruxelles.</p>
      <figure>
        <iframe data-src="https://twitter.com/euronewses/status/1188862048580653057" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Il presepe</h3>
      <p>A celebrare il Natale cristiano, dopo la mostra dedicata al presepe dello scorso anno, quest’anno arriva un <b>concorso dedicato ad artisti, professionisti e amanti del presepe,</b> collocato all’interno del <a href="https://www.castellorealedigovone.it/"><b>Castello di Govone</b></a>, tra scene di vita e antichi mestieri.</p>
      <p><b>“Adeste Fideles</b>”: un’esposizione che coinvolge maestri presepai provenienti da diverse zone d'Italia, con particolare attenzione alla produzione artistica piemontese.</p>
      <h3>I canti di Natale</h3>
      <p>A tutto questo si aggiunge la possibilità di completare la propria esperienza natalizia ascoltando i <b>Christmas Carols</b>, che ripropongono i canti natalizi all’aperto in stile Vittoriano, visitando la splendida residenza sabauda di Govone, oppure concedendosi una pausa enogastronomica tra la Locanda, la Bottega e le postazioni dedicate allo Street Food.</p>
      <figure>
        <img src="https://static.euronews.com/articles/stories/04/30/13/66/606x331_cmsv2_52df9fc1-7238-5c78-97d0-0d87bccf3d3d-4301366.jpg"/>
      </figure>
      <h3>Eventi collaterali</h3>
      <p>Per i più piccoli è possibile divertirsi nel mini parco avventura, con il Gioco dell’Oca nel giardino all’italiana del Castello, con spettacoli e varie attività di laboratorio.</p>
      <p>Dal 23 novembre, inoltre, ciascun fine settimana è dedicato a un tema che di volta in volta viene sviluppato.<br/>Si parte dalla letteratura per bambini in collaborazione con il Comune di Cavalermaggiore (Cuneo), che ospita in concomitanza la Fiera Piemontese dell’editoria, passando per il <b>Festival del Cibo</b>, con il lavoro a quattro mani realizzato con l’Assessorato all'Agricoltura e al Cibo della Regione Piemonte, fino al weekend dedicato al tema del gioco, con proposte sia per il pubblico dei più piccoli che degli adulti, grazie alla professionalità e competenza dello staff de La Collina degli Elfi Onlus.</p>
      <figure>
        <img src="https://static.euronews.com/articles/stories/04/30/13/66/606x522_cmsv2_a401df26-bfed-5bc7-bd58-e752249fd527-4301366.jpg"/>
      </figure>
      <h3>Tutti in treno a Govone!</h3>
      <p>La 13esima edizione de "Il Magico Paese di Natale" vede, infine, il grande ritorno del <b>Treno storico</b>, in collaborazione con la Regione Piemonte e la Fondazione Ferrovie dello Stato.Un viaggio indimenticabile e davvero suggestivo per tutta la famiglia, accompagnato durante il percorso da magiche figure che animano e creano una speciale atmosfera e, al ritorno, da un brindisi con le bollicine del Consorzio dell’Asti DOCG.</p>
      <figure>
        <iframe data-src="https://twitter.com/euronewses/status/1192208131167858688" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Un’esperienza esclusiva con partenza da Torino (17 novembre) e da Milano (23 dicembre).</p>
      <figure>
        <img src="https://static.euronews.com/articles/stories/04/30/13/66/808x333_cmsv2_746fb14b-e198-5a3e-8602-a78266cc9de0-4301366.jpg"/>
      </figure>
      <h3>Link utili</h3>
      <p>- <b><a href="https://www.magicopaesedinatale.com/en-us/">Il Magico Paese di Natale</a></b></p>
      <p>
        <b>- <a href="https://www.castellorealedigovone.it/">Castello Reale di Govone</a></b>
      </p>
    </article>
  </body>
</html>