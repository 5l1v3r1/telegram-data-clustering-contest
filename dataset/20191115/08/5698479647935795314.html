<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/hong-kong-protests-man-dies-secretary-justice-bitten-in-london"/>
    <meta property="og:site_name" content="euronews"/>
    <meta property="article:published_time" content="2019-11-15T08:00:35+00:00"/>
    <meta property="og:title" content="در درگیری مخالفان و موافقان حکومت محلی هنگ کنگ یک نفر کشته شد"/>
    <meta property="og:description" content="از سوی دیگر گروهی از معترضان هنگ کنگی مقیم لندن، پایتخت بریتانیا روز جمعه به ترزا چنگ، وزیر دادگستری هنگ کنگ حمله و او را شدیدا مجروح کردند."/>
  </head>
  <body>
    <article>
      <h1>در درگیری مخالفان و موافقان حکومت محلی هنگ کنگ یک نفر کشته شد</h1>
      <address><time datetime="2019-11-15T08:00:35+00:00">15 Nov 2019, 08:00</time> by <a rel="author">یورونیوز فارسی </a></address>
      <p>در درگیری‌هایی که میان حامیان دولت چین و دولت محلی هنگ کنگ از یک سو و مخالفان دموکراسی‌خواه از سوی دیگر روی داد، یک نفر کشته شد.</p>
      <p>مقام‌های رسمی هنگ کنگ می‌گویند یک کارگر نظافت‌‌چی ۷۰ ساله که در حال خوردن ناهار در ساعت استراحت کاری بود، بر اثر برخورد یک «جسم سخت» جان خود را از دست داد. دولت هنگ کنگ گفته است که این جسم سخت از سوی «شورشیان نقاب‌دار» پرتاب شده است.</p>
      <p>این حادثه روز چهارشنبه ۲۲ آبان در شهر «شئونگ ‌شوئی» واقع در مرز هنگ کنگ با چین اتفاق افتاد. فرد حادثه‌دیده بی‌درنگ به بیمارستان منتقل شد، اما یک روز بعد در بیمارستان جان باخت.</p>
      <p>در ویدئوهایی که از این اتفاق به دست آمده دو گروه در حال پرتاب سنگ و پاره آجر به همدیگر دیده می‌شوند که ناگهان یکی از آجرها به سر این مرد برخورد می‌کند. یک مأمور ناظر پلیس که می‌گوید خودش در درگیری شرکت نداشته این تصاویر را ضبط کرده است.</p>
      <p>دولت مرکزی چین این رویداد را به شدت محکوم کرده و خواستار تحقیق در این مورد شده است.</p>
      <p>هنگ کنگ در هفته جاری صحنه درگیری‌های شدید میان معترضان و پلیس در خیابان‌ها و نیز در دانشگاه‌ها بود. روز دوشنبه یکی از مأموران پلیس با گلوله واقعی به سینه یکی از معترضان شلیک کرد و فرد دیگری نیز حین نزاع با راهپیمایان، لباس و بدنش آتش گرفت.</p>
      <p>کمتر از یک ماه پیش نیز یک جوان ۲۲ به نام الکس چو در جریان عملیات پلیس در درگیری‌های خشونت‌بار هنگ کنگ از پنجره ساختمانی به پایین پرت شده و جان خود را از دست داد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/23/protestor-in-hong-kong-surrounded-british-consulate">راهپیمایی معترضان هنگ‌کنگی در مقابل کنسولگری بریتانیا</a>
        </li>
        <li>
          <a href="https://farsi.euronews.com/2019/11/03/downtown-hong-kong-becomes-battleground-as-night-falls">درگیری خشونت بار معترضان به دولت محلی هنگ کنگ با پلیس</a>
        </li>
        <li>
          <a href="https://farsi.euronews.com/2019/10/06/hong-kong-majority-of-metro-stations-closed-new-event-in-sight">خشونت در هنگ کنگ؛ پلیس برای نخستین بار معترضان نقابدار را بازداشت کرد</a>
        </li>
        <li>
          <a href="https://farsi.euronews.com/2019/11/10/hong-kong-police-fired-tear-gas-to-break-up-pro-democracy-protesters-in-the-west">درگیری معترضان و پلیس هنگ‌ کنگ در بیست‌ و چهارمین آخر هفته اعتراض‌های ضد دولتی</a>
        </li>
      </ul>
      <figure>
        <img src="https://static.euronews.com/articles/stories/04/30/12/78/808x539_cmsv2_a2cb24d7-1e95-5a9f-9f8b-ca539af28929-4301278.jpg"/>
        <figcaption>دانشجوی معترض هنگ کنگیرویترز</figcaption>
      </figure>
      <p>اکنون بیش از پنج ماه است که گروه زیادی از شهروندان هنگ کنگی برای اعتراض و مطالبه دموکراسی و قوانین و حقوق مستقل از دولت مرکزی پکن به خیابان آمده و مأموران پلیس و برخی از طرفداران حکومت چین با آنها درگیر می‌شوند.</p>
      <h3>واکنش رئیس جمهوری چین</h3>
      <p>رئیس جمهوری چین به معترضان هنگ کنگی شدیدا اخطار داد. شی جین‌پینگ که برای شرکت در نشست «بریکس» در برازیلیا، پایتخت برزیل به سر می‌برد، گفت: «خشونت‌های افراط‌گرایانه در هنگ کنگ اصل وضعیت "یک کشور، دو نظام" در مورد این منطقه را به شدت به چالش کشیده است.»</p>
      <p>آقای شی ضمن تأکید بر «حمایت قاطع» دولت پکن از نیروهای پلیس هنگ کنگ از دولت محلی این منطقه خواست تا «هر چه زودتر به خشونت‌ها پایان داده و نظم را مجددا برقرار نماید».</p>
      <p>نشست پنج‌جانیه سران بریکس هم اکنون با شرکت چین، روسیه، هند، بریل و آفریقای جنوبی در حال برگزاری است.</p>
      <h3>حمله به وزیر دادگستری هنگ کنگ در لندن</h3>
      <p>از سوی دیگر گروهی از معترضان هنگ کنگی مقیم لندن، پایتخت بریتانیا روز جمعه به ترزا چنگ، وزیر دادگستری هنگ کنگ حمله و او را شدیدا مجروح کردند.</p>
      <p>از زمان آغاز اعتراض‌ها در هنگ کنگ، این نخستین بار است که یک مقام محلی این منطقه در سطح وزیر مورد حمله مستقیم معترضان قرار می‌گیرد. ترزا چنگ برای مذاکره با مقام‌های بریتانیایی به هدف یافتن راه حلی برای بحران هنگ کنگ در لندن حضور یافته بود.</p>
      <p>دولت هنگ کنگ روز جمعه با محکوم کردن این رویداد، آن را کار «اوباش خشن» خواند. مقام‌های دولتی هنگ کنگ با انتشار بیانیه‌ای اعلام کردند که خانم چنگ دجار «صدمات شدید جسمی» شده، اما جزئیات بیشتری از وضعیت او ارائه نداده‌اند.</p>
      <p>در ویدئوهایی که از این صحنه منتشر شده دیده می‌شود که مهاجمان با فریاپ «قاتل» و «خجالت بکش» خانم چنگ را هل می‌دهند و او به زمین می‌افتد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/08/06/china-threatens-hongkongers-those-who-play-with-fire-will-perish-by-fire">هشدار پکن به معترضان هنگ کنگ: با آتش بازی کنید، با آتش نابود می‌شوید</a>
        </li>
        <li>
          <a href="https://farsi.euronews.com/2019/10/04/hong-kong-set-to-ban-face-masks-as-more-protests-planned">بحران هنگ کنگ؛ ماسک زدن در تظاهرات ممنوع می‌شود</a>
        </li>
        <li>
          <a href="https://farsi.euronews.com/2019/10/05/hong-kong-protesters-returned-to-the-streets-after-a-anarchic-night">معترضان هنگ کنگی پس از یک شب پرتنش دوباره به خیابان بازگشتند</a>
        </li>
        <li>
          <a href="https://farsi.euronews.com/2019/11/13/hong-kong-riot-police-entering-university-tear-gas-schools-suspend-classes">حمله پلیس به دانشگاه هنگ کنگ؛ شهر غرق دود و آتش شد</a>
        </li>
      </ul>
      <p>در بیانیه دولت هنگ کنگ در این زمینه آمده است: «دولت هر گونه خشونت و بنیادگرایی که افراد را به بهانه پیگیری ایده‌آل‌های سیاسی از حقوق خود محروم کرده و به هیچ روی در قالب منافع هنگ کنگ و هیچ حامعه متمدن دیگری نیست، محکوم می‌کند.»</p>
      <figure>
        <img src="https://static.euronews.com/articles/stories/04/30/12/78/808x454_cmsv2_61a2e382-4e48-57bf-b483-d0426a35b8ef-4301278.jpg"/>
        <figcaption>معترضان در لندن به وزیر دادگستری هنگ کنگ حمله کردندرویترز</figcaption>
      </figure>
      <p>کری لام، رئیس منطقه خودمختار هنگ کنگ نیز در یک سخنرانی، این رویداد را «حمله» به خانم چنگ خواند آن را «قویا» محکوم کرد.</p>
      <h3>تعطیلی مدارس و تجمع دانشجویان در دانشگاه‌ها</h3>
      <p>روز جمعه معترضان هنگ کنگی با راهپیمایی در خیابان‌ها برای پنجمین روز متوالی زندگی عادی در برخی از مناطق این ناحیه خودمختار را مختل کردند. آنها با بستن برخی مسیرها و بزرگراه‌ها از جمله تونل «کراس هاربور»، باعث ایجاد ترافیک سنگین شدند. آنها همچنین مدارس را به تعطیلی کشاندند و در برابر پردیس دانشگاه‌ها مانع گذاشتند.</p>
      <p>دولت هنگ کنگ از کارفرمایان خواسته است تا برای ساعات کار کارکنان خود انعطاف بیشتری نشان دهند تا از بروز اختلال و آشوب در زندگی عادی جلوگیری شود.</p>
      <p>این در حالی است که در روز جمعه در برخی دانشگاه‌ها هزاران دانشجو همچنان به تجمع خود ادامه داده و در اطراف آنها ظرف‌های غذا، پاره آجر، کوکتل مولوتف، قلاب‌سنگ و برخی سلاح‌های دست‌ساز دیگر دیده می‌شود.</p>
      <p>پلیس هنگ کنگ در واکنش به این رفتار دانشجویان با اعلام این که «دانشگاه‌ها تبدیل به کارگاه‌های ساخت بمب بنزینی شده‌اند»، حرکت دانشجویان را «گامی دیگر برای نزدیک شدن به تروریسم» خواند.</p>
      <p>از ابتدای خیزش دموکراسی‌خواهانه در هنگ کنگ تا کنون ۴ هزار نفر دستگیر شده‌اند که در میان آنها افراد ۱۲ تا ۸۳ ساله دیده می‌شوند.</p>
    </article>
  </body>
</html>