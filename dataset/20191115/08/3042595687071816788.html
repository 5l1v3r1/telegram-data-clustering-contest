<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/her-svartner-det-for-nfl-spilleren/71821965"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T08:28:14+00:00"/>
    <meta property="og:title" content="Her svartner det for NFL-spilleren"/>
    <meta property="og:description" content="USA er sjokkert etter at Cleveland Browns' Myles Garrett mistet det helt og slo til en motspiller med en hjelm i nattas oppgjør."/>
  </head>
  <body>
    <article>
      <h1>Her svartner det for NFL-spilleren</h1>
      <h2>USA er sjokkert etter at Cleveland Browns' Myles Garrett mistet det helt og slo til en motspiller med en hjelm i nattas oppgjør.</h2>
      <address><time datetime="2019-11-15T08:28:14+00:00">15 Nov 2019, 08:28</time> by <a rel="author">Fredrik Stuve</a></address>
      <p>Det gikk voldsomt for seg da divisjonsrivalene Pittsburgh Steelers og Cleveland Browns møttes i nattas NFL-oppgjør.</p>
      <p>Det var med åtte sekunder igjen av kampen at det svartnet helt for Cleveland Browns' stjernespiller Myles Garrett. Etter å ha tatt ned quarterback Mason Rudolph havnet de to i et skikkelig basketak.</p>
      <p>
        <b>Det endte med at Garrett rev av Rudolph hjelmen og slo quarterbacken i hodet med hans egen hjelm.</b>
      </p>
      <p>Steelers-spilleren ble tydelig sjokkert.</p>
      <p>- Jeg følte at det var feigt og amatørmessig av ham. Jeg har ikke fått sett video av det, men jeg har aldri opplevd noe liknende, sier Rudolph til pressen etter kampen.</p>
      <p>Garrett unnskyldte seg overfor pressen i garderoben etter kampen.</p>
      <p>- Jeg gjorde en feil, jeg mistet roen og det skulle ikke skjedd. Det kommer til å slå tilbake på oss som lag. Jeg setter pris på at lagkameratene mine sto opp for meg, men det burde aldri kommet til det punktet. Det var min feil, sier Garrett.</p>
      <h3>- Gærneste jeg har sett</h3>
      <p>Hjelmslaget har vakt voldsom oppsikt i USA. Flere fotballprofiler, både nåværende og tidligere, reagerte på slaget på <a href="https://www.espn.com/nfl/story/_/id/28083762/craziest-thing-ever-seen-football-field-nfl-reacts-myles-garrett-incident">sosiale medier.</a></p>
      <p>
        <b>- I hele mitt liv innen amerikansk fotball er det kanskje det gærneste jeg har sett på en fotballbane. De kommer til å suspendere Myles Garrett i 30 år! Folk ble sparket, det var som en gatekamp. Hater å se det innen idretten, det er ikke hva profesjonell fotball handler om, skriver tidligere stjernespiller <a href="https://twitter.com/ReggieBush/status/1195202558643490816">Reggie Bush</a>.</b>
      </p>
      <p>Heller ikke Garretts lagkamerater eller trenere valgte å unnskylde Garrett. Lagets trener Freddie Kitchens kalte handlingen for pinlig, mens Browns-quarterback Baker Mayfield var sjokkert.</p>
      <p>- Det er ikke mulig å forsvare. Det er bare å utsette motstanderen for fare. Realiteten er at han kommer til å bli suspendert. Vi veit ikke hvor lenge, og det svekker laget vårt, sier Mayfield.</p>
      <h3>Lang suspensjon i vente</h3>
      <p>Nå er spørsmålet hvor lenge Garrett blir suspendert. Flere mediepersonligheter og spillere ber om en lang suspensjon for Garrett.</p>
      <p>- Myles Garrett burde ikke få lov til å spille en eneste gang igjen denne sesongen, skriver San Francisco 49'ers <a href="https://twitter.com/JuiceCheck44/status/1195202767494598656">Kyle Juszczyk</a>.</p>
      <p>
        <b>- Jeg blir ikke overrasket om Garrett blir suspendert resten av sesongen og halve neste sesong. Det var en stygg situasjon, Mason kunne ha fått en livsforandrende skade. Amerikansk fotball er en sport med mye følelser, men det der var noe annet, skriver tidligere proff Justin Forsett.</b>
      </p>
      <p>Det gjenstår seks kamper av sesongen for Browns.</p>
      <p>Den lengste suspensjonen en spiller har fått for én enkelthendelse på banen er fem kamper. Det skjedde da Tennesse Titans-forsvarer Albert Haynesworth dro av hjelmen til Dallas Cowboys-center Andre Gurode og sparket og stemplet ham i ansiktet. Gurode måtte sy 30 sting etter hendelsen.</p>
      <p>Tidligere denne sesongen ble imidlertid Oakland Raiders-spilleren Vontaze Burfict suspendert på ubestemt tid etter at han var involvert i flere hendelser i de første kampene for sesongen.</p>
    </article>
  </body>
</html>