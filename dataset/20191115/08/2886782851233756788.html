<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/15/trump-es-erdogan-vejei-rendezik-a-kapcsolatokat-a-hatterben-a-new-york-times-szerint"/>
    <meta property="og:site_name" content="euronews"/>
    <meta property="article:published_time" content="2019-11-15T08:10:13+00:00"/>
    <meta property="og:title" content="Trump és Erdogan vejei rendezik a kapcsolatokat a háttérben a New York Times szerint"/>
    <meta property="og:description" content="A lap szerint a két elnök vejei olyan jó baráti kapcsolatot tartanak fenn, hogy az elnökök sokszor ezen az informális csatornán kommunikálnak a hivatalos helyett."/>
  </head>
  <body>
    <article>
      <h1>Trump és Erdogan vejei rendezik a kapcsolatokat a háttérben a New York Times szerint</h1>
      <address><time datetime="2019-11-15T08:10:13+00:00">15 Nov 2019, 08:10</time> by <a rel="author">MTI </a></address>
      <p>Ankarát és Washingtont családi kapcsolatok kötik össze - tárta fel részletes oknyomozó riportban a <i>The New York Times</i> című amerikai napilap helyi idő szerint szerdán.</p>
      <p>A lap információkkal is megerősített tapasztalatai szerint Donald Trump amerikai elnök Törökország iránt tanúsított rendkívül szívélyes magatartásának hátterében szokatlan, személyes kapcsolatrendszer is meghúzódik: a vők személyes baráti és üzleti kapcsolatai. Ahogyan a lap fogalmaz: "a hatalomba beházasodott vők játszanak most kulcsszerepet Ankara és Washington összekapcsolásában".</p>
      <h3>Erdogan veje és Trump veje két jó barát</h3>
      <p>Egyikük a 41 esztendős Berat Albayrak török pénzügyminiszter, aki Recep Tayyip Erdogan török elnök lányát vette feleségül, és most a többi között az amerikai-török kapcsolatokért is felelős. Másikuk a 38 éves Jared Kushner, aki Donald Trump amerikai elnök nagyobbik lányának a férje, és Trump a megválasztása után a Fehér Ház egyik tanácsadójává is kinevezte. A lap fontos szereplőként említ még egy harmadik befolyásos vőt: a milliárdos török üzletember, Aydin Dogan lányának férjét, Mehmet Ali Yalcindag-t, aki Donald Trump jelenleg fiai által irányított vállalatbirodalmának üzleti partnere.</p>
      <p>A három vő olyan erős és naprakész kommunikációs csatornát épített ki Trump és Erdogan között, hogy alig néhány héttel Ankara észak-szíriai offenzívája után a Fehér Ház már bejelentette a török elnök washingtoni vizitjét. Erre szerdán került sor.</p>
      <p>A <i>The New York Times</i> szerint e kommunikációs csatornák hatékonyságát és a személyes kapcsolatok erejét mutatja az is, hogy miközben Donald Trumpot erőteljes kétpárti bírálatok érték a kongresszusban a Törökországnak kedvező lépései miatt, a két elnöknek mégis sikerült együtt alakítania az amerikai politikát a világ egyik politikailag bizonytalan térségében.</p>
      <p>A lap felidézte Erdogan egyik idei televíziós interjúját, amelyben a török vezető előre megjósolta, hogy egy, a saját veje és Jared Kushner közötti magánbeszélgetés hamarosan "ismét a normális vágányra tereli" az átmenetileg feszült török-amerikai viszonyt. "A hidakat ilyen módon lehet jól felépíteni" - fogalmazott akkor Erdogan. A Times szerint Berat Albayrak "hátsó traktusban folytatott diplomáciának" szokta nevezni ezeket a személyes, családtagok közötti egyeztetéseket.</p>
      <p>Nagy valószínűséggel e kapcsolatrendszernek tudható be, hogy az amerikai elnök kétszer is meglepte saját tanácsadóit, mert tudtuk nélkül telefonon megegyezett a török államfővel az Egyesült Államok szíriai csapatkivonásában, teret adva ezzel Ankara észak-szíriai offenzívájának.</p>
      <p>A The New York Times emlékeztetett azokra a bírálatokra is, amelyek azért érték Trumpot, mert - a lap megfogalmazásában - "agresszívan nyomult", hogy egy török állami tulajdonú bankot ne büntessenek szankciókkal az Irán-ellenes szankciók megsértéséért. Felfüggesztette az orosz légvédelmi rendszerek vásárlása miatt Ankara elleni hozott szankciókat is.</p>
      <p>Felidézte a lap John Bolton volt nemzetbiztonsági tanácsadó múlt héten, a Morgan Stanley bankház egyik zárt körben tartott rendezvényén mondott beszédét is. Ebben Bolton azt fejtegette, hogy az Egyesült Államok elnöke a politikai döntések meghozatalakor gyakran összemossa a személyes kapcsolatokat az országok közötti kapcsolatokkal.</p>
      <p>Bolton éppen Ankara orosz fegyvervásárlásait hozta fel konkrét példaként. Ez ügyben Erdogan áprilisban azonnal Washingtonba küldte a vejét, Albayrakot és Yalcindag-t. Mindketten egy Yalcindag szervezte konferencián vettek részt az elegáns - és a Fehér Háztól pár percre fekvő - Trump Hotelben. A rendezvény közben Albayrak átsétált a Fehér Házba, ahol az Ovális Irodában tárgyalt Jared Kushnerrel és Trumppal, sikeresen meggyőzve az amerikai elnököt arról, hogy ne foganatosítson szankciókat Ankara ellen az orosz fegyvervásárlások miatt.</p>
      <p>A <i>The New York Times</i> riporterei Isztambulban is gyűjtöttek információkat az oknyomozó riportjukhoz. Erdogan tanácsadóira hivatkozva azt írták: mind az amerikai elnök, mind a török államfő szereti megkerülni a diplomácia hivatalos csatornáit, részben azért is, mert mindketten gyanakvással viseltetnek a saját kormányzatuk munkatársaival és szervezeteivel szemben. "Az Egyesült Államoknak megvan a maga kialakított rendszere, amelyet mély államnak is hívhatunk, és ez természetesen akadályokat gördít. Ezek az obstrukciók jelentik számunkra az egyik nagy kényelmetlenséget" - idézte Erdogan egyik tavaszi kijelentését az amerikai lap.</p>
      <h3>A szaúdi koronaherceggel is Trump veje tart fenn forródrótot</h3>
      <p>A <i>The New York Times</i> hozzátette: nem Törökország az egyetlen állam, amellyel Donald Trump ilyen szokatlan, informális, családtagok közötti kapcsolatrendszer révén ápolja az Egyesült Államok diplomáciai kapcsolatait. Hasonló a helyzet Washington és Szaúd-Arábia között is. Az amerikai-szaúdi viszony "bonyolításában" szintén kulcsszerepe van Jared Kushnernek. Az elnök veje személyesen áll kapcsolatban Mohamed bin Szalmán szaúdi trónörökössel.</p>
    </article>
  </body>
</html>