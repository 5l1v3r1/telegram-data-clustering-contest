<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/15/i-v-belgiia-pyrvi-smyrten-sluchai-sled-elektronni-cigari.429706"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T08:30:00+00:00"/>
    <meta property="og:title" content="И в Белгия: Първи смъртен случай след електронни цигари"/>
    <meta property="og:description" content="Младеж на 18 години почина от дихателна недостатъчност | Dnes.bg"/>
  </head>
  <body>
    <article>
      <h1>И в Белгия: Първи смъртен случай след електронни цигари</h1>
      <h2>Младеж на 18 години почина от дихателна недостатъчност</h2>
      <address><time datetime="2019-11-15T08:30:00+00:00">15 Nov 2019, 08:30</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Белгийски младеж почина на 18 години от дихателна недостатъчност, която според властите се дължи на пушене на електронна цигара, съобщи БТА, позовавайки се на АФП.</p>
      <p>"Връзката с електронната цигара е установена. При този пациент няма друго обяснение за толкова тежка пневмония", каза министърът на здравеопазването Маги де Блок, запитана от депутати.</p>
      <p>Въпросът беше зададен на пленарна сесия в Камарата на представителите, след като няколко белгийски медии съобщиха за смъртта на 18-годишния Рафаел от Брюксел, който пушел електронна цигара с течност, съдържаща съединение от канабиса - канабидиол (СВD) - молекула с успокояващи свойства, която не е упойваща и не е забранена от закона, но на черния пазар може да се продава смесена с вредни съставки.</p>
      <p>Течността може да е съдържала и ацетат на вит. Е, който вече предизвика смъртни случаи в САЩ. Точните обстоятелства ще бъдат уточнени от продължаващото разследване.</p>
      <p>В доклад, публикуван през юли, Световната здравна организация обяви, че електронните цигари са "безспорно вредни", и че не трябва да бъдат препоръчвани като средство за отказване на тютюнопушенето.</p>
    </article>
  </body>
</html>