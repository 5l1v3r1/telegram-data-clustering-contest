<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684403/gianna-angelopoulou-gia-ellada-2021-o-skopos-tis-giortis-den-eina"/>
    <meta property="og:site_name" content="enikos.gr"/>
    <meta property="article:published_time" content="2019-11-15T08:21:00+00:00"/>
    <meta property="og:title" content="Γιάννα Αγγελοπούλου για &quot;Ελλάδα 2021&quot;: Ο σκοπός της γιορτής δεν είναι μια παρέλαση, αλλά να μας βοηθήσει να δούμε τι έγινε"/>
    <meta property="og:description" content="«Η υπόθεση αυτή είναι τόσο μεγάλη που μας ξεπερνάει», είπε μιλώντας στον ΣΚΑΪ η κ. Γιάννα Αγγελοπούλου αναφερόμενη στις εκδηλώσεις οι οποίες θα γίνουν για τα 200 χρόνια από την Ελληνική Επανάσταση..."/>
  </head>
  <body>
    <article>
      <h1>Γιάννα Αγγελοπούλου για "Ελλάδα 2021": Ο σκοπός της γιορτής δεν είναι μια παρέλαση, αλλά να μας βοηθήσει να δούμε τι έγινε</h1>
      <address>
        <time datetime="2019-11-15T08:21:00+00:00">15 Nov 2019, 08:21</time>
      </address>
      <p>«Η υπόθεση αυτή είναι τόσο μεγάλη που μας ξεπερνάει», είπε μιλώντας στον ΣΚΑΪ η κ. <a href="http://www.enikos.gr/politics/684344/synantisi-pavlopoulou-me-tin-gianna-angelopoulou-daskalaki">Γιάννα Αγγελοπούλου</a> αναφερόμενη στις εκδηλώσεις οι οποίες θα γίνουν για τα 200 χρόνια από την Ελληνική Επανάσταση, προσθέτοντας ότι «τους θέλουμε όλους μέσα, μικρούς μεγάλους. Ο σκοπός της γιορτής δεν είναι μια παρέλαση, αλλά να μας βοηθήσει να δούμε τι έγινε, χωρίς ένα ενιαίο αφήγημα».</p>
      <p>Η κ. Αγγελοπούλου ορίστηκε από τον Πρωθυπουργό Κυριάκο Μητσοτάκη, στη θέση της επικεφαλής της Επιτροπής «Ελλάδα 2021» που θα συγκροτηθεί για τις εκδηλώσεις για τα 200 χρόνια από την Ελληνική Επανάσταση.</p>
      <p>«Ο σκοπός αυτής της γιορτής είναι να μας βοηθήσει να δούμε τι έγινε χωρίς να δημιουργήσουμε ένα ενιαίο αφήγημα, μία πλευρά της ιστορίας», είπε η κ. Αγγελοπούλου και πρόσθεσε ότι κ. Μητσοτάκης της έδωσε τον λόγο του να «μπουν οι πάντες μέσα» σε αυτό το εγχείρημα και για αυτό δέχτηκε. Όπως είπε, Έλληνες και φιλέλληνες πρέπει να το ζήσουν για να προετοιμάσουμε την επόμενη μέρα. «Δεν έχουμε στο μυαλό μας ούτε φαραωνικά έργα ούτε εθνικές απόψεις οι οποίες να θέλουν να περάσουν πάνω από άλλες απόψεις», ενώ επεσήμανε ότι στην επιτροπή υπάρχουν πολλοί άνθρωποι με διαφορετικές γνώμες.</p>
      <p>«Σκοπός είναι να κάνουμε τον κόσμο να θυμηθεί, να στοχαστεί ή να μάθει για πρώτη φορά την πλευρά των γεγονότων της πραγματικής γενναιότητας και αυτοθυσίας, να δοθούν τα πάντα για την πατρίδα για την ελευθερία. Το πιο σημαντικό, να μας βοηθήσουν να δούμε που είμαστε, τί θέλουμε να πετύχουμε. Θέλουμε να είμαστε οι μίζεροι και κατατρεγμένοι ή θεωρούμε ότι έχουμε τα στοιχεία και τις δυνατότητες ακόμα και να υπερέχουμε;», είπε.</p>
      <p>Η κ. Αγγελοπούλου σημείωσε ότι τo 2021 είναι πολύ πιο σημαντικό από το 2004, και «θέλουμε τα μάτια του κόσμου να είναι πάνω μας αενάως». «Είναι μια άσκηση προετοιμασίας για το ποια θα είναι η ποιότητα της ζωής μας από εδώ και μπρος. Οι επαίτες, ή αυτοί που πραγματικά έχουμε πολλά στα χέρια μας για να κάνουμε πράγματα», τόνισε.</p>
      <p>Η κ. Αγγελοπούλου σημείωσε ότι σκοπός της επιτροπής είναι με μέτρο να κρίνει και να προχωρήσει, σεβόμενη το όριο των γεγονότων και το μέτρο των πραγμάτων. Δεν θα πάρουμε δημόσιους πόρους, έχω δεσμευθεί. Σκοπός μας, μετά την αυτογνωσία, η αυτοπεποίθηση να προχωρήσουμε</p>
      <p>«Πείστηκαν όλοι. Τους πήρα τηλέφωνο εγώ. Δεν είναι μόνο ιστορικοί αλλά και άνθρωποι που μας λένε πολλά για το παράθυρο για το μέλλον, άνθρωποι που λάμπουν, είναι τιμή μας που συμμετέχουν», υπογράμμισε η κ. Αγγελοπούλου.</p>
      <p>«Με επέλεξαν γιατί έχω μαζί μου την εμπειρία μου, την επιτυχία μου, τις επιτυχίες μου και τα λάθη μου. Έχω όμως και ικανότητες για να αναλάβω αυτή την υπόθεση», τόνισε.</p>
      <p>«Γιατί πέτυχα, γιατί θεωρεί ο Πρωθυπουργός ότι πέτυχα να ενωθούμε όλοι και να δείξουμε μια άλλη χώρα το 2004. Ο Μητσοτάκης το σκέφτηκε και μου έκανε αυτή την πρόταση», είπε.</p>
      <p>«Μου είπε ότι και αυτός ήταν πολύ συγκινημένος για την εικόνα που έδωσε τότε η χώρα μας. Και αν μπορούμε να το πέτυχουμε και για το 2021, δεν θα είναι εφήμερο, θα είναι για τα επόμενα χρόνια. Το θεωρώ πολύ πιο σημαντικό από το 2004», πρόσθεσε η κ. Αγγελοπούλου και πρόσθεσε:</p>
      <p>«Όποιος πρωθυπουργός μου ζήτησε να βοηθήσω, το έκανα πάντα και δεν ζήτησα τίποτα».</p>
      <p>Αναφερόμενη στην κυβέρνηση Μητσοτάκη είπε: «Σαν πολίτης βλέπω μια κυβέρνηση που ήξερε τις θα αντιμετωπίσει, προετοιμασμένη, αλλά «αρχή άνδρα δείκνυσι».</p>
      <p>Σχετικά με τον κ. Τσίπρα σημείωσε: «Προσωπικά δεν επένδυσα καμία ελπίδα στον Τσίπρα και δεν υπήρξε κανένα φλερτ. Εξελέγη ως Πρωθυπουργός και όταν μου ζητήθηκε και αισθάνθηκα ότι έπρεπε να βοηθήσω τη χώρα να σταθεί σωστά προς τα έξω, το έκανα».</p>
      <p>«Δεν υπήρξε φλερτ, ποτέ δεν περίμενα τίποτα, ουσιαστικά προσπάθησα να βοηθήσω τον Τσίπρα. Μου είχε πει τότε ο Κλίντον ότι θα γινόταν μια ειδική παρουσία της Ελλάδας και επειδή είχε ακυρωθεί η επίσκεψή του στη χώρα μας – και αυτό ήταν λάθος της κυβέρνησης Τσίπρα – μου ζήτησε να του πάω τον Πρωθυπουργό που θα εκλεγεί. Εξελέγη ο κ. Τσίπρας, βοήθησα να πάει ο κ. Τσίπρας. Αλλά είμαι η μόνη τότε, πόσα εκατομμύρια Έλληνες αισθανόμασταν ότι η Ελλάδα πρέπει να βρει το δρόμο της».</p>
      <p>«Οι Ολυμπιακοί του 2004 δεν χρεοκόπησαν τη χώρα, είναι λάθος, είναι ψέμα», είπε η κ. Γιάννα Αγγελοπούλου. «Οι αγώνες πέτυχαν, ο προϋπολογισμός της επιτροπής, 2 δισ. τότε, κάναμε τους αγώνες και αφήσαμε 135 εκατομμύρια στον Πρωθυπουργό, Κώστα Καραμανλή. Για τα υπόλοιπα ρωτήστε τις κυβερνήσεις που ήταν υπεύθυνες», υπογράμμισε.</p>
      <p>«Παραδώσαμε έργο στην ώρα του, από τους 150.000 εθελοντές δεν ζήτησε κανείς να διοριστεί δεν ζήτησε κανείς αντίδωρο». «Εγώ έκανα τη δουλειά μου και μετά με έστειλαν σπίτι μου. Δεν υπάρχουν λογικές εξηγήσεις για όλα τα πράγματα», πρόσθεσε.</p>
      <p>Για τους Ολυμπιακούς Αγώνες το 2004 πρόσθεσε ακόμα ότι «η λάμψη ήταν η Ελλάδα και όχι η Γιάννα». «Αυτό που με πόνεσε ήταν ότι χάσαμε όλη αυτή την υπεραξία που είχαμε προσπαθήσει όλοι να πετύχουμε».</p>
      <p>«Σημασία έχει η διαδρομή. Όπως και εγώ προσωπικά απήλαυσα τη διαδρομή της χώρας στη μεγάλη προσπάθεια το 2004, θέλω και τώρα να δω όλη αυτή τη προσπάθεια να αγκαλιάζει όλο το κόσμο», είπε.</p>
      <p>Για τις ολυμπιακές εγκαταστάσεις σήμερα, είπε ότι χάθηκαν όλα. «Χάθηκε και ο μόχθος της Ελλάδας να δείξει ότι είναι μια πραγματικά σύγχρονη χώρα» και ευθύνονται οι κυβερνήσεις για τη κατάσταση που είναι σήμερα. «Μη ρωτάτε εμένα, εγώ έκανα τη δουλειά μου και μετά πήγα σπίτι μου».</p>
      <p>Για την υπόθεση «Ελλάδα 2021», η κα. Αγγελοπούλου είπε ότι χρειαζόμαστε όλους τους Έλληνες, αυτούς που ψήφισαν και αυτούς που απείχαν στις πρόσφατες εκλογές. «Όσους Έλληνες αναπνέουν και μικρούς και μεγάλους», είπε χαρακτηριστικά. «Είμαστε 200 χρόνια κράτος που αντέξαμε, περάσαμε πολύ πιο δύσκολα. Να έρθουν όλοι», είπε.</p>
      <p>«Η Γιάννα ξεκίνησε από μια μέση οικογένεια από το Ηράκλειο Κρήτης. Προσπάθησε να κάνει τη πορεία της έγινε δικηγόρος. Είναι μια Ελληνίδα. Εμείς τους θέλουμε όλους μέσα, χωρίς διαχωρισμούς και κατατάξεις» είπε και σημείωσε ότι υπάρχει ενδιαφέρον από τους πολιτικούς αρχηγούς. Δεν έχει σκοπό να επιβάλουμε μια ιστορία αλλά να δούμε την «πραγματική αξία της ιστορίας» και να μάθουμε πράγματα που «δεν τα μάθαμε στο σχολείο».</p>
      <p>Η κ. Αγγελοπούλου ανέφερε ότι το εγχείρημα ενδιαφέρει τους πολιτικούς αρχηγούς και ότι ο Κυριάκος Μητσοτάκης δεν θέλει να το κάνει μια «κυβερνητική υπόθεση αλλιώς δεν θα ήμουν εδώ εγώ». «Ο κ. Μητσοτάκης μου ζήτησε να το αναλάβω με σκοπό να προσπαθήσουμε να μπούμε όλοι μέσα».</p>
      <p>Η κ Αγγελοπούλου θεωρεί το 2021 «πολύ πιο σημαντικό από το 2004» γιατί μπορεί στους Ολυμπιακούς Αγώνες να είχαμε τα μάτια της υφηλίου επάνω μας, αλλά «τώρα θέλουμε τα μάτια τους κόσμου πάνω μας συνεχώς, αενάως, για χρόνια». Είπε ότι περιμένουμε κι άλλους ανθρώπους να συμμετέχουν στο εγχείρημα αυτό.</p>
      <p>Η κ. Αγγελοπούλου είπε το «2021» θα είναι ένα μεγάλο συνέδριο για την επανάσταση του 1821 και θα πραγματοποιηθούν εκδηλώσεις και στο εξωτερικό όπως Αμερική, Αυστραλία και Αφρική. Σημείωσε ότι δεν θα πληρωθούν όσοι συμμετάσχουν από το εξωτερικό και «θα προσπαθήσουμε να εργαστούμε με χορηγίες όπως έγινε με την Εθνική Τράπεζα». Είπε ότι πολλοί άνθρωποι παίρνουν τηλέφωνο και θέλουν να δουλέψουν ως εθελοντές καθώς όπως της έχουν πει, «αυτά τα 10 δύσκολα χρόνια της κρίσης απομόνωσαν τους ανθρώπους και ο κόσμος θέλει να γευτεί ξανά την χαρά της επικοινωνίας».</p>
      <p>Επικαλέστηκε το φινάλε της ομιλίας της στην Γερουσία της Βουλής με μια φράση του Νικηφόρου Βρεττάκου και το ποίημα «Το Προσκλητήριο», που γράφει «οι ορίζοντες χτυπούν τις πόρτες μας». «Είναι ο παλμός από το μέλλον που μας λέει μπορείτε να κάνετε πράγματα. Να στηριχτείτε στους εαυτούς σας. Διδαχτείτε από τα λάθη σας, πιστέψτε τα καλά σας και προχωρήστε», είπε. Ο πήχης και η ικανοποίησή της για το «2021» θα είναι «ο τελευταίος άνθρωπος να έχει ενδιαφερθεί για την υπόθεση και να έχει συμμετάσχει. Αυτή θα είναι η ικανοποίησή μου».</p>
      <p>Φόβος της είναι η μη συμμετοχή του κόσμου καλώντας όλο τον κόσμο ανεξαρτήτου οικονομικής κατάστασης ή θρησκείας να είναι εκεί. «Είναι για το καλό της χώρας, θέλουμε προτάσεις από τους νέους ανθρώπους και πρωτοβουλίες, σε αυτούς ανήκει η ζωή και ο τόπος. Το σκηνικό είναι δικό τους και η παράσταση θα έχει αυτούς μέσα».</p>
      <p>«Αυτό είναι το ωραίο της υπόθεσης, είναι ένα παράθυρο που το ανοίγουμε, και να φανταστούμε πως θέλουμε τη ζωή μας μετά από αυτό. Να ανοίξουμε το βήμα μας με αισιοδοξία, ότι αύριο θα είναι όλα καλύτερα. Τα γενέθλια είναι χαρές, αλλά και στοχασμός και λύπη, αλλά σκεφτόμαστε τί έχουμε μπροστά. Γιορτάζεις αυτή την επέτειο και σκέφτεσαι μετά τα επόμενα χρόνια».</p>
      <p>Πηγή πληροφοριών: skai.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/684270/dyo-chronia-apo-ti-vivliki-katastrofi-sti-mandra-zoes-kai-perious%0A%20%20%20%20%0A"/>
        <a href="http://www.enikos.gr/society/684275/vouliazoun-ta-nisia-tou-voreiou-aigaiou-synolika-2152-prosfyges-k%0A%20%20%20%20%0A"/>
        <a href="http://www.enikos.gr/society/684390/pyrkagia-se-aftokinito-sto-dimo-acharnon%0A%20%20%20%20%0A"/>
        <a href="http://www.enikos.gr/society/684322/ti-apanta-to-ypourgeio-esoterikon-schetika-me-ti-chrimatodotisi-g%0A%20%20%20%20%0A"/>
        <a href="http://www.enikos.gr/society/684324/poedin-synechizontai-ta-peristatika-paravatikotitas-sto-achepa-ka%0A%20%20%20%20%0A"/>
        <a href="http://www.enikos.gr/society/684325/diasolinomeno-2chrono-koritsaki-epeita-apo-trochaio-metaferthike-%0A%20%20%20%20%0A"/>
        <a href="http://www.enikos.gr/society/684326/yperptiseis-tourkikon-machitikon-sto-aigaio%0A%20%20%20%20%0A"/>
        <a href="http://www.enikos.gr/society/684372/adeies-odigisis-eos-ta-mesa-dekemvriou-tha-echoun-ekdothei-96-chi%0A%20%20%20%20%0A"/>
        <a href="http://www.enikos.gr/society/684369/synantisi-paiat-zaef-ti-syzitisan%0A%20%20%20%20%0A"/>
      </related>
    </article>
  </body>
</html>