<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152290-iak-u-luckyh-marshrutkah-oplatyty-proizd-qr-kodom"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T08:51:00+00:00"/>
    <meta property="og:title" content="Як у луцьких маршрутках оплатити проїзд QR-кодом*"/>
    <meta property="og:description" content="Відтепер придбати квиток можна просто у смартфоні, відсканувавши у мобільному додатку Приват24 спеціальний QR-код"/>
  </head>
  <body>
    <article>
      <h1>Як у луцьких маршрутках оплатити проїзд QR-кодом*</h1>
      <address>
        <time datetime="2019-11-15T08:51:00+00:00">15 Nov 2019, 08:51</time>
      </address>
      <p>Альтернативний вид оплати за проїзд у транспорті став доступним жителям та гостям Луцька. Відтепер придбати квиток можна просто у смартфоні, відсканувавши у мобільному додатку Приват24 спеціальний QR-код. Така новація стала можливою завдяки співпраці ПриватБанку та компанії-перевізника ВТП “Санрайз”.<br/><br/>Про це повідомляє пресслужба «ПриватБанку» на Волині. <br/><br/>З 15 листопада сервіс працює у повному режимі. “Ми завершили всі налаштування, передбачені угодою з компанією-перевізником і даємо “зелене світло” новому виду оплати в транспорті Луцька, - розповідає директор Північно-Західного регіонального управління ПриватБанку<b> Юрій Войтенко</b>. - Цей вид оплати є альтернативним. Адже на маршрутах водночас діятиме і безготівковий, і готівковий спосіб оплати проїзду. Це лише перший крок до впровадження QR-оплат в транспорті міста. Сподіваюся, що наша співпраця з ВТП “Санрайз” стане початком масштабної QR-изації транспорту Луцька. Принаймні, ПриватБанк відкритий до співпраці з усіма, кого цікавлять інноваційні сервіси”.<br/><br/>Розрахуватися за проїзд смартфоном можна в усіх транспортних засобах компанії ВТП “Санрайз” - це 50 автобусів марки “Богдан”, що прямують за маршрутами 1, 2, 10, 12, 17, 22. Автобуси з кодами позначені зеленою світлодіодною стрічкою, яку можна побачити на лобовому склі біля номера маршруту. У салоні автобусів розміщено по три стікери - один формату А4 і два формату А6.<br/><br/>Користуватися новацією досить легко: для оплати проїзду потрібно завантажити на смартфон мобільний додаток Приват24, з його допомогою відсканувати QR-код, обрати картку, з якої буде списано кошти та «закомпостувати» квиток прямо в смартфоні. Процес оплати проїзду та компостування квитка займає всього декілька секунд. Вартість повного квитка становить 6 гривень, пільгового - 3 гривні. Комісії за проведення оплати для пасажирів немає.<br/><br/>За словами <b>Миколи Лисеюка</b>, директора ВТП “Санрайз”, персонал компанії у зв’язку із введенням нового виду оплати проїзду вже пройшов інструктаж. Окрім того, протестувавши новацію, компанія готова й надалі співпрацювати з ПриватБанком. “Ми лише розклеїли коди в салонах автобусів, але вже бачимо великий інтерес наших пасажирів до новації, - зауважив Микола Семенович. - Тому будемо вивчати потреби волинян і далі впроваджувати сучасні технології на наших маршрутах. Думаю, що наступним кроком у нашій співпраці з державним банком стане впровадження проїзних у Приват24”. <br/><br/>Сервіс оплати проїзду за допомогою QR-коду від ПриватБанку діє в Україні з 2017 року. На сьогодні оплатити проїзд у транспорті у такий спосіб можна у понад двох десятках міст - як обласного, так і районного значення. Найбільшу популярність сервіс ПриватБанку здобув у Львові, Дніпрі та Вінниці. За весь час дії проекту продано 10 мільйонів 904 тисячі QR-квитків, українці сплачують за проїзд в транспорті смартфоном з Приват24 понад 30 тисяч разів щодня.</p>
    </article>
  </body>
</html>