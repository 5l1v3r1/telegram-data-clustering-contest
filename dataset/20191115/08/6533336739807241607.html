<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/si-attaccano-tutto-rubava-soldi-bollette-dell-39-acqua-219097.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-15T08:50:51+00:00"/>
    <meta property="og:title" content="Si attaccano a tutto!rubava soldi delle bollette dell’acqua:arrestato legale del comune di taormina"/>
    <meta property="og:description" content="SI ATTACCANO A TUTTO! RUBAVA I SOLDI DELLE BOLLETTE DELL'ACQUA: IN MANETTE L'AVVOCATO DEL COMUNE DI TAORMINA - ERA STATO INCARICATO DI RECUPERARE GLI ARRETRATI DAI MOROSI, HA RAZZIATO 800MILA EURO - DURANTE LE PERQUISIZIONI NELL'ABITAZIONE DELL'EX DIRIGENTE COMUNALE, E' STATO TROVATO E SEQUESTRATO UN PIZZINO CHE LO INCASTREREBBE - DIVIETO DI DIMORA IN CITTA' PER UN EX DIRIGENTE SUO COMPLICE..."/>
  </head>
  <body>
    <article>
      <h1>Si attaccano a tutto!rubava soldi delle bollette dell’acqua:arrestato legale del comune di taormina</h1>
      <address>
        <time datetime="2019-11-15T08:50:51+00:00">15 Nov 2019, 08:50</time>
      </address>
      <p>
        <b>SI ATTACCANO A TUTTO! RUBAVA I SOLDI DELLE BOLLETTE DELL'ACQUA: IN MANETTE L'AVVOCATO DEL COMUNE DI TAORMINA - ERA STATO INCARICATO DI RECUPERARE GLI ARRETRATI DAI MOROSI, HA RAZZIATO 800MILA EURO - DURANTE LE PERQUISIZIONI NELL'ABITAZIONE DELL'EX DIRIGENTE COMUNALE, E' STATO TROVATO E SEQUESTRATO UN PIZZINO CHE LO INCASTREREBBE - DIVIETO DI DIMORA IN CITTA' PER UN EX DIRIGENTE SUO COMPLICE...</b>
      </p>
      <hr/>
      <p>
        <b>SALVO PALAZZOLO per<a href="http://www.repubblica.it/"> repubblica.it</a></b>
      </p>
      <p>Il Comune di Taormina gli aveva affidato il compito delicato di recuperare i soldi dei tanti morosi che non pagavano l’acqua. Lui si era dedicato giorno e notte all’incarico, era riuscito a incassare quasi un milione di euro, però quei soldi li ha versati sul suo conto.</p>
      <figure>
        <a href="https://www.dagospia.com/mediagallery/Dago_fotogallery-255522/1238617.htm">
          <img src="https://cdn-static.dagospia.com/img/foto/11-2019/guardia-di-finanza-1238617.png"/>
        </a>
        <figcaption>guardia di finanza</figcaption>
      </figure>
      <p>Questa mattina, i finanzieri del comando provinciale di Messina hanno arrestato l’avvocato Francesco La Face, 60 anni, il gip gli ha imposto i domiciliari ritenendolo responsabile dei reati di peculato e corruzione. L’indagine coordinata dalla procura diretta da Maurizio de Lucia ha fatto scattare anche un secondo provvedimento, per il dirigente comunale oggi in pensione Giovanni Coco, 67 anni: per lui il giudice delle indagini preliminari ha disposto il divieto di dimora a Taormina.</p>
      <p>Arriva pure un maxi sequestro di beni, per recuperare quanto sottratto alle casse pubbliche: sigilli a tre immobili dell’avvocato e ad alcuni conti bancari del dirigente in pensione, che avrebbe intascato una mazzetta da 26 mila euro per non segnalare quanto avveniva.</p>
      <figure>
        <a href="https://www.dagospia.com/mediagallery/Dago_fotogallery-255522/1238618.htm">
          <img src="https://cdn-static.dagospia.com/img/foto/11-2019/guardia-di-finanza-taormina-pizzino-1238618.png"/>
        </a>
        <figcaption>guardia di finanza taormina pizzino</figcaption>
      </figure>
      <p>L’inchiesta del comando provinciale oggi diretto dal colonnello Gerardo Mastrodomenico è nata casualmente, dopo una verifica fiscale nello studio del professionista di Taormina. Nell’abitazione del dirigente comunale è stato invece trovato un “pizzino” che per l’accusa prova i rapporti illeciti fra i due indagati.</p>
      <p>Ma anche molti altri sapevano e tacevano. Scrive la Guardia di finanza in una nota diffusa stamattina: “Questa strutturata ed indisturbata attività di sistematica appropriazione di denaro pubblico risultava nota a molti impiegati, come emerge dal contenuto delle intercettazioni, purtroppo però, come spesso le cronache giudiziarie registrano, l’omertà e la connivenza dei pubblici dipendenti sono diventati il volano del perpetrarsi nel tempo delle condotte illecite”.</p>
      <figure>
        <a href="https://www.dagospia.com/mediagallery/Dago_fotogallery-255522/1236116.htm">
          <img src="https://cdn-static.dagospia.com/img/foto/11-2019/guardia-di-finanza-1236116.png"/>
        </a>
        <figcaption>guardia di finanza</figcaption>
      </figure>
    </article>
  </body>
</html>