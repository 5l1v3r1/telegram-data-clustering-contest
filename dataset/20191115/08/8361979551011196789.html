<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/gazotransportna-sistema-rada-sprostila-pochatok-roboti-novogo-operatora-gts-novini-ukrajini-50053677.html"/>
    <meta property="og:site_name" content="НВ"/>
    <meta property="article:published_time" content="2019-11-15T08:38:00+00:00"/>
    <meta property="og:title" content="Верховна Рада спростила передачу справ від Укртрансгазу до нового оператора ГТС України"/>
    <meta property="og:description" content="Парламент ухвалив законопроекти, необхідні для початку повноцінної роботи Оператора газотранспортної системи України."/>
  </head>
  <body>
    <article>
      <h1>Верховна Рада спростила передачу справ від Укртрансгазу до нового оператора ГТС України</h1>
      <h2>Парламент ухвалив законопроекти, необхідні для початку повноцінної роботи Оператора газотранспортної системи України.</h2>
      <address>
        <time datetime="2019-11-15T08:38:00+00:00">15 Nov 2019, 08:38</time>
      </address>
      <p>Верховна Рада прийняла законопроект, який вносить зміни до закону про державні закупівлі, що спрощують перехід прав та обов’язків за договорами АТ Укртрансгаз до нового <a href="https://nv.ua/tags/operator-gts-ukrainy.html">оператора ГТС України</a> — ТОВ ОГТСУ, повідомляє <a href="https://interfax.com.ua/">Інтерфакс-Україна</a>.</p>
      <p>За відповідний законопроект у першому і другому читанні проголосували 286 і 266 народних депутатів відповідно.</p>
      <p>Законопроект дозволяє новому оператору терміном на шість місяців укладати договори з Укртрансгазом без процедур закупівлі, що дозволить ОГТСУ забезпечити безперервне надання послуг з транспортування газу.</p>
      <p>Крім того, Рада в першому читанні підтримала 257 голосами законопроект № 2359−1, яким вносяться зміни до Податкового кодексу України в частині звільнення від сплати ПДВ операцій з передачі майна, що перебуває в держвласності в складі магістральних газопроводів та інших об'єктів, що використовуються для транспортування газу і діяльності оператора ГТС, в т. ч. технологічного газу.</p>
      <p>Як повідомлялося, Кабінет міністрів України 18 вересня 2019 року оновив план анбандлінга НАК Нафтогаз України. Новим оператором буде ТОВ Оператор газотранспортної системи України (100% «дочка» АТ Укртрансгаз), яке з 1 липня 2019 року здійснює функції з технічної експлуатації ГТС і має відповідний персонал.</p>
      <p>ОГТСУ буде передано у власність АТ Магістральні газопроводи України, 100% акцій якого <a href="https://nv.ua/ukr/biz/markets/gts-ukrajini-magistralni-gazoprovodi-peredani-v-upravlinnya-minfinu-novini-ukrajini-50049607.html">Кабмін передав в управління Міністерству фінансів</a>. Одночасно держава передасть новому оператору в управління газотранспортну систему терміном на 15 років.</p>
      <p>Новий оператор зможе повноцінно запрацювати з 1 січня 2020 року. Нова модель анбандлінга Нафтогазу відповідає вимогам Третього енергопакету ЄС, що відкриває дорогу для підписання нового транзитного договору у відповідності до європейських правил.</p>
      <p><a href="https://nv.ua/ukr/biz/markets/gts-ukrajini-rada-priynyala-zakon-pro-anbandling-novini-ukrajini-50050964.html">Верховна Рада 31 жовтня 2019 ухвалила в другому читанні і в цілому законопроект № 2239−1</a>, необхідний для відділення від НАК Нафтогаз України діяльності з транспортування природного газу, сертифікації нового незалежного оператора газотранспортної системи і створення умов для укладення транзитного контракту з Газпромом за європейськими правилами.</p>
    </article>
  </body>
</html>