<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741759"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T03:18:00+00:00"/>
    <meta property="og:title" content="'ดำรงค์'ชี้ไม่ต้องรอ!ใครมีภบท.5จับส่งตร.ได้เลย"/>
    <meta property="og:description" content="“ดำรงค์”ชี้ไม่ต้องรอ!ใครมี “ภบท.5”จับส่งพนักงานสอบสวนได้เลย กฎหมายป่าไม้ดิ้นไม่ได้ ระบุคดีบุกรุกป่าใครก็ช่วยไม่ได้  ยันรอดูผลสอบถ้าตุกติกเตรียมแย้ง"/>
  </head>
  <body>
    <article>
      <h1>'ดำรงค์'ชี้ไม่ต้องรอ!ใครมีภบท.5จับส่งตร.ได้เลย</h1>
      <address>
        <time datetime="2019-11-15T03:18:00+00:00">15 Nov 2019, 03:18</time>
      </address>
      <p>
        <b>“ดำรงค์”ชี้ไม่ต้องรอ!ใครมี “ภบท.5”จับส่งพนักงานสอบสวนได้เลย กฎหมายป่าไม้ดิ้นไม่ได้ ระบุคดีบุกรุกป่าใครก็ช่วยไม่ได้  ยันรอดูผลสอบถ้าตุกติกเตรียมแย้ง</b>
      </p>
      <p>เมื่อวันที่ 15 พ.ย. นายดำรงค์ พิเดช หัวหน้าพรรครักษ์ผืนป่าประเทศไทย กล่าวถึงกรณี น.ส.ปารีณา ไกรคุปต์ แจ้งครอบครองที่ดิน ภบท.5 จำนวน 1,706 ไร่ ต่อ ป.ป.ช. ว่า ตนพูดในภาพรวมการครอบครอง ภบท.5 ไม่ต้องสอบสวนไม่ต้องรออะไรแล้ว ใครมีชื่อครอบครอง ภบท.5 ก็ส่งพนักงานสอบสวนได้เลย สมัยเป็นป่าไม้ตนจับมาเป็นร้อยๆ คดีก็ ภบท.5 ตนไม่รู้ว่าน.ส.ปารีณาครอบครองอะไรอย่างไรแต่พูดในภาพรวม ดูจากข่าวมีทั้งเกี่ยวข้องกับ ส.ป.ก. และ พื้นที่ป่าสงวนบางส่วน แต่ในพื้นที่จริงเท็จอย่างไรไม่รู้ ซึ่งในส่วนของส.ป.ก.หากไม่มีคุณสมบัติก็ต้องยึดคืน แต่หากเป็นพื้นที่ป่าไม้ก็ต้องมีความผิดตามกฎหมายและมีบทลงโทษ เช่น ถ้าเป็นความผิดตาม พ.ร.บ.ป่าไม้ 2484 มาตรา 55 ผู้ใดครอบครองรายสุดท้ายถือเป็นผู้บุกรุก ถ้าเกิน 25 ไร่ก็หนัก คุก 2-15 ปี ไม่มีข้อยกเว้นอะไรทั้งสิ้น ซึ่งถ้าเป็นที่ดินตามมติ ครม.30 เม.ย.2541 ผ่อนผันการจับกุมก็ต้องมีชื่อเป็นราษฎรยากจนไปยื่นขอผ่อนผันการจับกุมไว้ <br/><br/>“ถ้าเป็นความผิดตามกฎหมายป่าไม้ การบุกรุกป่า ไม่มีใครช่วยได้ก็แล้วกัน เพราะมันเป็นกฎหมายตายตัวขอบเขตชัดเจน จะดัดแปลงอะไรไม่ได้ทั้งสิ้น จะไปบอกทำกินมาก่อนปี 2489 ก็ไม่ได้ ถ้าไม่มี ส.ค.1 และถ้ามี ส.ค.1 ก็ต้องแจ้งการครอบครอง พิสูจน์ภาพถ่ายทางอากาศ มันไม่ได้ง่าย ใครก็แล้วแต่ที่เอา ภบท.5 มาแสดง พนักงานเจ้าหน้าที่ป่าไม้ก็จับส่งพนักงานสอบสวนไม่ต้องไปสอบสวนแล้ว”นายดำรงค์ กล่าว<br/><br/>ส่วนกรณีที่เกรงว่าเป็นกรณีของส.ส.ฝั่งรัฐบาลจะมีการช่วยเหลือกันหรือไม่นั้น นายดำรงค์ กล่าวว่า ในข้อกฎหมาย ใครก็ช่วยไม่ได้ ใครจะไปช่วยใครนั้น ตนว่าลำบาก ขอให้เชื่อตน และหากมีการช่วยเหลือกันโดยไม่เป็นไปตามกฎหมายแม้เป็นพรรคร่วมรัฐบาล ตนเป็นพรรครักษ์ผืนป่าฯ จะออกมาแถลง เวลานี้ขอดูการทำงานตรวจสอบของหน่วยงานต่างๆ ก่อน ดูก่อนว่ากรมป่าไม้ตรวจสอบอย่างไร และรัฐบาลจัดการอย่างไร.<br/> </p>
    </article>
  </body>
</html>