<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/razumkov-prokomentuvav-situaciyu-zi-skorohod-329725_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T03:41:00+00:00"/>
    <meta property="og:title" content="Разумков прокоментував ситуацію зі Скороход"/>
    <meta property="og:description" content="Разумков підтвердив, що найближчим часом фракція партії Слуга народу у парламенті буде вирішувати питання про подальше перебування Скороход у своїх лавах."/>
  </head>
  <body>
    <article>
      <h1>Разумков прокоментував ситуацію зі Скороход</h1>
      <h2>Разумков підтвердив, що найближчим часом фракція партії "Слуга народу" у парламенті буде вирішувати питання про подальше перебування Скороход у своїх лавах.</h2>
      <address>
        <time datetime="2019-11-15T03:41:00+00:00">15 Nov 2019, 03:41</time>
      </address>
      <p>Ситуація з <a href="https://dt.ua/POLITICS/gpu-poyasnila-prichini-zatrimannya-cholovika-deputatki-skorohod-329681_.html"><b>народною депутаткою Ганною Скороход та її чоловіком</b></a> навряд чи була створена навмисно – це або випадковість, або якісь "сплановані дії правоохоронних органів", заявив спікер Верховної Ради України Дмитро Разумков в ефірі програми "<a href="https://www.youtube.com/watch?v=_Y369pt4QUY">Право на владу</a>" на телеканалі "1+1".</p>
      <p>Так, відповідаючи на питання співголови партії "Опозиційна платформа – За життя" Юрія Бойка щодо ситуації навколо Скороход та арешту її чоловіка, Разумков сказав, що дізнався про ці події, як і більша частина народних депутатів, тільки в Раді.</p>
      <p>"Я дізнався про це, як і ви, перебуваючи в стінах парламенту... Мені не було відомо про ці події", – вказав спікер.</p>
      <p>При цьому Разумков підкреслив, що не може стверджувати, чи винен чоловік Скороход, чи ні – в Україні для визначення винності людини існують правоохоронні органи і суди. Також він нагадав, що окрім Скороход, ще 16 депутатів СН проголосували проти ринку землі – і ні з ким нічого не сталося.</p>
      <p>"Але це сталося з чоловіком одного з депутатів. Я не можу зараз говорити, що це якимось чином пов'язано. Тому що, наскільки мені відомо, і я думаю, що я не помиляюся, по всім іншим особам, які не голосували або утрималися, проголосували "проти", жодних таких дій не відбулося... Сьогодні у мене немає інформації щодо цієї ситуації", – сказав він.</p>
      <p>Однак при цьому Разумков підтвердив, що найближчим часом фракція партії "Слуга народу" у парламенті буде вирішувати питання про подальше перебування Скороход у своїх лавах.</p>
      <p>Під час засідання Ради, 14 листопада, Анна Скороход заявила про те, що після того, як вона проголосувала проти відкриття земельного ринку і відстоювала в Раді держвласність ГТС, <b><a href="https://dt.ua/POLITICS/deputatka-slugi-narodu-zvinuvatila-op-ta-gpu-v-tisku-na-neyi-ta-yiyi-rodinu-329648_.html">її чоловіка затримали за дорученням </a></b>одного із заступників голови Офісу президента і заступника генпрокурора Віталія Каська. Зазначимо, що Алякіна пов'язують з російським підприємцем Павлом Фуксом. Після виступу Скороход, Арахамія звинуватив її в пропонуванні депутатам хабара.</p>
      <footer>За матеріалами: <a href="https://dt.ua/go/aHR0cDovL3d3dy4xcGx1czEudWEv">Телеканал "1+1"</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>