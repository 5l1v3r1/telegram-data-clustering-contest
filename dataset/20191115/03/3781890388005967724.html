<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741604"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T03:00:00+00:00"/>
    <meta property="og:title" content="จอมขมังเวทย์ 2020 ความเชื่อ ศรัทธา อาคม!"/>
    <meta property="og:description" content="ดูหนังกับหมีสัปดาห์นี้รีวิว ภาพยนตร์ไทยฟอร์มยักษ์จากค่ายหนัง 'สหมงคลฟิล์ม อินเตอร์เนชั่นแนล' กับมหาศึกครั้งใหม่ของเหล่าคนเล่นของและผู้ใช้เวทย์มนต์คาถาอาคม สานต่อจากภาคแรกเมื่อ 15 ปีก่อน 'จอมขมังเวทย์ 2020' "/>
  </head>
  <body>
    <article>
      <h1>จอมขมังเวทย์ 2020 ความเชื่อ ศรัทธา อาคม!</h1>
      <address>
        <time datetime="2019-11-15T03:00:00+00:00">15 Nov 2019, 03:00</time>
      </address>
      <p>
        <b>ดูหนังกับหมีสัปดาห์นี้รีวิว ภาพยนตร์ไทยฟอร์มยักษ์จากค่ายหนัง "สหมงคลฟิล์ม อินเตอร์เนชั่นแนล" กับมหาศึกครั้งใหม่ของเหล่าคนเล่นของและผู้ใช้เวทย์มนต์คาถาอาคม สานต่อจากภาคแรกเมื่อ 15 ปีก่อน "จอมขมังเวทย์ 2020" </b>
      </p>
      <p><b>การกลับมาสานต่อเรื่องราวเมื่อ 15 ปี ก่อน... </b>หลังจากจอมขมังเวทย์ในตำนาน ถูกจับไปขังในคุกลงอาคมเพื่อจองจำไปจนกว่าจะถึงวันตาย ได้มีเหล่าจอมขมังเวทย์รุ่นใหม่เกิดขึ้นจำนวนมาก ซึ่งก็ต่างพยายามเสาะแสวงหาเวทย์มนต์คาถาทั้งในทางที่ผิดและถูก เพื่อสนองกิเลสของตัวเอง ซึ่งในภาคนี้ <b>"ต้อม-ปิยะพันธ์ ชูเพ็ชร์"</b> ผู้กำกับในภาคแรกก็ยังรับหน้าที่คุมบังเหียนทั้งกำกับและเขียนบทเอง โดยเจ้าตัวยืนยันการันตีว่า ภาคนี้ไม่ใช่หนังรีเมค ไม่ใช่หนังย้อนอดีต แต่เป็นภาคที่ทุกคนต้องดูต่อจากภาคที่แล้ว ความสนุก ความขลัง และแอ๊คชั่นสุดมันมีให้เห็นกันอย่างเต็มที่...</p>
      <figure>
        <img src="https://www.dailynews.co.th/admin/upload/20191114/news_pWBeYAqkzq141829_533.jpg?v=201911151410?v=2136"/>
      </figure>
      <figure>
        <iframe src="https://www.youtube.com/embed/VhBJwbWvuWw" width="640" height="360" data-service="Youtube" scrolling="no"/>
      </figure>
      <p><mark><b>ย้อนรอย จอมขมังเวทย์ 2005</b></mark><br/><b>"อิทธิ" </b><i>(รับบทโดย นก-ฉัตรชัย เปล่งพานิช ) </i>จากตำรวจน้ำดี มือดี สะอาด สังกัดหน่วยปราบปรามพิเศษโดยเฉพาะอาชญากรที่มีเวทย์มนต์คาถาอาคม กลับต้องมากลายเป็นอาชญากรเสียเอง สาเหตุมาจากการถูกใส่ร้ายป้ายสี ด้วยฝีมือเพื่อนตำรวจด้วยกัน <b>"อิทธิ"</b> เลือกจะเสาะแสวงหาของดีกลับไปล้างแค้น ผลข้างเคียงที่หลีกเลี่ยงไม่ได้ก็คือ ถลำตัวเข้าสู่ด้านมืดจนถูกขนานนามว่าเป็น <b>"จอมขมังเวทย์ในตำนาน"</b> แต่เพราะเหนือฟ้าย่อมมีฟ้า แม้จะเก่งสักเพียงไหนเขาก็ยังพ่ายแพ้ให้แก่ <b>"ผู้หมวดสันติ"</b> <i>(รับบทโดย กอล์ฟ-พุฒิชัย อมาตยกุล ) </i>นายตำรวจที่เดินรอยตาม <b>"อิทธิ"</b> เขาศึกษาอาคมจนสามารถล้ม<b> "อิทธิ" </b>จนได้แต่ผลข้างเคียงก็ไม่ต่างอะไรกันนัก เพราะต้องถลำตัวเข้าสู่ด้านมืดชนิดกู้ไม่กลับ สุดท้ายก็ถูกจับไปจองจำในคุกที่ลงอาคมเช่นเดียวกัน เรื่องราวของภาพยนตร์ไทยที่สะท้อนความเชื่อด้านคาถาอาคม เพื่อเพิ่มพลังอำนาจและอิทธิพล ในช่วงปี 2548<br/>สามารถโกยรายได้ไปมากกว่า 38 ล้านบาท.</p>
      <figure>
        <img src="https://www.dailynews.co.th/admin/upload/20191114/news_wzrsKmZhbn141829_533.jpg?v=201911151410?v=5851"/>
      </figure>
      <figure>
        <img src="https://www.dailynews.co.th/admin/upload/20191114/news_rbOTuFlQNZ141830_533.jpg?v=201911151410?v=7865"/>
      </figure>
      <p><b>มนต์คาถาและวิชาที่ปรากฏในเรื่องนี้</b><br/><i><b>"หุ่นพยนต์" </b></i>ไสยเวทย์แห่งการปลุกชีพให้สิ่งไร้ชีวิต กลายเป็นมีชีวิตเพื่อเป็นข้ารับใช้ผู้ซื่อสัตย์ โดยในเรื่องนี้จะมีอยู่ 3 ชนิดได้แก่ <b>"มอม"</b> สัตว์เทพศักดิ์สิทธิ์ ลักษณะคล้ายกิ้งก่า แต่หน้าเป็นสิงห์ ปราดเปรียวว่องไวและอยู่ฝ่ายพระเอก <b>"หมาก ปริญ" </b>สำหรับตัว <b>"มอม" </b>มักปรากฏเป็นรูปปูนปั้นอยู่คู่กับวัดและวิถีชีวิตของชาวล้านนา โดยเฉพาะวัดในจังหวัดเชียงใหม่,<b> "วัวธนู" </b>สัตว์ที่สร้างมาจากโลหะอาถรรพ์ ลงอักขระยันต์เข้มขลัง เป็นสุดยอดแห่งเดรัจฉานที่มีพละกำลังมาก ผู้ใช้ส่วนใหญ่จะเสกเพื่อเฝ้าบ้าน เฝ้าทรัพย์สมบัติ และบางครั้งก็นำไปใช้เป็นอาวุธสั่งให้ไปกำจัดศัตรูได้ด้วย<b> "วัวธนู"</b> เคยถูกใช้งานในภาคแรกมาแล้วโดยฝีมือของ <b>"อิทธิ"</b> ที่ต้องการล้างแค้นกลุ่มตำรวจคู่อริ เขาเสกให้พุ่งเข้าชนบ้านตลอดเวลาจนอีกฝ่ายไม่กล้าออกจากบ้านไปไหน, <mark><b>"ตัวต่อ-ตัวแตน"</b></mark> เป็นวิชาการเสกแมลงมีพิษร้ายให้ไปกำจัดศัตรู โดยเหล่าจอมขมังเวทย์ทุกรายมักจะใช้วิชานี้เป็น อย่างไรก็ตามเคยมีเรื่องเล่าเกี่ยวกับวิชาเสกใบมะขามให้เป็นต่อแตน จนกลายเป็นตำนานนั่นก็คือ เรื่องราวของ <mark><b>" หลวงปู่ศุข"</b></mark> เสกใบมะขามเป็นต่อแตนใส่ <mark><b>"สำเร็จลุน" </b></mark>เกจิดังจากสปป.ลาว พอแมลงถึงมือ <mark><b>"สำเร็จลุน" </b></mark>กลับกลายเป็นใบมะขามเช่นเดิม.  <br/><br/><i><b>"คาถาอาคม"</b><mark><b> </b></mark></i>เมื่อเหล่าจอมขมังเวทย์ต้องร่ายคาถาสั้น ๆ เพื่อใช้ต่อสู้กับคู่อริ ผลที่ออกมาเกิดความแตกต่างกัน เช่น <mark><b>"มนต์ต่อกระดูกผสานบาตร" </b></mark>ถือเป็นสุดยอดคาถารักษาอาการบาดเจ็บที่กระดูกได้อย่างฉับพลัน หรือบางครั้งก็ใช้ประสานแผลให้หายได้ทันที นอกจากนี้ยังสามารถเพิ่มพละกำลังในการต่อสู้ได้อีกด้วย,<b> </b><b>"นะจังงัง"</b><b> </b>ถือเป็นคาถาที่ใช้กับศัตรูคู่อริ ร่ายมนต์ระยะใกล้แล้วเป่าใส่ใบหน้า จะทำให้อีกฝ่ายงุนงงจนทำอะไรไม่ถูก จากนั้นผู้ใช้ก็จะฉวยจังหวะนี้หลบหนีไปที่อื่นทันที หรือบางครั้งก็เป่าให้งุนงงก่อนจะลงมือสังหารด้วยอาคมอื่น ๆ,<b> มนต์เรียกภูติปลุกสัมภเวสี</b>  เป็นศาสตร์มืดเรียกเหล่าวิญญาณมาใช้งานสังหารศัตรู ยิ่งผู้ใช้มีพลังวิญญาณแก่กล้าก็จะสามารถเรียกเหล่ากองทัพวิญญาณออกมาได้เป็นจำนวนมาก และเมื่อเหล่าภูติสัมภเวสีถูกเรียกมาแล้ว มันก็จะไม่รอช้าเข้าโจมตีกัดฉีกศัตรูตรงหน้าให้แหลกเป็นชิ้นๆในทันที!!</p>
      <figure>
        <img src="https://www.dailynews.co.th/admin/upload/20191114/news_DRsWqHaEvR141831_533.jpg?v=201911151410?v=3727"/>
      </figure>
      <figure>
        <img src="https://www.dailynews.co.th/admin/upload/20191114/news_rbOTuFlQNZ141830_533.jpg?v=201911151410?v=7865"/>
      </figure>
      <p><mark><b>เรื่องย่อ จอมขมังเวทย์ 2005 <br/></b></mark>หลังการสูญเสียครั้งใหญ่เมื่อพ่อถูกตามสังหารเพื่อช่วงชิงเอาเหล็กไหลไปทำเครื่องรางจำหน่ายให้นายทุน<i> <b>"วิน" นักมวยหนุ่ม (รับบทโดย หมาก ปริญ)</b></i> ต้องเปลี่ยนความเชื่อและศรัทธาที่มีต่อสิ่งเหนือธรรมชาติเพื่อสืบหาและจัดการฆาตกรด้วยตนเอง แต่ยิ่งสืบหามากเท่าใด เขาก็ยิ่งถลำลึกสู่ศาสตร์แห่งไสยเวทย์มากขึ้นไปทุกที จนต้องเข้าไปพัวพันกับ <b><i>"จอมขมังเวทในตำนาน" (รับบทโดย นก ฉัตรชัย) </i></b>และกลุ่มผู้มีความเชื่อมั่นในชีวิตที่ดีอันมี <b><mark><i>"ครูเมย์" (รับบทโดย นก สินจัย)</i></mark></b>เป็นผู้นำและ <b><mark><i>"ก็อต" (รับบทโดย ก็อต จิรายุ)</i></mark></b> ผู้ให้การสนับสนุนซึ่งล้วนแล้วแต่มีความเกี่ยวข้องกับปริศนาฆาตกรรมสุดสยอง การปะทะอันดุเดือดของ "เหล่าจอมขมังเวท" ที่มีศรัทธาแห่งตัวตนเป็นเดิมพัน ชี้ชะตาแห่งโลกของเหล่าจอมขมังเวทย์ที่กำลังจะปะทุถึงขีดสุด ใครจะเป็นใหญ่ในศาสตร์แห่งไสยเวทกันแน่ ติดตามได้ในโรงภาพยนตร์เท่านั้น</p>
      <figure>
        <img src="https://www.dailynews.co.th/admin/upload/20191114/news_KAnQrghbpy141830_533.jpg?v=201911151410?v=5020"/>
      </figure>
      <p><i><b>จุดเด่นของ "จอมขมังเวทย์ 2020" </b></i><br/>ด้วยความเป็นหนังแอ๊คชั่นดุเดือดผสมกับเวทย์มนต์คาถาอาคม จนกลายเป็นการต่อสู้ที่ดูไม่น่าเบื่อ ไม่ว่าจะเป็นฉากโรงงานที่เต็มไปด้วยของอาคม หรือแม้แต่ห้องประชุมที่เกิดการปะทะกัน ทุกอย่างถูกจัดวางให้เกิดความกลมกลืนกับตัวเรื่องอย่างลงตัวสุด ๆ ขณะที่เหล่านักแสดงต่างสวมบทบาทตัวละครได้ดีเยี่ยม! โดยเฉพาะ <b>"ก็อต" </b>สามารถแสดงความเป็นตัวร้ายได้อย่างสุดโต่ง ทั้งสีหน้าแววตาและท่าทาง รับประกันได้ว่าถูกใจคอหนังบู๊อย่างแน่นอน ในส่วนของพระเอกอย่าง<b> "หมาก ปริญ" </b>การซ้อมคิวบู๊ได้แม่นยำ สามารถโชว์ทักษะมวยไทยได้อย่างสวยงาม รับประกันถูกใจแฟนคลับแน่นอน!!<br/><br/><b><i>จุดอ่อนของ "จอมขมังเวทย์ 2020"<br/></i></b> <br/>แม้ว่าCG จะดูกลมกลืนและเนียนไปกับตัวหนัง แต่ก็ยังมีจุดพลาดหลายแห่ง โดยเฉพาะการเคลื่อนไหวของหุ่นพยนต์ ขณะเดียวกันในเรื่องการให้บทสมดุลของตัวละครก็ยังมีข้อผิดพลาด เช่น บทบาทของเพื่อนพระเอกทั้ง 2 ราย นอกจากนี้ยังมีการล้อเลียนข่าวสารบ้านเมือง เหตุการณ์ต่าง ๆ เช่น <mark><i>นำหนังเสือดำมาปูวางกับพื้น.... หรือ การไหว้ของตำรวจกับผู้มีอิทธิพล....</i></mark> สิ่งเหล่านี้แม้จะมองว่าเป็นการสื่อสะท้อนมุมแปลกใหม่ แต่ก็ยังทำออกมาห้วนๆ ผู้ชมบางคนอาจไม่เข้าใจในสิ่งที่ต้องการนำเสนอก็เป็นได้ และสุดท้ายก็คือการเชื่อมโยงตัวละคร โดยพยายามทำเรื่องราวที่พยายามให้เกิดความซับซ้อนในช่วงหนึ่ง แต่กลับกลายเป็นว่าคนดูสามารถเดาได้ไม่ยาก เนื่องจากพล็อตเรื่องจัดวางเอาไว้อย่างราบเรียบมาก่อนแล้ว  <i>ความน่าตื่นเต้นก็เลยแป๊ก!ไปดื้อๆ....</i><br/><br/><b><i>3/<br/></i></b>5 สำหรับหนังไทยแอ๊คชั่นบู๊สุดมัน ถือเป็นภาคต่อที่ต้องรอนานเกือบ 15 ปี ซึ่งมองว่าเป็นหนังไทยอีกเรื่องที่น่าชมเหมือนกับภาคแรก</p>
      <figure>
        <img src="https://www.dailynews.co.th/admin/upload/20191114/news_FjUTVwYusd141831_533.jpg?v=201911151410?v=4025"/>
      </figure>
      <p>คอลัมน์ : <b>ดูหนังกับหมี</b><br/>โดย <mark><b>"แพนด้าอ้วน"</b></mark><br/><br/>ขอบคุณข้อมูลและภาพจาก<b> เว็บไซต์เอสเอฟซีเนม่า ยูทูป และ Sahamongkolfilm International<br/></b><br/><br/><a href="https://www.sfcinemacity.com/"><b>ร่วมสนับสนุนความสนุกในการชมภาพยนตร์โดย SF</b></a></p>
    </article>
  </body>
</html>