<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/treneren-dette-skal-han-na/71821785"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T03:59:52+00:00"/>
    <meta property="og:title" content="Treneren: Dette skal han nå"/>
    <meta property="og:description" content="Zlatan Ibrahimovic er ferdig i Los Angeles Galaxy. Nå går veien trolig tilbake til Europa, skal vi tro treneren."/>
  </head>
  <body>
    <article>
      <h1>Treneren: Dette skal han nå</h1>
      <h2>Zlatan Ibrahimovic er ferdig i Los Angeles Galaxy. Nå går veien trolig tilbake til Europa, skal vi tro treneren.</h2>
      <address><time datetime="2019-11-15T03:59:52+00:00">15 Nov 2019, 03:59</time> by <a rel="author">Marthe Ihle</a></address>
      <p>- Han ønsker, og fortjener, å avslutte karrieren i Italia, sier LA Galaxy-trener Guillermo Barros Schelotto ifølge <a href="https://www.football-italia.net/146447/ibra-wants-retire-italy">Football-Italia</a>.</p>
      <p>Onsdag bekreftet Zlatan Ibrahimovic at han er <a href="https://www.dagbladet.no/sport/zlatan-ferdig-i-la-galaxy/71817118">ferdig i Major League Soccer</a>.</p>
      <p>- Jeg kom, jeg så, jeg erobret. Takk LA Galaxy for at dere fikk meg til å føle meg i live igjen. Til Galaxy-fansen - dere ville ha Zlatan, jeg ga dere Zlatan. Vær så god. Historien fortsetter... Nå kan dere gå tilbake til å se på baseball.</p>
      <p>
        <b>Slik takket Ibrahimovic for seg. Nå raser spekulasjonene om hvor ferden går videre for 38-åringen. Ifølge Schelotto blir det altså Italia og Serie A.</b>
      </p>
      <h3>Ettertraktet</h3>
      <p>Ibrahimovic noterte seg for 52 scoringer og 17 målgivende pasninger på 53 kamper for LA Galaxy.</p>
      <p>Han har gjennom karrieren sikret seg en strålende CV, som toppscorer for toppklubber i de beste ligaene i Europa - blant annet i Barcelona og AC Milan.</p>
      <p>
        <b>Ifølge svenske <a href="https://www.expressen.se/sport/fotboll/serie-a/zlatans-nya-plan-for-karriaren-avslojad/">Expressen</a> er Milan, Napoli og Bologna aktuelle klubber for supersvensken.</b>
      </p>
      <p>Treneren innrømmer at han ikke vet hva framtida bringer for Ibrahimovic:</p>
      <p>- Jeg vet ikke. Han er en fantastisk spiller, men jeg vet ikke hva det neste steget blir. Kanskje han avslutter karrieren i Napoli eller til og med i Milan, sier han til Football-Italia.</p>
      <h3>- Jeg er MLS</h3>
      <p>I april meldte han lite ydmykt:</p>
      <p>- <a href="https://www.dagbladet.no/sport/zlatan---jeg-er-mls/70997509">Jeg er MLS</a>.</p>
      <p>Ibrahimovic er nemlig like kjent for å være kjapp i replikken som for den imponerende fotball-CV-en.</p>
      <p>Zlatan dro til USA for to år siden. Før det spilte han i Manchester United - et opphold som ble noe skuffende for mannen som er kjent for å bøtte inn mål.</p>
      <p>Nylig <a href="https://www.dagbladet.no/sport/zlatan-statue-full-av-pinlige-tabber/71706197">fikk han en statue</a> i Malmö, der han kommer fra.</p>
    </article>
  </body>
</html>