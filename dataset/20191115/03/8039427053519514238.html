<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=955042"/>
    <meta property="og:site_name" content="Andhrajyothy"/>
    <meta property="article:published_time" content="2019-11-15T03:18:19+00:00"/>
    <meta property="og:title" content="షుగర్‌తో అతడు.. అతడి కోసం స్నేహితుడు"/>
    <meta property="og:description" content="ADVT"/>
  </head>
  <body>
    <article>
      <h1>షుగర్‌తో అతడు.. అతడి కోసం స్నేహితుడు</h1>
      <address>
        <time datetime="2019-11-15T03:18:19+00:00">15 Nov 2019, 03:18</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>పురుగుల మందు తాగిన బాలుడు.. </b>
        </li>
        <li>
          <b>అదే మందు తాగిన స్నేహితుడు.. ఇద్దరూ మృతి</b>
        </li>
      </ul>
      <p><b>మద్దూరు, నవంబరు 14: </b>ఆ ఇద్దరు ముక్కుపచ్చలారని బాలురు ప్రాణస్నేహితులు. చదువైనా, ఆటైనా ఒకరిని వదిలి మరొకరు ఉండరు. ‘బతుకంతా అనారోగ్యంతో నెట్టుకురాలేను. రోజుకు 3 సూదులు తీసుకుంటున్న. నేను చచ్చిపోతాను’ అని చెప్పాడు స్నేహితుడు! వద్దని వారించిన అతని మిత్రుడు.. చివరికి నేనూ నీవెంటేనన్నాడు! ఇద్దరూ పురుగుల మందు తాగి అనంతలో కాలకు వెళ్లారు! చిన్న వయసులోనే.. శరీరాన్ని పీల్చిపిప్పిచేసే మధుమేహం (షుగర్‌)తో ఆరోగ్యం క్షీణించి, తల్లిదండ్రులకు భారమయ్యాననే ఆందోళనతో ఒకరు ఆత్మహత్య చేసుకుంటే.. ఆ స్నేహితుడు లేని బతుకు తనకెందుకంటూ మరొకరు ఆత్మహత్య చేసుకున్నారు! అంతర్జాతీయ మధుమేహం రోజుకు ఒకరోజు ముందు (నవంబరు 14న) బుధవారం జరిగిన ఈ ఘటన సిద్దిపేట జిల్లాలో పెను విషాదం నింపింది. మృతులు.. మద్దూరు మండలం పిట్టలగూడేనికి చెందిన భాస్కర్‌ (13), బన్నీ (11). లక్ష్మి, రమేశ్‌ దంపతుల ముగ్గురు పిల్లల్లో భాస్కర్‌ రెండోవాడు. ఏడో తరగతి చదువుతున్నాడు. అక్కడే ఉంటున్న శోభ, లక్ష్మణ్‌ దంపతుల పెద్ద కుమారుడు బన్నీ (11) ఆరో తరగతి చదువుతున్నాడు. భాస్కర్‌.. పసిప్రాయం నుంచే మధుమేహంతో బాధపడుతున్నాడు. రోజూ మూడు పూటలా ఇన్సులిన్‌ తీసుకోవాల్సిందే.</p>
      <p>  అతడి ఆరోగ్యం కోసం ఇప్పటి దాకా రూ.7 లక్షల దాకా ఖర్చుచేశారు. కొడుకు వైద్య ఖర్చులను కూడగట్టేందుకు రమేశ్‌ వలస వెళ్లాడు. ఈ క్రమంలో భాస్కర్‌.. తన పొట్టలో అదోలా ఉందని ఆస్పత్రికి తీసుకెళ్లాలని తల్లిని కోరాడు. ఆస్పత్రికి వెళితే.. షుగర్‌ ఉన్నందున ఏమీ తినకుండా రావాలని వైద్యులు తిప్పి పంపారు. అయితే పనులతో తల్లి ఆస్పత్రికి తీసుకెళ్లడం కొంత వాయిదా వేసింది. రోజూ బన్నీతో కలిసి పాఠశాలకు వెళ్లే భాస్కర్‌ బుధవారం బడికి వెళ్లి మధ్యాహ్నమే ఇంటికొచ్చాడు. తల్లి మందలించడంతో మళ్లీ స్కూలుకెళ్లి సాయంత్రం వచ్చాడు. అదే సమయంలో ఇంటికి చేరుకున్న బన్నీ.. ఆ తర్వాత భాస్కర్‌ దగ్గరకు వెళ్లాడు. ఇద్దరూ కలిసి అఘాయిత్యానికి పాల్పడ్డారు. </p>
      <p>
        <b>బొప్పాయి చెట్టు నుంచి.. </b>
        <b>మధుమేహంతో నొప్పులు, తల్లి మందలింపులు, వెరసి మనోవేధనకు గురైన భాస్కర్‌.. తన దగ్గరకు వచ్చిన బన్సీని వెంటబెట్టుకొని ఇంటి సమీపంలో బొప్పాయి చెట్టు దగ్గరకు వెళ్లాడు. దానిపై వేలాడదీసిన పురుగుల మందు డబ్బాను తీసి, అందులోని మందును చెంబులో పోసుకున్నాడు. ఇద్దరూ దాన్ని తీసుకొని పాఠశాల వద్దకు చేరుకున్నారు. అక్కడే ఆ మందును ఇద్దరూ తాగి ఇంటికి వచ్చి ‘మేం చచ్చిపోతున్నాం’ అంటూ కుప్పకూలారు. ఆందోళనకు గురైన బన్నీ, భాస్కర్‌ తల్లులు వారిని చికిత్స కోసం చేర్యాల ప్రభుత్వాస్పత్రికి తరలించేలోపే భాస్కర్‌ మృతి చెందాడు. బన్నీ పరిస్థితి విషమంగా మారడంతో మెరుగైన చికిత్స కోసం సిద్దిపేట ప్రభుత్వ ఆస్పత్రికి తరలించగా చికిత్స పొందుతూ మృతి చెం దాడు. ఇరువురి మృతితో గూడెంలో విషా దం నెలకొంది. గురువారం అంత్యక్రియలు నిర్వహించారు. </b>
        <b>ఇట్ల చేస్తడనుకోలేదు</b>
      </p>
      <p>
        <b>తిరిగితిరిగి వచ్చిండు. మొఖం అంతా నల్ల బడింది. మొఖం కడుక్కో బిడ్డా అన్నా. ఇంతలోనే అడ్డం పడ్డడు. పురుగుల మందు వాసనచ్చింది. దవాఖానాకు తీసుకుపోయినా బతకలేదు. నా కొడుకు షుగర్‌తో బాధపడుతున్నడు. కడుపు నొస్తుందని చెబితే డాక్టర్‌కు చూపించిన. ఇంతలోనే ఇలా చేస్తడనుకోలేదు.</b>
      </p>
      <p>
        <b>-భాస్కర్‌ తల్లి లక్ష్మి, పిట్టలగూడెం</b>
      </p>
      <p> </p>
    </article>
  </body>
</html>