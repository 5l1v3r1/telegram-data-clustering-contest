<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=955041"/>
    <meta property="og:site_name" content="Andhrajyothy"/>
    <meta property="article:published_time" content="2019-11-15T03:17:48+00:00"/>
    <meta property="og:title" content="శబరిమలకు...మహిళలు వెళ్లొచ్చా!"/>
    <meta property="og:description" content="ADVT"/>
  </head>
  <body>
    <article>
      <h1>శబరిమలకు...మహిళలు వెళ్లొచ్చా!</h1>
      <address>
        <time datetime="2019-11-15T03:17:48+00:00">15 Nov 2019, 03:17</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>‘శబరిమల’ తాజా తీర్పుపై సందేహాలు</b>
        </li>
        <li>
          <b>దర్శనం కోసం 36 మంది మహిళలు సిద్ధం</b>
        </li>
      </ul>
      <p><b>తిరువనంతపురం:</b> మరో రెండు రోజుల్లో శబరిమల ఆలయ తలుపులు తెరుచుకోనున్నాయి. ఇదే సమయంలో... మహిళల ప్రవేశంపై నిర్ణయాన్ని సుప్రీంకోర్టు విస్తృత రాజ్యాంగ ధర్మాసనానికి నివేదించింది. అయితే... మహిళల ఆలయ ప్రవేశానికి అనుమతిస్తూ గత ఏడాది ఇచ్చిన తీర్పుపై స్టే మాత్రం ఇవ్వలేదు. అంటే... పాత తీర్పు అమలులో ఉన్నట్లేనని, వారు శబరిమలకు వెళ్లవచ్చునని న్యాయ నిపుణులు చెబుతున్నారు. ఇప్పటిదాకా నిషేధిత వయసులో 36 మంది మహిళలు అయ్యప్ప దర్శనం కోసం ఆన్‌లైన్‌లో తమ పేర్లు నమోదు చేసుకున్నారు. గత ఏడాది 740 మంది పేర్లు నమోదు చేసుకున్నప్పటికీ... పోలీసులు వారి ఇళ్లకు వెళ్లి, ఆలయానికి వస్తే ఉద్రిక్తతలు తలెత్తే ప్రమాదముందని, రాకపోవడమే మంచిదని వారికి నచ్చజెప్పారు. ఇప్పుడు పేర్లు నమోదు చేసుకున్న వారి వివరాలు కూడా పరిశీలిస్తున్నారు. సుప్రీం తీర్పుపై స్పష్టత కోసం న్యాయ నిపుణులను సంప్రదిస్తామని కేరళ సీఎం విజయన్‌ తెలిపారు. సుప్రీం తీర్పులను ఈ నెల 16, 17 తేదీల్లో జరిగే సీపీఎం సమావేశాల్లో చర్చిస్తామని ఆ పార్టీ జాతీయ ప్రధాన కార్యదర్శి సీతారాం ఏచూరి తెలిపారు.</p>
      <p> </p>
      <p>
        <b>అది వివక్ష కాదు: ఆరెస్సెస్‌</b>
      </p>
      <p> </p>
      <p>శబరిమల ఆలయంలోకి మహిళల ప్రవేశానికీ, లింగ సమానత్వానికీ సంబంధంలేదని ఆరెస్సెస్‌ అఖిల భారతీయ ప్రచార ప్రముఖ్‌ అరుణ్‌ కుమార్‌ తెలిపారు. ‘‘ఇది మహిళలపై వివక్ష కానే కాదు. విశ్వాసం ఆధారంగా ఏర్పడిన ఆచారాలు, సంప్రదాయాల్లో భాగం మాత్రమే’ అని పేర్కొన్నారు.</p>
      <p>
        <b> </b>
      </p>
      <p>
        <b>రాజ్యాంగ ధర్మాసనానికి వద్దు: మహిళా నేతలు</b>
      </p>
      <p> </p>
      <p>సుప్రీం తీర్పు దురదృష్టకరమని మహిళా హక్కుల నేతలు అన్నారు. విస్తృత ధర్మాసనానికి నివేదించాల్సిన అవసరంలేదని అభిప్రాయపడ్డారు. 16న శబరిమల వెళ్లి తీరతానని మహిళాహక్కుల నేత తృప్తి దేశాయ్‌ స్పష్టం చేశారు.</p>
      <p> </p>
      <p>
        <b>మళ్లీ సమస్య తేవొద్దు: కాంగ్రెస్‌</b>
      </p>
      <p> </p>
      <p>ఆలయ ప్రవేశానికి యువ మహిళలు బయల్దేరితే వారికి పోలీసు భద్రత కల్పిస్తామంటూ ప్రభుత్వం మరోసారి సమస్యలు సృష్టించవద్దని కేరళ కాంగ్రెస్‌ నేత రమేశ్‌ చెన్నితల హితవు పలికారు. కాంగ్రెస్‌ ఎంపీ శశి థరూర్‌ కూడా తీర్పుపై హర్షం వ్యక్తంచేశారు. మత విశ్వాసాలకు సంబంధించిన అంశాలు ఉన్నందునే కోర్టు రాజ్యాంగ ధర్మాసనానికి నివేదించిందని అభిప్రాయపడ్డారు.</p>
    </article>
  </body>
</html>