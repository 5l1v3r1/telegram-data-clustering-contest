<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232010/"/>
    <meta property="og:site_name" content="Українська правда"/>
    <meta property="article:published_time" content="2019-11-15T03:15:48+00:00"/>
    <meta property="og:title" content="Рябошапка планує розпрощатись з прокурором Куликом"/>
    <meta property="og:description" content="Керівник Генеральної прокуратури Руслан Рябошапка повідомив, що з 1 січня “відомий на весь світ” прокурор Костянтин Кулик не працюватиме у ГПУ оскільки не пройшов переатестацію."/>
  </head>
  <body>
    <article>
      <h1>Рябошапка планує розпрощатись з прокурором Куликом</h1>
      <address>
        <time datetime="2019-11-15T03:15:48+00:00">15 Nov 2019, 03:15</time>
      </address>
      <p>Керівник Генеральної прокуратури Руслан Рябошапка повідомив, що з 1 січня "відомий на весь світ" прокурор Костянтин Кулик не працюватиме у ГПУ через те, що не пройшов переатестацію.</p>
      <p><b>Джерело:</b> <a href="https://www.currenttime.tv/a/ryaboshapka/30272093.html">інтерв’ю</a> Рябошапки для "Настоящее время"</p>
      <p><b>Пряма мова:</b> "Справа в тому, що він не прийшов на тестування. Закон нам не залишає іншого шляху, крім як попрощатися з Костянтином Геннадійовичем."</p>
      <p>Ми плануємо, що новий Офіс почне функціонувати з 1 січня (відповідно до реформи ГПУ, яка стане Офісом генерального прокурора – УП). Відповідно, 1 січня у новому Офісі можуть бути тільки переатестованим прокурори. А Костянтин Кулик таким не є.</p>
      <p><b>Деталі: </b>Рябошапка додав, що Кулика "знає весь світ" завдяки справі газової компанії "Burisma", до управління якої входив син колишнього віцепрезидента США Джо Байдена Хантер.</p>
      <p><b>Що було раніше: </b>Український прокурор Костянтин <a href="https://www.pravda.com.ua/news/2019/10/24/7229966/">Кулик прогуляв іспит</a> на знання законодавства для роботи в Офісі генерального прокурора.</p>
      <p>
        <b>Нагадаємо:</b>
      </p>
      <ul>
        <li>The New York Times повідомляло, що український прокурор <a href="https://www.pravda.com.ua/news/2019/10/18/7229423/">Костянтин Кулик</a> склав англомовне досьє на 7 сторінок про корупцію Хантера Байдена – сина колишнього віце-президента США, чим сприяв боротьбі, яка призвела до розслідування щодо президента Дональда Трампа.</li>
      </ul>
      <p>
        <b>Передісторія:</b>
      </p>
      <ul>
        <li>Наприкінці березня заступник голови департаменту міжнародно-правової співпраці ГПУ Костянтин Кулик нібито висунув підозри представникам <a href="https://www.pravda.com.ua/news/2019/03/28/7210535/">оточення президента</a> Петра Порошенка. У ГПУ <a href="https://www.pravda.com.ua/news/2019/03/29/7210588/">заперечили це й викликали</a> його на допит.. Але <a href="https://www.pravda.com.ua/news/2019/08/14/7223581/">карати Кулика </a>не стали.</li>
        <li>Тодішній президент Петро<a href="https://www.pravda.com.ua/news/2019/04/12/7211989/"> Порошенко заявляв</a>, що Кулик "отримав наказ" від олігарха Ігоря Коломойського звинуватити його у втручанні у "справу Курченка".</li>
        <li><a href="https://www.pravda.com.ua/news/2019/04/12/7211995/">Кулик заявляв</a>, що не зустрічався з Коломойським та його оточенням в Ізраїлі та Австрії.</li>
        <li>Кулик також заявляв, що Порошенко і його соратники разом із керівництвом Генпрокуратури<a href="https://www.pravda.com.ua/news/2019/04/11/7211969/"> втручалися у розслідування</a> провадження стосовно Сергія Курченка та його ймовірних спільників.</li>
        <li><a href="https://www.pravda.com.ua/news/2019/04/18/7212674/">Коломойський говорив</a>, що "переховував Ложкіна", коли, Кулик хотів вручити колишньому голові Адміністрації президента Порошенка Борису Ложкіну підозру.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/15/7232006/"/>
        <a href="https://www.pravda.com.ua/news/2019/11/15/7232003/"/>
        <a href="https://www.pravda.com.ua/news/2019/11/14/7231979/"/>
      </related>
    </article>
  </body>
</html>