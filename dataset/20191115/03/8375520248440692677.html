<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/u-vinnici-vidkriyut-sadochok-innovaciynogo-spryamuvannya-640053.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T03:16:46+00:00"/>
    <meta property="og:title" content="У Вінниці відкриють садочок інноваційного спрямування"/>
    <meta property="og:description" content="Пілотний інноваційний проект з муніципально-приватного партнерства передбачається реалізувати на базі новозбудованого закладу дошкільної освіти на вул. Трамвайній."/>
  </head>
  <body>
    <article>
      <h1>У Вінниці відкриють садочок інноваційного спрямування</h1>
      <address>
        <time datetime="2019-11-15T03:16:46+00:00">15 Nov 2019, 03:16</time>
      </address>
      <h4>Пілотний інноваційний проект з муніципально-приватного партнерства передбачається реалізувати на базі новозбудованого закладу дошкільної освіти на вул. Трамвайній.</h4>
      <p>14 листопада, рішенням виконкому міської ради оголошено конкурс на оренду цього приміщення. <br/>Будівлю дошкільного закладу на вул. Трамвайній, який збудував інвестор, нещодавно прийняли до комунальної власності територіальної громади. Щоб створити на його базі перший дошкільний заклад у рамках муніципально-приватного партнерства, претенденти серед надавачів освітніх послуг мають перемогти у конкурсі.</p>
      <p>«Конкурс абсолютно відкритий. Ми розраховуємо, що створення такого закладу в рамках муніципально-приватного партнерства – з одного боку, продемонструє приватним закладам дошкілля переваги цього проєкту. І в результаті його реалізації – буде зацікавленість таких закладів брати діток із загальної черги, за яких доплачуватиме міський бюджет. А з іншого – це можливість забезпечити додатковими місцями діток, які перебувають у черзі на відвідування садочка. І у них буде можливість навчатись за новаторськими методиками – з використанням цифрових технологій, іноземним мовам та за спеціальними оздоровчими методиками», - каже директорка департаменту освіти міської ради Оксана Яценко. <br/><br/>Відповідно до умов конкурсу, не менше 20% дитячого контингенту у новому закладі мають складати маленькі мешканці мікрорайону, які зареєстровані у загальній електронній черзі. У садочку має функціонувати не менше 5 груп, з яких як мінімум одна група - для дітей раннього віку. В цілому заклад повинен прийняти не менше 100 вихованців, але з можливим розширенням до 150 місць. Також переможець конкурсу зобов’язаний облаштувати нове приміщення обладнанням, устаткуванням та інвентарем для повноцінної роботи.</p>
      <p>Орендувати приміщення пропонується на 15 років без права викупу з обов’язковим збереженням цільового призначення як закладу дошкільної освіти. Термін подачі заявок на участь у конкурсі – до 28 листопада 2019 року включно. <br/><br/>Нагадаємо, механізм здобуття дошкільної освіти дітям із загальної черги у приватних закладах затвердив 7 листопада виконавчий комітет міської ради, тим самим започаткувавши муніципально-приватне партнерство у сфері дошкілля https://www.vmr.gov.ua/Lists/CityNews/ShowNews.aspx?ID=6409 .</p>
      <p>Серед критеріїв, яким повинні відповідати заклади-партнери проєкту, - здійснення освітньої діяльності на підставі відповідної ліцензії, наявність достатньої кількості педагогічних кадрів, забезпечення належної матеріально-технічною базою. Заклад має використовувати у навчально-виховному процесі програми розвитку дітей, що відповідають вимогам Базового компонента дошкільної освіти, з обов’язковою інноваційною складовою.</p>
      <p>Частину вартості утримання дітей у новому закладі компенсують за принципом «гроші йдуть за дитиною» з міського бюджету. За розрахунок братиметься середня вартість утримання дітей в комунальних садочках. Розмір батьківської плати за малечу із загальної електронної черги не повинен перевищувати встановлені нормативи. Пільгові категорії діток утримуватимуться безкоштовно.</p>
      <p>Шляхом співпраці з освітніми закладами приватної форми власності міська влада прагне забезпечити якісну дошкільну освіту для маленьких вінничан та зменшити чергу на зарахування до садочків.</p>
      <related>
        <a href="https://glavcom.ua/world/observe/lider-kitayu-prigroziv-gonkongu-vtratoyu-avtonomiji-cherez-protesti-640046.html"/>
        <a href="https://glavcom.ua/news/protestuvalniki-pid-nbu-zustrilisya-z-predstavnikom-banku-danilishinim-640013.html"/>
        <a href="https://glavcom.ua/economics/finances/sluga-narodu-poyasnila-chomu-zhitelyam-okupovanih-teritoriy-treba-viplachuvati-socialku-639720.html"/>
      </related>
    </article>
  </body>
</html>