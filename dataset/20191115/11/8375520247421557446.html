<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/slugi-narodu-navmisno-zatyaguyut-privedennya-do-prisyagi-vyatrovicha-parubiy-640169.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T11:57:06+00:00"/>
    <meta property="og:title" content="«Слуги народу» навмисно затягують приведення до присяги В’ятровича, - Парубій"/>
    <meta property="og:description" content="Андрій Парубій: Володимир В’ятрович вже є народним депутатом, він має відповідне посвідчення від ЦВК, йдеться лише про ритуальну дію, яка має відбутися на засіданні Верховної Ради"/>
  </head>
  <body>
    <article>
      <h1>«Слуги народу» навмисно затягують приведення до присяги В’ятровича, - Парубій</h1>
      <address>
        <time datetime="2019-11-15T11:57:06+00:00">15 Nov 2019, 11:57</time>
      </address>
      <h4>Андрій Парубій: Володимир В’ятрович вже є народним депутатом, він має відповідне посвідчення від ЦВК, йдеться лише про ритуальну дію, яка має відбутися на засіданні Верховної Ради</h4>
      <p>Монобільшість і голова Верховної Ради Дмитро Разумков штучно затягують приведення до присяги Володимира В’ятровича. Про це сказав на брифінгу народний депутат фракції «Європейська солідарність» Андрій Парубій, йдеться у <a href="https://eurosolidarity.org/%d0%b0%d0%bd%d0%b4%d1%80%d1%96%d0%b9-%d0%bf%d0%b0%d1%80%d1%83%d0%b1%d1%96%d0%b9-%d1%81%d0%bb%d1%83%d0%b3%d0%b8-%d0%bd%d0%b0%d1%80%d0%be%d0%b4%d1%83-%d0%bd%d0%b0%d0%b2%d0%bc%d0%b8%d1%81/?fbclid=IwAR0-wx1LZvbJScyrvLGfZZGu6sPIuz0ECAyLcrX9cxRwXdqPUTxtW7TRZmI">повідомленні </a>на сайті політсили.</p>
      <p>«Вчора ЦВК зареєструвала народним депутатом України від «Європейської солідарності» мого побратима Володимира В’ятровича. Невідкладно ЦВК передала ці документи у Верховну Раду і зранку вони були зареєстровані в Апараті парламенту. Фактично, згідно закону, наступна дія має бути тільки одна – приведення до присяги народного депутата України Володимира В’ятровича. Це формальна річ, яка виконується автоматично після того, як документи надходять у Верховну Раду»,- сказав він.</p>
      <p>«На превеликий жаль, голова Верховної Ради на мої звернення і прохання відмовляється сьогодні оголосити приведення до присяги Володимира В’ятровича, апелюючи до того, що нібито не знайшли документи. Я авторитетно стверджую: документи всі від ЦВК знаходяться у Верховній Раді і вважаю дану позицію виключно політичною від «Слуг народу» і команди Зеленського, які вважають, що мова – це маніпуляція, армія – це маніпуляція. Це намагання сьогодні позбавити права В’ятровича приступити до своїх обов’язків як обраного українським народом народного депутата України»,- зазначив Парубій.</p>
      <p>«Я хочу звернутися до керівництва ВРУ публічно, особисто до голови Верховної Ради України сьогодні невідкладно оголосити приведення до присяги народного депутата України Володимира В’ятровича. Він вже є народним депутатом, він має відповідне посвідчення від ЦВК, йдеться лише про ритуальну дію, яка має відбутися на  засіданні Верховної Ради України», – зауважив Парубій.</p>
      <figure>
        <img src="https://glavcom.ua/img/forall/users/106/10697/whatsapp-image-2019-11-15-at-12.21.301-1200x675.jpeg"/>
        <figcaption>Фото: eurosolidarity.org</figcaption>
      </figure>
      <p>Він повідомив, що наступне засідання парламенту відбудеться 2 грудня і таким чином монобільшість намагається ще на 15-17 днів відтягнути момент, коли Володимир В’ятрович буде народним депутатом України. «Вони кричали на попередньому засіданні, що не допустять В’ятровича в Раду, і сьогодні вони намагаються це своє дуже сумнівне гасло втілити в життя»,- додав Парубій.</p>
      <p>Як повідомлялося, ексголова Інституту нацпам'яті <a href="https://glavcom.ua/news/vyatrovich-stane-nardepom-zamist-lucenko-639472.html">Володимир В'ятрович стане народним депутатом Верховної Ради поточного скликання,</a> адже Наталя Бойко, <a href="https://glavcom.ua/news/irina-lucenko-yde-z-verhovnoji-radi--637496.html">наступна за списком</a> від «Європейської солідарності», стала радником прем'єрміністра Олексія Гончарука.</p>
      <p>Наталія Бойко також заявила, що <a href="https://glavcom.ua/country/politics/kandidatka-vid-jevrosolidarnosti-poyasnila-chomu-propustila-vyatrovicha-do-radi-639815.html">відмовилася від мандата, щоб продовжити роботу в енергетичній сфері</a>.</p>
      <p>Раніше повідомлялося, що Верховна Рада на пленарному засіданні у вівторок, 12 листопада, <a href="https://glavcom.ua/country/society/deputati-progolosuvali-za-pripinennya-povnovazhen-deputatki-vid-partiji-petra-poroshenka-639445.html">проголосувала за проєкт постанови №2395 про дострокове припинення повноважень</a> депутата від фракції «Європейська солідарність» Ірини Луценко.</p>
      <p>Як повідомлялося, депутат Ради Луценко від «Євросолідарності» <a href="https://glavcom.ua/news/irina-lucenko-poyasnila-chomu-yde-z-verhovnoji-radi--637543.html">вирішила достроково скласти повноваження</a> через проблеми з серцем.</p>
      <related>
        <a href="https://glavcom.ua/news/vyatrovich-otrimav-posvidchennya-nardepa-640004.html"/>
        <a href="https://glavcom.ua/country/politics/kandidatka-vid-jevrosolidarnosti-poyasnila-chomu-propustila-vyatrovicha-do-radi-639815.html"/>
        <a href="https://glavcom.ua/country/politics/pranker-dzhoker-pohvalivsya-yak-pogrozhuvav-vyatrovichu-vid-imeni-buzhanskogo-639516.html"/>
      </related>
    </article>
  </body>
</html>