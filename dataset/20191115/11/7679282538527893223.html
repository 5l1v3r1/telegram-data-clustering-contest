<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-preparation-to-reduce-toll-tax-rates-from-jan-2020-in-india-2850486.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T11:16:53+00:00"/>
    <meta property="og:title" content="गुड न्यूज : देशभर में टोल टैक्स की दरें जनवरी से कम करने की तैयारी"/>
    <meta property="og:description" content="देशभर के सभी टोल प्लाजा पर अगले साल जनवरी से टोल टैक्स की दरें कम हों जाएंगी। इसके लिए सड़क एवं परिवहन मंत्रालय टोल नियमावली में बदलाव करने जा रहा है। मंत्रालय ने इसका ड्राफ्ट तैयार कर लिया..."/>
  </head>
  <body>
    <article>
      <h1>गुड न्यूज : देशभर में टोल टैक्स की दरें जनवरी से कम करने की तैयारी</h1>
      <address><time datetime="2019-11-15T11:16:53+00:00">15 Nov 2019, 11:16</time> by <a rel="author">गाजियाबाद | दीपक सिरोही</a></address>
      <p>देशभर के सभी टोल प्लाजा पर अगले साल जनवरी से टोल टैक्स की दरें कम हों जाएंगी। इसके लिए सड़क एवं परिवहन मंत्रालय टोल नियमावली में बदलाव करने जा रहा है। मंत्रालय ने इसका ड्राफ्ट तैयार कर लिया है। यह बदलाव केवल एलिवेटेड रोड और फ्लाईओवर के लिए लागू होगा। सामान्य सड़क के टोल टैक्स में कमी नहीं होगी।</p>
      <p>सड़क एवं परिवहन मंत्रालय टोल टैक्स की दरों में कटौती करने जा रहा है। इसके लिए एनएचएआई अधिकारियों से जानकारी मांगी गई है। एनएचएआई के एक अधिकारी ने बताया कि मंत्रालय ने ड्राफ्ट तैयार कर लिया है। अधिकारी ने बताया कि मौजूदा समय में स्ट्रक्चर की लंबाई की गणना का दस गुणा टोल टैक्स वसूला जा रहा है। नए नियम के अनुसार, अब स्ट्रक्चर की लंबाई की गणना का पांच गुना टैक्स वसूला जाएगा।</p>
      <p>उदाहरण के तौर पर दिल्ली-मेरठ एक्सप्रेस-वे के पिलखुवा में साढ़े चार किलोमीटर एलिवेटेड रोड है। दस गुणा के हिसाब से एलिवेटेड रोड की लंबाई 45 किलोमीटर बैठती है। वाहन चालकों से सामान्य सड़क के अलावा 45 किलोमीटर का टोल टैक्स एलिवेटेड रोड का लिया जा रहा है। नए नियम में अब स्ट्रक्चर की लंबाई की गणना का पांच गुणा टैक्स वसूला जाएगा। इस हिसाब से पिलखुवा टोल पर लोगों को सामान्य सड़क के अलावा 22.5 किलोमीटर एलिवेटेड रोड का टोल टैक्स देना होगा। इसी तरह की व्यवस्था सभी टोल प्लाजा पर होने जा रही है।</p>
      <p>
        <b>सिर्फ फ्लाईओवर और एलिवेटेड रोड पर लागू  </b>
      </p>
      <p>सड़क एवं परिवहन मंत्रालय ने जो ड्राफ्ट तैयार किया है वह केवल एलिवेटेड रोड और फ्लाईओवर के लिए लागू होगा। सामान्य सड़क के टोल टैक्स में कमी नहीं होगी। दूसरी ओर  एनएचएआई ने एक नंवबर से  मेरठ एक्सप्रेस-वे की टोल दरें भी दो गुणी कर दी थी। टोल दरों में इजाफा होने से गाजियाबाद के लोग लगातार  शिकायतें दर्ज करा रहे हैं। </p>
      <p><b>''</b>दिसंबर के आखिरी या जनवरी के पहले सप्ताह में टोल के नए नियम लागू होंगे। इससे टोल दरों में कमी की जाएगी। इसके बाद लोगों को काफी राहत मिलेगी।<b>'' -आरपी सिंह,</b> परियोजना निदेशक, एनएचएआई, दिल्ली-मेरठ एक्सप्रेस-वे </p>
    </article>
  </body>
</html>