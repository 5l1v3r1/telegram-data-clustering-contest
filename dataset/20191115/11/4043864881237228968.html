<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232056/"/>
    <meta property="og:site_name" content="Українська правда"/>
    <meta property="article:published_time" content="2019-11-15T11:22:10+00:00"/>
    <meta property="og:title" content="Судді ВС поскаржилися на судову реформу Зеленського в КС"/>
    <meta property="og:description" content="Верховний суд наголошує на неконституційності повторної перевірки на компетентність, доброчесність та професійну етику суддів ВС через скорочення суду і звернувся до Конституційного суду."/>
  </head>
  <body>
    <article>
      <h1>Судді ВС поскаржилися на судову реформу Зеленського в КС</h1>
      <address>
        <time datetime="2019-11-15T11:22:10+00:00">15 Nov 2019, 11:22</time>
      </address>
      <p>Верховний суд наголошує на неконституційності повторної перевірки на компетентність, доброчесність та професійну етику суддів ВС через скорочення суду і звернувся до Конституційного суду.</p>
      <p><b>Джерело:</b> Facebook-<a href="https://www.facebook.com/supremecourt.ua/photos/a.113951749379719/557693878338835/?type=3&amp;theater">сторінка ВС</a></p>
      <p><b>Деталі:</b> ВС звернувся до Конституційного суду з поданням щодо конституційності окремих положень закону про діяльність органів суддівського врядування, поданого президентом Володимиром Зеленським та <a href="https://www.pravda.com.ua/news/2019/10/16/7229193/">ухваленого Верховною Радою</a>.</p>
      <p>Таке рішення судді ВС ухвалили 15 листопада під час засідання пленуму.<br/><br/><b>Дослівно:</b> "Верховний суд наголошує на неконституційності повторної перевірки на компетентність, доброчесність та професійну етику суддів ВС через скорочення ВС. Також пленум ВС звертає увагу на неконституційність положень, які зменшують заробітну плату суддям та визначають порядок дисциплінарної відповідальності суддів.</p>
      <p>Крім цього, неконституційними Верховний суд вважає визначений законом порядок формування Вищої кваліфікаційної комісії суддів та порядок звільнення членів ВРП новим органом, не передбаченим Конституцією".</p>
      <p>
        <b>Передісторія:</b>
      </p>
      <ul>
        <li>16 жовтня народні депутати <a href="https://www.pravda.com.ua/news/2019/10/16/7229193/">прийняли у другому читанні </a>президентський законопроект <a href="http://w1.c1.rada.gov.ua/pls/zweb2/webproc4_1?pf3511=66251">№1008</a> "Про внесення змін до деяких законів України щодо діяльності органів суддівського врядування".</li>
        <li>У документі йдеться про зміни до законів "Про судоустрій і статус суддів", "Про очищення влади" та "Про Вищу раду правосуддя".</li>
        <li>Документ скорочує склад Верховного суду з 200 до 100 суддів, запроваджує новий порядок формування Вищої кваліфікаційної комісії суддів, створює при Вищій раді правосуддя комісію доброчесності та етики.</li>
        <li>У посольствах ЄС і Канади в Україні <a href="https://www.eurointegration.com.ua/news/2019/09/11/7100634/">критикували </a>низку положень законопроекту №1008.</li>
        <li>Посли написали листа на ім'я голів комітетів Ради з питань правової політики Ірини Венедіктової та з питань правоохоронної діяльності Дениса Монастирського. Дипломати, зокрема, вказали на безпідставність скорочення кількості суддів Верховного Суду й застосування люстрації до членів ВККС.</li>
        <li>Голова Верховного суду Валентина Данішевська з трибуни ВР виступила проти прийняття законопроекту. За її словами, 19,5 тисяч ув’язнених чекають на судове рішення, 4 млн громадян України щорічно звертаються до судів, 2 тисячі суддів не вистачає у судовій системі, а перезавантаження Верховного суду вплине на стабільність судової системи.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/14/7231989/"/>
        <a href="https://www.pravda.com.ua/columns/2019/11/1/7230663/"/>
        <a href="https://www.pravda.com.ua/news/2019/10/29/7230436/"/>
      </related>
    </article>
  </body>
</html>