<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/v-sumah-policiya-zatrymala-zlodiya-rekordsmena-yakyy-vrkav-40-lyukiv"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-15T11:39:00+00:00"/>
    <meta property="og:title" content="В Сумах поліція затримала злодія-рекордсмена, який вкрав 40 люків"/>
    <meta property="og:description" content="Зловмисник «спеціалізувався» на крадіжках люків в обласному центрі. Викрадене він розбивав на частини та здавав до пунктів прийому металобрухту. В поліції вже довели його причетність до скоєння 40 таких крадіжок. Вночі увагу працівників Управління патрульної поліції привернув автомобіль «Ланос». Його зупинили для перевірки і не помилились. В багажнику автомобіля знайшли металеву кришку каналізаційного люку. Кермувальник – 28-річний житель обласного центру зізнався: кришку зняв неподалік від багатоповерхового будинку на проспекті Лушпи."/>
  </head>
  <body>
    <article>
      <h1>В Сумах поліція затримала злодія-рекордсмена, який вкрав 40 люків</h1>
      <address>
        <time datetime="2019-11-15T11:39:00+00:00">15 Nov 2019, 11:39</time>
      </address>
      <p>Зловмисник «спеціалізувався» на крадіжках люків в обласному центрі. Викрадене він розбивав на частини та здавав до пунктів прийому металобрухту. В поліції вже довели його причетність до скоєння 40 таких крадіжок.</p>
      <p>Вночі увагу працівників Управління патрульної поліції привернув автомобіль «Ланос». Його зупинили для перевірки і не помилились. В багажнику автомобіля знайшли металеву кришку каналізаційного люку. Кермувальник – 28-річний житель обласного центру зізнався: кришку зняв неподалік від багатоповерхового будинку на проспекті Лушпи.</p>
      <p>Для дачі пояснень його доставили до Сумського відділу поліції. Там же за фактом крадіжки відкрили і кримінальне провадження . Під час проведення слідчих дій поліцейські довели причетність зловмисника до крадіжок більше сорока кришок люків на вулицях Горького, Робітничій, Данила Галицького, Набережній р. Стрілки, проспекті Лушпи, тощо. Частину викраденого поліція виявила і вилучила на пункті прийому брухту. Вилучили правоохоронці у зловмисника і автомобіль.</p>
      <p>Чоловік, катаючись на власній машині по місту вдень або вночі, придивлявся де знаходяться люки, вираховував як з них непомітно можна зняти кришки . За один такий «виїзд» в багажнику його автівки опинялися один - два, а іноді й три – чотири кришки. Чавунні він бив на шматки, а залізні здавав цілими на пукти прийому металобрухту. За кожен зданий люк зловмисник отримував на від 100 до 150 гривень. </p>
      <p>У гонитві за грошима, він навіть не замислювався, що своїми діями наражав на небезпеку людей, які, впавши у відкритий отвір каналізаційного колодязя, могли серйозно травмуватись, і, навіть загинути.</p>
      <p>В рамках відкритого кримінального провадження ч. 2 ст. 185 «Крадіжка» Кримінального кодексу України поліція перевіряє затриманого на скоєння аналогічних злочинів на території області. За скоєне йому загрожує обмеження або позбавлення волі на строк до п’яти років, повідомляє Відділ комунікації поліції Сумської області.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpolicesumy%2Fvideos%2F1310464949133821%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>