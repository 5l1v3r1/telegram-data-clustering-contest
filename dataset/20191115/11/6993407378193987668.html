<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-nbu-borhy-bahmatyuka/30273481.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T11:20:54+00:00"/>
    <meta property="og:title" content="В НБУ заявляють, що Бахматюк винен державі понад 29 мільярди гривень"/>
    <meta property="og:description" content="Підприємець і ексвласник «VAB банку» Олег Бахматюк винен державним установам 29,3 мільярди гривень – такі дані оприлюднив Національний банк України. Згідно з ними, Бахматюк винен 11 мільярдів Фонду"/>
  </head>
  <body>
    <article>
      <h1>В НБУ заявляють, що Бахматюк винен державі понад 29 мільярди гривень</h1>
      <address>
        <time datetime="2019-11-15T11:20:54+00:00">15 Nov 2019, 11:20</time>
      </address>
      <p>Підприємець і ексвласник «VAB банку» Олег Бахматюк винен державним установам 29,3 мільярди гривень – такі дані оприлюднив Національний банк України.</p>
      <p>Згідно з ними, Бахматюк винен 11 мільярдів Фонду гарантування вкладів фізичних осіб (для вкладників банків «Фінансова ініціатива» та VAB), 10,6 мільярдів – самому Нацбанку за кредитами рефінансування цих банків і ще 7,7 мільярди – трьом державним банкам.</p>
      <p>«Щоб гарантувати повернення коштів за кредитами рефінансування, свого часу НБУ не лише домігся від Бахматюка офіційного визнання себе власником «Фінансової ініціативи» та «VAB Банку», але й вперше уклав з ним договір особистої поруки. Заборгованість Бахматюка перед НБУ забезпечена його особистими поруками про її погашення на загальну суму 8,6 мільярда гривень та майновими поруками його компаній», – заявляє Нацбанк.</p>
      <p>
        <b>Читайте також:</b>
        <a href="https://www.radiosvoboda.org/a/news-aval-bank-zastava/30273422.html"> <b>«Райффайзен Банк Аваль» внесе заставу за Писарука – голова наглядової ради​</b></a>
      </p>
      <p>Як додають в установі, вона подала понад 50 судових позовів проти Бахматюка та його компаній і домоглася 19 судових рішень, що набули чинності.</p>
      <p>«Однак навіть 19 перемог у судах не дозволили поки забезпечити погашення боргів: реалізація майна Державною виконавчою службою йде напрочуд кволо», – зазначають у НБУ.</p>
      <p>12 листопада голова ради директорів «Укрлендфармінг» <a href="https://www.radiosvoboda.org/a/news-zelensky-vab-bank/30266188.html">Олег Бахматюк звернувся до президента України Володимира Зеленського</a> через затримання детективами Національного антикорупційного бюро України колишніх посадовців Національного банку та «VAB Банку». Він звинуватив правоохоронців у тому, що «фактично компанію тероризували протягом п’яти років».</p>
      <p><a href="https://www.radiosvoboda.org/a/news-nabu-pysaruk/30265006.html">11 листопада НАБУ повідомило</a>, що спільно зі Спеціалізованою антикорупційною прокуратурою затримало 7 людей, серед яких – колишні та чинні посадовці Національного банку України, «VAB банку» та компаній, які пов’язані з кінцевими бенефіціарами цього банку. Зокрема, <a href="https://www.radiosvoboda.org/a/news-nabu-zatrymalo-pysaruka/30265018.html">затриманий голова правління «Райффайзен Банку Аваль»</a> та колишній перший заступник голови НБУ Олександр Писарук.</p>
      <p>
        <b>Читайте також: <a href="https://www.radiosvoboda.org/a/news-nbu-pysaruk-zatrymannya-zayava/30266414.html">Правління НБУ обурене врученням підозри Писаруку – заява​</a></b>
      </p>
      <p>Писарук був першим заступником голови НБУ Гонтаревої під час її роботи на цій посаді.</p>
      <p>У <a href="https://www.radiosvoboda.org/a/news-nbu-pysaruk-kerivnytstvo-zatrymannia/30266007.html">Нацбанку заявили</a>, що жодних затримань та обшуків у чинного керівництва НБУ наразі немає.</p>
      <p>Дії затриманих кваліфікують як привласнення чи розтрату чужого майна в особливо великих розмірах.</p>
      <p>Раніше 11 листопада видання <a href="https://nv.ua/ukr/biz/finance/pisaruka-hoche-zatrimati-nabu-novini-ukrajini-50052926.html">«НВ»</a> повідомило з посиланням на власні джерела, що співробітники НАБУ перебувають в офісі «Райффайзен Банку Аваль», щоб затримати голову правління Олександра Писарука.</p>
      <p>Затримання у виданні пов’язали з рефінансуванням Нацбанком «VAB банку» <a href="https://www.radiosvoboda.org/a/news-lutsenko-i-sprava-bakhmaytuka/29858688.html">підприємця Олега Бахматюка</a>. У 2015 році цей банк ліквідували.</p>
    </article>
  </body>
</html>