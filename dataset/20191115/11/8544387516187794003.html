<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/15/eytixia-stis-19-dekembri-kiklofororei-i-tainia-gia-ti-zoi-tis-megalis-stihurgu/"/>
    <meta property="og:site_name" content="neolaia.gr"/>
    <meta property="article:published_time" content="2019-11-15T11:08:49+00:00"/>
    <meta property="og:title" content="«ΕΥΤΥΧΙΑ»: Στις 19 Δεκεμβρίου κυκλοφορεί η ταινία για τη ζωή της μεγάλης Ελληνίδας στιχουργού, Ευτυχίας Παπαγιαννοπούλου"/>
    <meta property="og:description" content="Η συναρπαστική ζωή της μεγάλης Ελληνίδας στιχουργού Ευτυχίας Παπαγιαννοπούλου έγινε κινηματογραφική ταινία και οι θεατές μπορούν να πάρουν μια πρώτη γεύση."/>
  </head>
  <body>
    <article>
      <h1>«ΕΥΤΥΧΙΑ»: Στις 19 Δεκεμβρίου κυκλοφορεί η ταινία για τη ζωή της μεγάλης Ελληνίδας στιχουργού, Ευτυχίας Παπαγιαννοπούλου</h1>
      <h2>Μην τη χάσεις!</h2>
      <address><time datetime="2019-11-15T11:08:49+00:00">15 Nov 2019, 11:08</time> by <a rel="author">neolaia.gr Team</a></address>
      <p>
        <b>Η συναρπαστική ζωή της μεγάλης Ελληνίδας στιχουργού Ευτυχίας Παπαγιαννοπούλου έγινε κινηματογραφική ταινία και οι θεατές μπορούν να πάρουν μια πρώτη γεύση.</b>
      </p>
      <p>
        <b>Πρωταγωνιστούν οι Καρυοφυλλιά Καραμπέτη, Κάτια Γκουλιώνη, Πυγμαλίων Δαδακαρίδης, Θάνος Τοκάκης και Ντίνα Μιχαηλίδου</b>
      </p>
      <p>
        <b>Λίγα λόγια για τη ταινία:</b>
      </p>
      <p>Η Tanweer Productions και ο βραβευμένος Έλληνας σκηνοθέτης Άγγελος Φραντζής παρουσιάζουν την ταινία «Ευτυχία», τη μεγαλύτερη ελληνική παραγωγή του 2019.<br/>Βασισμένη στον ταραχώδη βίο και το σπουδαίο έργο που κληρονόμησε η ελληνική μουσική από τη μεγαλειώδη πένα της στιχουργού Ευτυχίας Παπαγιαννοπούλου, η ταινία, σε σενάριο της Κατερίνας Μπέη, αντλεί έμπνευση από τα πάθη και τις αδυναμίες αυτής της πληθωρικής, αντισυμβατικής και πρωτοπόρου γυναίκας, που άφησε ανεξίτηλο το σημάδι της στο λαϊκό τραγούδι. Η μοναδική της προσωπικότητα αποτυπώθηκε στους στίχους της που έγιναν μερικές από τις μεγαλύτερες και διαχρονικότερες επιτυχίες, όπως τα «Περασμένες μου αγάπες», «Όνειρο απατηλό», «Είμαι αϊτός χωρίς φτερά», «Ηλιοβασιλέματα», «Η φαντασία», «Είσαι η ζωή μου», «Μαντουμπάλα», «Στ΄ Αποστόλη το κουτούκι», «Πετραδάκι, πετραδάκι», «Μου σπάσανε τον μπαγλαμά», «Δύο πόρτες έχει η ζωή» («Το τελευταίο βράδυ μου»), «Ρίχτε στο γυαλί φαρμάκι».</p>
      <figure>
        <img src="https://neolaia.gr/wp-content/uploads/2019/11/image001-3.jpg"/>
      </figure>
      <p>Ο ιδιοσυγκρασιακός σκηνοθέτης συναντά την ασυμβίβαστη Ευτυχία στο πρόσωπο της Καρυοφυλλιάς Καραμπέτη και της Κάτιας Γκουλιώνη, που υποδύονται τη στιχουργό σε δύο διαφορετικές ηλικίες.</p>
      <p>Στο πλάι αυτής της καθαρόαιμης καλλιτέχνιδας στέκονταν οι πιο κοντινοί της άνθρωποι χάρη στους οποίους κατόρθωνε να ισορροπεί το δημιουργικό της δαιμόνιο με την αιρετική -για την εποχή- προσωπικότητα και ζωή της. Τους ρόλους αυτούς αναλαμβάνουν οι Ντίνα Μιχαηλίδου, Πυγμαλίων Δαδακαρίδης, Θάνος Τοκάκης, Παύλος Ορκόπουλος, Ευαγγελία Συριοπούλου, Λίλα Μπακλέση, Ευγενία Σαμαρά και Γιάννης Δρακόπουλος. Γνωστές προσωπικότητες του καλλιτεχνικού κόσμου της εποχής ζωντανεύουν μέσα από ένα επιτελείο γνωστών ηθοποιών, όπως οι Ανδρέας Κωνσταντίνου, Αντώνης Λουδάρος, Κρατερός Κατσούλης, η Ματθίλδη Μαγγίρα, Χρύσα Ρώπα, Χάρης Μαυρουδής, Λεωνίδας Κακούρης, Κατερίνα Διδασκάλου και ο τραγουδοποιός Φοίβος Δεληβοριάς.</p>
      <p>
        <b>Σύνοψη</b>
      </p>
      <p>Ένα κορίτσι, μικροπαντρεμένο, ταξιδεύει από το Αϊδίνι στην Ελλάδα με τη μητέρα και τις δύο της κόρες. Στο πλοίο του ξενιτεμού παίρνει απόφαση να μην αφήσει τη ζωή να την προσπεράσει, αλλά να τη ζήσει, όπως θέλει. Και τη ζει! Γράφει ακατάπαυστα σε ό,τι πιάνει το μελάνι, από χαρτοπετσέτες και κουτιά από τσιγάρα μέχρι υπόλοιπα λογαριασμών. Καπνίζει, ερωτεύεται με πάθος, χαρτοπαίζει με θράσος σε πολυτελή σαλόνια, αλλά και σε παράνομα υπόγεια. Μία δασκάλα που γίνεται ηθοποιός στα μπουλούκια και στο θέατρο, μία ποιήτρια που γίνεται η μεγαλύτερη Ελληνίδα στιχουργός του λαϊκού τραγουδιού. Συνεργάζεται με όλες τις διάσημες μουσικές προσωπικότητες της χώρας, από τον Βασίλη Τσιτσάνη και τον Απόστολο Καλδάρα, ως τον Μανώλη Χιώτη, τον Αντώνη Ρεπάνη και τον Μάνο Χατζιδάκι, υψώνοντας θαρραλέα ανάστημα, σε έναν σκληρό και τυπικά ανδροκρατούμενο κόσμο.</p>
      <h3>ΕΥΤΥΧΙΑ</h3>
      <figure>
        <img src="https://neolaia.gr/wp-content/uploads/2019/11/25IMG_4715.jpg"/>
      </figure>
      <p>
        <i><b>Μουσική:</b> Μίνως Μάτσας</i>
        <br/>
        <i><b>Στίχοι</b>: Σοφία Καψούρου</i>
        <br/>
        <i><b>Τραγουδιστές:</b> Γιώργος Νταλάρας, Ελεωνόρα Ζουγανέλη, Κώστας Τριανταφυλλίδης, Μαρία Κίτσου</i>
        <br/>
        <i><b>Ενορχήστρωση:</b> Μίνως Μάτσας</i>
      </p>
      <p>Κυκλοφορεί ψηφιακά από τη <b>MINOS EMI</b> το ομότιτλο τραγούδι της ταινίας <b>«Ευτυχία»</b> σε πρωτότυπη μουσική <b>Μίνου Μάτσα</b> και στίχους της <b>Σοφίας Καψούρου.</b></p>
      <p><b>Τραγουδούν:</b> Γιώργος Νταλάρας, Ελεωνόρα Ζουγανέλη, Κώστας Τριανταφυλλίδης και Μαρία Κίτσου.</p>
      <p>
        <b>Βρείτε το τραγούδι «ΕΥΤΥΧΙΑ» σε όλα τα ψηφιακά καταστήματα και τις streaming υπηρεσίες:<a href="https://minosmatsas.lnk.to/Eftihia"> https://MinosMatsas.lnk.to/Eftihia</a></b>
      </p>
      <p>Η ταινία <b>ΕΥΤΥΧΙΑ</b> σε σκηνοθεσία Άγγελου Φραντζή κυκλοφορεί στις<b> 19 Δεκεμβρίου.</b></p>
      <p>Το soundtrack θα κυκλοφορήσει σύντομα ψηφιακά από τη <b>MINOS-EMI, a Universal Music Company.</b></p>
      <figure>
        <img src="https://neolaia.gr/wp-content/uploads/2019/11/10img_6269.jpg"/>
      </figure>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/15/asep-anakoinothikan-ta-apotelesmata-tis-4e2018/"/>
        <a href="https://neolaia.gr/neo/ergasia"/>
        <a href="https://neolaia.gr/2019/11/15/to-tiktok-ine-to-neo-instagram-pou-protimoun-oloi-ke-perisoteroi-neoi-pagosmios/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/15/billie-eilish-afto-einai-to-neo-tis-tragoudi/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/15/194-theseis-ergasias-ston-idiotiko-tomea-15-11/"/>
        <a href="https://neolaia.gr/2019/11/15/cardib-billie-eilish-kai-alloi-diasimoi-apantoun-asteieuomenoi-se-oxi-kai-toso-asteia-sxolia/"/>
      </related>
    </article>
  </body>
</html>