<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/del-nesutarimu-seimoje-harry-ir-meghan-nedalyvaus-karalienes-kaledu-sventeje-54359/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-15T11:54:22+00:00"/>
    <meta property="og:title" content="Dėl nesutarimų šeimoje, Harry ir Meghan nedalyvaus karalienės Kalėdų šventėje"/>
    <meta property="og:description" content="Britų princas Harry (Haris) ir jo žmona Meghan (Megan), kurie neseniai skundėsi spaudimu, patiriamu dėl žiniasklaidos dėmesio jų privačiam gyvenimui, ketvirtadienį paskelbė, kad Kalėdas praleis ne su kitais karališkosios šeimos nariais."/>
  </head>
  <body>
    <article>
      <h1>Dėl nesutarimų šeimoje, Harry ir Meghan nedalyvaus karalienės Kalėdų šventėje</h1>
      <address><time datetime="2019-11-15T11:54:22+00:00">15 Nov 2019, 11:54</time> by <a rel="author">BNS</a></address>
      <p>Britų princas Harry (Haris) ir jo žmona Meghan (Megan), kurie neseniai skundėsi spaudimu, patiriamu dėl žiniasklaidos dėmesio jų privačiam gyvenimui, ketvirtadienį paskelbė, kad Kalėdas praleis ne su kitais karališkosios šeimos nariais.</p>
      <p>Užuot prisidėję prie karalienės Elizabeth II (Elzbietos II) jos Sandringamo dvare Norfolke Rytų Anglijoje, pora ir jų sūnelis Archie (Arčis) šventes praleis su Jungtinėse Valstijose gyvenančia Meghan motina.</p>
      <p>„Sasekso kunigaikštis ir kunigaikštienė laukia išplėstinės šeimos susitikimo šio mėnesio pabaigoje“, – sakoma pernai susituokusios poros paskelbtame pareiškime.</p>
      <p>„Praėjusias dvejas Kalėdas praleidusios Sandringame, Jų Karališkosios Aukštybės šiemet šventes kaip nauja šeima praleis su kunigaikštienės motina Doria Ragland (Dorija Ragland), – sakoma pareiškime. – Šis sprendimas atitinka precedentą, kurį anksčiau nustatė kiti karališkosios šeimos nariai, ir yra remiamas Jos Didenybės Karalienės.“</p>
      <p>Kol kas neaišku, ar pora nuvyks pas D. Ragland, ar pakvies ją į Didžiąją Britaniją.</p>
      <p>Pranešimas pasirodė kelios savaitės po to, kai Harry ir jo žmona, buvusi JAV aktorė, davė nepaprastai atvirą interviu televizijai apie spaudimą, kurį patyrė tapę pasaulio žiniasklaidos susidomėjimo objektu.</p>
      <p>Pora kelia bylą vienam britų bulvariniam leidiniui dėl straipsnio apie Meghan ir jos tėvą, be to, princas traukia į teismą dvi laikraščių grupes dėl įsilaužimo į telefoną.</p>
      <p>Praėjusį mėnesį kalbėdamas televizijai ITV, Harry paminėjo savo motiną Dianą, kuri 1997 metais žuvo per automobilio katastrofą Paryžiuje, persekiojama fotografų.</p>
      <p>„Manęs neprivers žaisti žaidimo, nužudžiusio mano mamą“, – sakė jis.</p>
      <p>Harry taip pat patvirtino pranešimus apie įtampą, tvyrančią tarp jo ir brolio princo Williamo (Viljamo), kuris yra antras žmogus eilėje į sostą.</p>
      <p>Meghan pripažino, kad neseniai tapus motina jai buvo sunku būti dėmesio centre.</p>
    </article>
  </body>
</html>