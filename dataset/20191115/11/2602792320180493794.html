<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97nczi-gotovi-platiti-bilshe-za-spozhivannya-chisto%d1%97-energi%d1%97/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-15T11:49:00+00:00"/>
    <meta property="og:title" content="Українці готові платити більше за споживання «чистої» енергії"/>
    <meta property="og:description" content="Українці схильні перекладати відповідальність за стан довкілля на владу. Проте деякі вже готові платити більше за споживання енергії, виробленої екологічно"/>
  </head>
  <body>
    <article>
      <h1>Українці готові платити більше за споживання «чистої» енергії</h1>
      <address>
        <time datetime="2019-11-15T11:49:00+00:00">15 Nov 2019, 11:49</time>
      </address>
      <figure>
        <img src="https://infoindustria.com.ua/wp-content/uploads/2019/11/solar-2666770_1920.jpg"/>
      </figure>
      <p>
        <b>Українці схильні перекладати відповідальність за стан довкілля на владу. Проте деякі вже готові платити більше за споживання енергії, виробленої екологічно чистими технологіями. Київський міжнародний економічний форум та UDPRenewables спільно з центром дослідження суспільної думки Socis провели масштабне соціологічне опитування щодо питань зміни клімату в Україні. Дослідження проводилось за підтримки «Bohush Communications» протягом 11 – 18 вересня 2019 року. Загалом було опитано 1200 респондентів.</b>
      </p>
      <p>Деякі результати дослідження:</p>
      <p>У 2019 році на перше місце у рейтингу загроз майбутнім поколінням вийшло «забруднення навколишнього середовища», відсунувши, таким чином «війни та конфлікти», що у 2014 та 2017 рр. посідали перше місце. Таким чином, «забруднення навколишнього середовища», яке у 2014 та 2017 рр. непокоїло 34,1% та 35,4% відповідно, тепер стало актуальним для 57% опитаних українців. «Вичерпання природних ресурсів» піднялося з 5 на 3 позицію (32,2%). Очевидно, актуальність екологічних питань в свідомості українців відчутно зросла, у порівнянні з 2014 та 2017 роками.</p>
      <p>76,8 % українців переконані, що заходи з покращення екологічної ситуації в країні мають фінансуватися державою. 60,4% покладають на владу роль ініціатора екологічної політики в Україні. Проте, лише 17,4% українців позитивно оцінюють діяльність української влади в реалізації екологічної та природоохоронної політики, а 49,8% оцінюють діяльність влади на цьому полі негативно.</p>
      <p>64,9% респондентів заявляють про те, що прибирають території біля своїх будинків, 61,9% обмежують використання електроенергії, 53,8% зменшують щоденне споживання води, тощо. 66,8% опитаних готові до заміни вікон для тепло збереження, 55,1% — до заміни приладів освітлювання на більш енергоефективні, 45,3% — до встановлення лічильників теплопостачання.</p>
      <p>7% опитаних встановлюють альтернативні джерела енергії, такі як сонячні батареї, вітрові генератори, тощо. Також, збільшилася кількістю людей, які набули так званих екоатрибутивних патернів поведінки та діяльності.</p>
      <p>89,4% опитаних артикулюють про готовність до відмови від одноразового пластику, а от готовність платити 200 гривень на місяць за ефективну та безпечну переробку побутових відходів артикулюють вже 32,2% українців. При тому, що головною екологічною проблемою в країні українці вважають саме проблему зі сміттям. А 62,1% українців оцінюють ситуацію з утилізацією та переробкою сміття в Україні як незадовільну.</p>
      <p>67,2% респондентів заявляють про свою готовність платити більше за споживання енергії, виробленої екологічно чистими технологіями. 28% українців заявляють про свою однозначну неготовність платити більше за споживання енергії, виробленої екологічно чистими технологіями.</p>
      <p>37,3% не готові витратити жодної копійки сукупного доходу родини на комплекс заходів з покращення екологічної ситуації в країні.</p>
      <p>73,2% українців заявляють про свою готовність діяти для покращення стану довкілля. При цьому 26,4% опитаних не підтримують поступову відмову від нафто-газових джерел енергетики (вугілля, природний газ, нафта, мазут, бензин). 20,6% проти відмови від атомної енергетики. А 4,8% є противниками розвитку відновлювальної енергетики в Україні.</p>
      <p>ІА «Інфоіндустрія» за матеріалами <a href="https://www.facebook.com/kyiveconomicforum/?__tn__=kC-R&amp;eid=ARAT44QsekaC7juj12oDy7L_pyd2KcObKc8L2yhlgFbqcKRwxXbR6efFEbTIST2bZmpqNfiTWybK8Jsg&amp;hc_ref=ARQBvd6f10EIgf3WPKPZyD4-DlYIHGSOvIOAs34Jz9wsyegLVDiQFplEv4lIv3JO1Dc&amp;fref=nf&amp;__xts__%5B0%5D=68.ARCQVKj9uLUZIV8pCHzlp2eigqj8VxUG115FKqG66OWULABo2wIwthD2Eupqqbl89wViZJ4DmfrhWuLEJg8jJ_KBCEP0J8srHI6FhpqLDEqfAiV0o9uXuDzXc-u39TYJrjBZ_a3GfKHw6mUQCJiCPjs-KDA2XedqWsu_MCj6je7J6N7oXaWEnExxuqTgT6LGCTWCNOGUBJNYVn2axuFBjJeplSxye4aZZx9ZA8uYKbdUuSJzyt8GO5NlNL70pUwTT9orAQbTEbhdSm8DRnl0cHgNra6AE734oHfLr_nsYQ-pIhmGR_m5dmGKTM2c2L1M-Gf0reDDhyRv7Q2EWzgkxcj4edl6">Київський Міжнародний Економічний Форум</a></p>
    </article>
  </body>
</html>