<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/reddito-di-cittadinanza-albergatore-1.4887533"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-15T11:55:55+00:00"/>
    <meta property="og:title" content="Rimini, percepisce il reddito di cittadinanza ma è proprietario di albergo"/>
    <meta property="og:description" content="L'uomo, un settantenne, è stato smascherato dalla Guardia di Finanza. L'hotel ha un valore stimato di oltre 800mila euro"/>
  </head>
  <body>
    <article>
      <h1>Rimini, percepisce il reddito di cittadinanza ma è proprietario di albergo</h1>
      <h2>L'uomo, un settantenne, è stato smascherato dalla Guardia di Finanza. L'hotel ha un valore stimato di oltre 800mila euro</h2>
      <address><time datetime="2019-11-15T11:55:55+00:00">15 Nov 2019, 11:55</time> by <a rel="author">il Resto del Carlino</a></address>
      <p>Rimini, 15 novembre 2019 - Percepiva il <b>reddito di cittadinanza</b> ma era proprietario di <b>un albergo</b>. Il settantenne tra qualche giorno avrebbe ricevuto la 'ricarica'. E invece d’ora in poi la sua card resterà a secco. Percepiva il reddito di cittadinanza da ormai diversi mesi, il beneficio, però, era frutto di dichiarazioni false.</p>
      <p>Unico componente del nucleo familiare aveva, infatti, <b>attestato di non avere altri redditi,</b> ma solo una pensione sociale. In pratica si è ben guardato di dichiarare le proprietà immobiliari e così ha ottenuto una certificazione Isee alterata, ma idonea ad ottenere il reddito di cittadinanza. Il beneficiario in questione infatti è stato<b> “smascherato” dai militari della Guardia di Finanza </b>del Gruppo Rimini che dal mese di settembre scorso hanno avviato una mirata analisi dei dati sui percettori del beneficio residenti nella provincia. L’uomo in sostanza ha “dimenticato” di essere <b>proprietario di un albergo</b> (attualmente non attivo) del valore commerciale stimato pari a<b> oltre 800mila euro</b> e, per evitare eventuali controlli, ha dichiarato di essere residente presso un’abitazione non di proprietà. Requisiti patrimoniali che, di fatto, non avrebbero consentito all’uomo di percepire il sussidio.</p>
      <p>Ulteriori verifiche hanno accertato che l’uomo <b>usufruiva dal 2017,</b> indebitamente, già di <b>altre prestazioni sociali, erogate sempre dall’INPS. </b>Il responsabile è stato segnalato alla competente Autorità Giudiziaria e agli uffici INPS per la revoca immediata del beneficio e per il recupero delle somme indebitamente percepite. Per l’indebita percezione del reddito di cittadinanza, le pene sono severe: la legge prevede anche la reclusione<b> da due a sei anni per chiunque presenti dichiarazioni false</b> oppure ometta informazioni dovute. È prevista la reclusione da uno a tre anni nei casi in cui si ometta la comunicazione, all’Ente erogatore, delle variazioni di reddito, del patrimonio o del nucleo familiare, nonché informazioni dovute e rilevanti ai fini della riduzione o revoca del beneficio.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>