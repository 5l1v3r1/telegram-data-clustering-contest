<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547430.html/%D9%85%D8%B3%D8%A6%D9%88%D9%84%D8%A7%D9%86%DB%8C-%DA%A9%D9%87-%D9%85%D8%B9%D8%AA%D9%82%D8%AF-%D8%A8%D9%87-%D8%B4%D9%87%D8%AF%D8%A7-%D9%86%DB%8C%D8%B3%D8%AA%D9%86%D8%AF-%D8%AF%DA%86%D8%A7%D8%B1-%D8%B0%D9%84%D8%AA-%D9%85%DB%8C-%D8%B4%D9%88%D9%86%D8%AF--%D8%B4%D8%A7%D9%87%D8%AF-%D8%A7%D9%81%D9%88%D9%84-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B3%D8%AA%DA%A9%D8%A8%D8%A7%D8%B1%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T11:20:00+00:00"/>
    <meta property="og:title" content="مسئولانی که معتقد به شهدا نیستند دچار ذلت می‌شوند/ شاهد افول کشورهای استکباری هستیم"/>
    <meta property="og:description" content="فرمانده دوران دفاع مقدس با اشاره به اینکه مسئولانی که معتقد به شهدا نیستند دچار ذلت می‌شوند گفت: انقلاب اسلامی با تکیه بر نهضت عاشورا از فتنه‌ها مصون مانده است."/>
  </head>
  <body>
    <article>
      <h1>مسئولانی که معتقد به شهدا نیستند دچار ذلت می‌شوند/ شاهد افول کشورهای استکباری هستیم</h1>
      <h2>فرمانده دوران دفاع مقدس:</h2>
      <address>
        <time datetime="2019-11-15T11:20:00+00:00">15 Nov 2019, 11:20</time>
      </address>
      <p>فرمانده دوران دفاع مقدس با اشاره به اینکه مسئولانی که معتقد به شهدا نیستند دچار ذلت می‌شوند گفت: انقلاب اسلامی با تکیه بر نهضت عاشورا از فتنه‌ها مصون مانده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، سردار حسن حسن‌نیا پنج شنبه شب در یادواره شهدای آهومحله محمودآباد اظهار کرد: شهدا کسانی بودند که برای دفاع از خاک و ناموس و ارزش های اسلامی جان خود را نثار کردند.<br/><br/>وی با اشاره به اینکه افرادی که شهدا را قبول ندارند در واقع ایمان ندارند خاطرنشان کرد: اگر مسئولی نخواهد برای شهدا زمان صرف کند هیچ عاقبتی نخواهد داشت.<br/><br/>فرمانده دوران دفاع مقدس و جبهه مقاومت تصریح کرد: جنگ دارای رمز و رازهای زیادی بود و به واقع می‌توان گفت دارای جعبه‌های سیاهی است که تاکنون گفته نشده و شاید نتوان گفت، چراکه باورپذیر نیست.<br/><br/>حسن‌نیا یادآور شد: در 8 سال دفاع مقدس بیش از 200 هزار شهید تقدیم انقلاب اسلامی شد که اگر رمزگشایی شود با عدد 72 که همان عدد شهدای کربلاست برابر است و این را می‌توان نشانه‌ای از وصل بودن دفاع مقدس به عاشورا دانست.<br/><br/>وی با بیان اینکه در آن روزها امکانات بسیارکمی داشتیم و به برکت شهدا امروز به پیشرفت‌های زیادی رسیدیم، گفت: امروز به برکت خون شهدا پیشرفت‌های زیاد علمی و نظامی از جمله شهرک موشکی دست پیدا کردیم.<br/><br/>فرمانده دوران دفاع مقدس و جبهه مقاومت با اشاره به اینکه وظیفه ما قدردانی از شهدا و خانواده‌های آنان است تاکید کرد: مسئولانی که اعتقاد به خون شهید نداشته باشند بدانند دچار ذلت می‌شوند.<br/><br/>حسن‌نیا با بیان اینکه از خاطرات شهدا گفتن جرات میخواهد اظهار کرد: وقایعی در جبهه‌های جنگ اتفاق افتاد که از دست دادن پسر در مقابل پدر یکی از آن وقایع است.<br/><br/>وی اذعان کرد: دفاع مقدس آنچنان اثرگذار بوده که حتی عراقی‌ها در مراسم راهیان نور شرکت می‌کنند و دوستدار امام راحل و مقام معظم رهبری هستند.<br/><br/>فرمانده دوران دفاع مقدس و جبهه مقاومت اظهار کرد: جمهوری اسلامی فتنه‌های زیادی را دیده اما به خاطر تکیه انقلاب به نهضت عاشورا هیچ فتنه‌ای تاکنون نتوانسته صدمه‌ای به آن وارد کند.<br/><br/>حسن‌نیا خاطرنشان کرد: درحال حاضر نه تنها کشورهای استکباری از عهده ایران برنمی‌آیند بلکه حتی توان مقابله با کشورهایی مانند سوریه، یمن و عراق را هم ندارند که این نشان از افول آن‌ها است.<br/><br/>انتهای پیام/</p>
    </article>
  </body>
</html>