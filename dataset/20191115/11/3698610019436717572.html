<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/do-normandskogo-samitu-bilshe-rozveden-u-donbasi-ne-planuyetsya-golova-komitetu-nacbezpeki-329750_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T11:41:00+00:00"/>
    <meta property="og:title" content="У Донбасі не планується подальше розведення до &quot;нормандського саміту&quot; – комітет нацбезпеки"/>
    <meta property="og:description" content="Наказ чіткий – три населені пункти і далі чекаємо на зустріч, каже Олександр Завітневич."/>
  </head>
  <body>
    <article>
      <h1>У Донбасі не планується подальше розведення до "нормандського саміту" – комітет нацбезпеки</h1>
      <h2>Наказ чіткий – три населені пункти і далі чекаємо на зустріч, каже Олександр Завітневич.</h2>
      <address>
        <time datetime="2019-11-15T11:41:00+00:00">15 Nov 2019, 11:41</time>
      </address>
      <p>На сході України не проводитимуть <a href="https://dt.ua/UKRAINE/rozvedennya-u-petrivskomu-stalo-sche-odnim-krokom-do-normandskogo-samitu-laychak-329585_.html"><b>розведення військ</b></a> на інших ділянках до зустрічі лідерів країн "нормандської четвірки", заявив голова парламентського комітету з питань національної безпеки, оборони та розвідки Олександр Завітневич.</p>
      <p>"Що мені відомо: розвели у цих трьох населених пунктах – і все. Так, Генштаб вивчає інші ділянки на 400 км фронту. Але ніяких завдань ані верховний головнокомандувач, ані міністр, ані начальник Генштабу по інших ділянках не ставили. Наказ чіткий – три населені пункти і далі чекаємо на зустріч нашого президента у "нормандському форматі", - зазначив голова комітету в інтерв'ю <a href="https://www.bbc.com/ukrainian/features-50415491?xtor=AL-73-%5Bpartner%5D-%5Bmeta.ua%5D-%5Bheadline%5D-%5Bukrainian%5D-%5Bbizdev%5D-%5Bisapi%5D&amp;ocid=socialflow_twitter&amp;fbclid=IwAR0ZVRIlh9KH9wqskboYPmSwi9_zrUuiqkxzbK5Tj_4qmPFLFBql9TZBHZ0">ВВС News Україна</a>.</p>
      <p>На думку Завітневича, за результатами зустрічі ухвалюватимуть рішення про наступні етапи розведення у Донбасі. За його інформацією, "нормандський саміт" має відбутися до кінця року.</p>
      <p>Як повідомлялося, 9-11 листопада відбулося <b><a href="https://dt.ua/UKRAINE/u-shtabi-oos-rozpovili-podrobici-rozvedennya-sil-bilya-petrivskogo-329076_.html">розведення військ у районі Богданівки і Петрівського на Донеччині</a></b>. З позицій відвели 42 українських бійців і три бойових машини піхоти. Військовослужбовці мають відійти на 1 км від своїх позицій і зайняти нові.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">розведення в районі Золотого на Луганщині</a></b>. Займані позиції залишив 21 військовослужбовець Збройних сил України. Відведення ЗСУ почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>Перед початком розведення президент <b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">Володимир Зеленський особисто гарантував безпеку мешканцям "сірої зони"</a></b>, пообіцявши, що правопорядок на дільницях розведення підтримуватимуть поліція і Нацгвардія.</p>
      <p>У червні, ще до узгодження чергового "хлібного перемир'я", <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>.</p>
      <p>Детальніше про відведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведенням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/d3d3LmJiYy5jb20vdWtyYWluaWFu">ВВС Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>