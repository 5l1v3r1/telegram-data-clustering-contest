<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/normafa-a-fogaskereku-ugye-hozhatja-ossze-a-vitaban-allokat"/>
    <meta property="og:site_name" content="infostart"/>
    <meta property="article:published_time" content="2019-11-15T11:06:00+00:00"/>
    <meta property="og:title" content="Normafa: a Fogaskerekű ügye hozhatja össze a vitában állókat"/>
    <meta property="og:description" content="Felújíthatják és meghosszabbíthatják a Fogaskerekűt, amely villamosként a Széll Kálmán tértől indulna és a János-hegyig járhat. A kancelláriaminiszter csütörtöki bejelentésének központi elemét, a Normafa közlekedését korábban már ellenzéki politikusok is feszegették, illetve szóba került a fakivágások ügye is."/>
  </head>
  <body>
    <article>
      <h1>Normafa: a Fogaskerekű ügye hozhatja össze a vitában állókat</h1>
      <address><time datetime="2019-11-15T11:06:00+00:00">15 Nov 2019, 11:06</time> by <a rel="author">Infostart / InfoRádió - Déri Ágota</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/14/gulyas-gergely-a-miniszteriumi-letszamleepites-utan-jutalom-jon"/>
        <a href="https://infostart.hu/belfold/2019/11/13/pokorni-zoltan-egyensulyt-szeretne-a-normafa-rendbetetele-es-a-zold-hevulet-kozott"/>
        <a href="https://infostart.hu/belfold/2018/11/23/uj-kilatot-kapott-a-janos-hegy"/>
      </related>
      <h3>Felújíthatják és meghosszabbíthatják a Fogaskerekűt, amely villamosként a Széll Kálmán tértől indulna és a János-hegyig járhat. A kancelláriaminiszter csütörtöki bejelentésének központi elemét, a Normafa közlekedését korábban már ellenzéki politikusok is feszegették, illetve szóba került a fakivágások ügye is.</h3>
      <p>Kormánydöntés még nincs a Fogaskerekű meghosszabbításáról, de a tervek és a szükséges engedélyek 99 százaléka is megvan - mondta a <a href="https://infostart.hu/belfold/2019/11/14/gulyas-gergely-a-miniszteriumi-letszamleepites-utan-jutalom-jon">csütörtöki kormányinfón Gulyás Gergely kancelláriaminiszter</a>.</p>
      <p>"A Széll Kálmán tértől indulna villamosként, és fogaskerekűként is képes lenne megtenni az utat a Normafáig, ott pedig egészen a kilátóig meg lehetne hosszabbítani a járatot. Körülbelül 40 milliárd forintba kerülne. Várjuk ebben is a fővárosi önkormányzat vélekényét, a kerület tudom, hogy támogató. A kormánynak a rendelkezésére álló költségvetési forrásokra is tekintettel kell lennie" - fogalmazott.</p>
      <p>A Fogaskerekű fejlesztése a héten többször is szóba került, miután nagy nyilvánosságot kapott az, hogy a Normafán egy parkoló építése miatt 220 fát kivágnának. A terv ellen online petíció indult, <a href="https://www.facebook.com/events/706443889868171/">a Párbeszéd szombatra tüntetést hirdetett</a>. Szabó Tímea, a párt társelnöke a hét elején azt mondta, hogy inkább forgalomcsökkentésre lenne szükség.</p>
      <p>"Be kellene fejezni a Fogaskerekű felújítását, továbbépítését, mi</p>
      <blockquote>amit mindenképpen meg szeretnénk akadályozni, az az, hogy több fát kivágjanak azért, hogy még több autó mehessen oda föl.</blockquote>
      <p>Erre semmi szükség."</p>
      <p>Pokorni Zoltán, a XII. kerület polgármestere felhívta a figyelmet arra, hogy az új parkoló megépítésével együtt megszűnik a jelenlegi, több ezer négyzetméteres aszfaltozott parkoló, amely helyén zöldfelületet alakítanának ki. Azt is elmondta, hogy ahol a fákat kivágnák, az nem erdőterület, hanem egy család hétvégi kertje volt. Hegyvidék vezetője közölte, hogy egyeztetésre hívta az ügyben Szabó Tímeát és Karácsony Gergely főpolgármestert.</p>
      <blockquote>"Nekik igazuk van, amikor azt mondják, hogy az az ideális, amikor Fogaskerekűvel jönnek föl az emberek. Ezzel én maximálisan egyetértek,</blockquote>
      <p>és úgy veszem, mint a Fogaskerekű meghosszabbításának támogatását. Ez egy jó célkitűzés a részükről. Bárcsak azt jelentené ez a tiltakozás, hogy új főpolgármester támogatja a hosszabbítást!"</p>
      <p>Később Karácsony Gergely is megerősítette, hogy közös bejáráson egyeztet majd a normafai fakivágásokról Pokorni Zoltánnal. A főpolgármester az InfoRádiónak azt is elmondta, hogy támogatná a fogaskerekű meghosszabbítását.</p>
      <p>"Egyetértünk, hogy a Fogaskerekű már meglévő terveit a meghosszabbítására meg is tudjuk valósítani, ezért közösen lobbizhatunk a kerülettel mondjuk a kormánynál."</p>
      <p>Arról egyelőre nem tudni, hogy a Párbeszéd megtartja-e a tüntetést a Fogaskerekű meghosszabbításának kormányzati terve hallatán, és pontosan mikor találkoznak a politikusok Pokorni Zoltánnal.</p>
      <p>
        <i>Nyitókép: MTI/Mónus Márton</i>
      </p>
      <p>
        <b>Kapcsolódó hang</b>
      </p>
      <p>Normafa-Fogaskerekű - fejlemények</p>
      <figure>
        <audio src="https://infostart.hu/audio/00005/000051b4b.mp3"/>
      </figure>
      <p> </p>
    </article>
  </body>
</html>