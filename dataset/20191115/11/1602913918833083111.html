<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/au-inceput-primele-nemultumiri-un-lider-alde-critica-guvernul-orban-mai-putine-declaratii-politice-si-mai-multe-masuri-18589102"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T11:58:08+00:00"/>
    <meta property="og:title" content="Au început primele nemulţumiri. Un lider ALDE critică Guvernul Orban: Mai puţine declaraţii politice şi mai multe măsuri"/>
    <meta property="og:description" content="Liderul ALDE Alba Iulia, Ioan Lazăr a criticat, vineri, Guvernul Orban, susţinând că de la învestirea acestuia e prins într-o bătălie politică şi „într-un festivism de preluare al funcţiilor”, având aceleaşi preocupări ca cele ale fostului Cabinet Dăncilă. "/>
  </head>
  <body>
    <article>
      <h1>Au început primele nemulţumiri. Un lider ALDE critică Guvernul Orban: Mai puţine declaraţii politice şi mai multe măsuri</h1>
      <address><time datetime="2019-11-15T11:58:08+00:00">15 Nov 2019, 11:58</time> by <a rel="author" href="https://www.zf.ro/autor/teodor-bobei" target="_blank">Teodor Bobei</a></address>
      <p>Liderul ALDE Alba Iulia, Ioan Lazăr a criticat, vineri, Guvernul Orban, susţinând că de la învestirea acestuia e prins într-o bătălie politică şi „într-un festivism de preluare al funcţiilor”, având aceleaşi preocupări ca cele ale fostului Cabinet Dăncilă. </p>
      <p>"România trebuie şi guvernată, nu doar politizată. Criticam guvernul Dăncilă că e în campanie electorală şi că nu se ocupă de treburile guvernamentale. Acum avem un alt guvern care trebuia să ia mai multe măsuri urgente, printre care şi pregătirea bugetului pentru anul viitor. De aproape 2 săptămâni suntem prinşi, din păcate, fie într-un festivism al preluării funcţiilor de miniştri, fie într-o bătălie politică pe care actualul guvern o duce cu fostul guvern în logica alegerilor prezidenţiale", a transmis, vineri, liderul ALDE din Alba Lazăr Ioan.</p>
      <p>Lazăr a sugerat că Guvernul şi prim-ministrul ar trebui să se axeze mai mult pe soluţii pentru ţară şi mai puţin pe declaraţii politice.</p>
      <p>"Guvernul trebuie să înceapă să funcţioneze aşa cum trebuie, nu să se transforme într-un agent electoral pentru unul dintre candidaţi. În acelaşi timp, miniştrii care au preluat portofoliile trebuie să înţeleagă că vremea declaraţiilor politice a trecut, iar tot ce spun afectează vieţile românilor şi economia. Le-aş recomanda mai puţine declaraţii alarmiste şi mai multe soluţii pentru că suntem pe final de an, iar unele măsuri la care s-au angajat la învestire trebuie luate", a mai precizat acesta.</p>
    </article>
  </body>
</html>