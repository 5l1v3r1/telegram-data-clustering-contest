<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621615/%DB%8C%D9%88%D8%B3%D9%81%E2%80%8C%D9%86%DA%98%D8%A7%D8%AF-%D8%AD%DA%A9%D9%85-%D9%85%D8%B1%D8%A8%D9%88%D8%B7-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D8%A8%D9%87%D8%A7%DB%8C-%D8%A8%D9%84%DB%8C%D8%AA-%DA%A9%D9%86%D8%B3%D8%B1%D8%AA-%D8%B1%D8%A7-%D8%AF%D8%B1-%D8%A8%D9%88%D8%AF%D8%AC%D9%87-%D8%AD%D8%B0%D9%81-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T11:09:00+00:00"/>
    <meta property="og:title" content="یوسف‌نژاد: حکم مربوط به افزایش بهای بلیت کنسرت را در بودجه حذف می‌کنیم"/>
    <meta property="og:description" content="یک عضو هیات رییسه مجلس شورای اسلامی گفت که مجلس برای حذف حکم مربوط به واریز ۱۰ درصد بهای بلیت کنسرت در تهران و کلانشهرها به حساب درآمد عمومی تلاش خواهد کرد."/>
  </head>
  <body>
    <article>
      <h1>یوسف‌نژاد: حکم مربوط به افزایش بهای بلیت کنسرت را در بودجه حذف می‌کنیم</h1>
      <address>
        <time datetime="2019-11-15T11:09:00+00:00">15 Nov 2019, 11:09</time>
      </address>
      <p>
        <i>یک عضو هیات رییسه مجلس شورای اسلامی گفت که مجلس برای حذف حکم مربوط به واریز ۱۰ درصد بهای بلیت کنسرت در تهران و کلانشهرها به حساب درآمد عمومی تلاش خواهد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی‌اصغر یوسف‌نژاد، اظهار کرد: در قانون بودجه سال گذشته یک بند الحاقی به تصویب رسیده که براساس آن ۱۰ درصد بهای بلیت کنسرت در تهران و کلانشهرها اخذ و به حساب درآمد عمومی واریز می‌شود. این اقدام باعث افزایش قیمت بلیت کنسرت و در نتیجه عدم حضور علاقه‌مندان می‌شود.</p>
      <p>وی ادامه داد: این موضوع با مخالفت هنرمندان و کارشناسان مواجه شد که عنوان می‌کردند که هنر موسیقی نیاز به کمک دارد و دلایل کارشناسی برای کمک به آن وجود دارد حتی نهادهای صنفی مرتبط و مدیران فرهنگی هم با این مصوبه مخالف بودند.</p>
      <p>این عضو هیات رییسه مجلس شورای اسلامی اضافه کرد: ما هم معتقدیم این بند باید در بودجه سال ۱۳۹۹ حذف شود زیرا موسیقی نیاز به حمایت دارد و حمایت‌های اندک از آن نباید برداشته شود.</p>
      <p>یوسف‌نژاد یادآور شد: ما امسال هم تلاش می‌کنیم در جریان بررسی بودجه این حکم را حذف کنیم تا کمکی به حوزه هنر و موسیقی صورت گیرد. مدیران فرهنگی هم با استدلال‌های خود مخالفت خود را نشان داده بودند و نهادهای صنفی و فرهنگی نیز در مکاتبات خود خواستار حذف این حکم بودند. علاوه بر این اهالی موسیقی آن را به نفع فرهنگ و هنر نمی‌دانستند و می‌گفتند این حکم امکان فعالیت در این حوزه را کاهش می‌دهد برهمین اساس ما در مجلس شورای اسلامی تلاش می‌کنیم این حکم را برای سال آینده حذف کنیم.</p>
    </article>
  </body>
</html>