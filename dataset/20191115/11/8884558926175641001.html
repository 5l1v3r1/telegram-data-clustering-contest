<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/placa-za-september-nizja-od-place-za-avgust"/>
    <meta property="og:site_name" content="Primorske novice"/>
    <meta property="article:published_time" content="2019-11-15T11:26:29+00:00"/>
    <meta property="og:title" content="Plača za september nižja od plače za avgust"/>
    <meta property="og:description" content="Povprečna plača za september je znašala 1712,11 evra bruto in 1105,26 evra neto. Obe sta bili v primerjavi s plačo za avgust nižji, nominalno za 0,8 odstotka, realno za 0,6 odstotka. Najnižjo povprečno plačo so dobili zaposleni v primorsko-notranjski statistični regiji, je sporočil statistični urad."/>
  </head>
  <body>
    <article>
      <h1>Plača za september nižja od plače za avgust</h1>
      <address><time datetime="2019-11-15T11:26:29+00:00">15 Nov 2019, 11:26</time> by <a rel="author">STA</a></address>
      <p>
        <b>Povprečna plača za september je znašala 1712,11 evra bruto in 1105,26 evra neto. Obe sta bili v primerjavi s plačo za avgust nižji, nominalno za 0,8 odstotka, realno za 0,6 odstotka. Najnižjo povprečno plačo so dobili zaposleni v primorsko-notranjski statistični regiji, je sporočil statistični urad.</b>
      </p>
      <figure>
        <img src="https://static.primorske.si/foto/highres/kronika/719880_240-vlomilca.jpg"/>
        <figcaption>Foto: Adriana Buzleta</figcaption>
      </figure>
      <p><b>LJUBLJANA</b> &gt; Glavni razlog, da je bila povprečna plača za september nižja od povprečne plače za avgust, so bila nižja izredna izplačila, je navedel urad.</p>
      <p>Povprečna neto plača za september se je v mesečni primerjavi v zasebnem sektorju znižala za 1,3 odstotka, v javnem sektorju pa je ostala približno enaka.</p>
      <p>Največja je bila v dejavnosti oskrba z električno energijo, plinom in paro, kjer je dosegla 1518,24 evra. Sledila je povprečna plača v finančnih in zavarovalniških dejavnostih, ki je dosegla 1512,66 evra.</p>
      <p>Najvišjo povprečno neto plačo za september so imeli zaposleni v osrednjeslovenski statistični regiji, kjer je znašala 1199,86 evra in bila od slovenskega povprečja višja za 8,6 odstotka.</p>
      <p>Najnižjo povprečno plačo so dobili zaposleni v primorsko-notranjski statistični regiji. Tam je znašala 1000,72 evra in je bila za 9,5 odstotka nižja od slovenskega povprečja.</p>
      <p>Povprečna mesečna bruto plača v prvih devetih mesecih letos se je v primerjavi z enakim obdobjem lani zvišala, in sicer nominalno za 4,3 odstotka, realno pa za 2,6 odstotka.</p>
    </article>
  </body>
</html>