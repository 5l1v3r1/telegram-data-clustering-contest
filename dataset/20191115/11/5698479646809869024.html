<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/lithuania-pardons-2-russians-spies-may-pave-way-for-swap-with-russia-and-norway"/>
    <meta property="og:site_name" content="euronews"/>
    <meta property="article:published_time" content="2019-11-15T11:18:40+00:00"/>
    <meta property="og:title" content="با عفو دو جاسوس روس در لیتوانی راه برای تبادل جاسوسان سه کشور باز شد"/>
    <meta property="og:description" content="مسکو، ویلینیوس و اسلو در ماه گذشته میلادی درباره آزادی دو جاسوس روس زندانی در لیتوانی، دو جاسوس لیتوانیایی محکوم شده در روسیه و نیز جاسوس نروژی بازداشت شده در روسیه به یک توافق سه‌جانبه دست یافته بودند."/>
  </head>
  <body>
    <article>
      <h1>با عفو دو جاسوس روس در لیتوانی راه برای تبادل جاسوسان سه کشور باز شد</h1>
      <address><time datetime="2019-11-15T11:18:40+00:00">15 Nov 2019, 11:18</time> by <a rel="author">یورونیوز فارسی </a></address>
      <p>دو جاسوس تبعه روسیه که در لیتوانی زندانی بودند، با فرمان رئیس جمهوری این کشور عفو شدند.</p>
      <p>هیتاناس ناوسدا، رئیس جمهوری لیتوانی روز جمعه ۲۴ آبان دستور عفو این دو شهروند روسی را صادر کرد و به این ترتیب راه برای تبادل جاسوسان میان سه کشور لیتوانی، نروژ و روسیه هموارتر شد.</p>
      <p>ان‌بی‌اس، خبرگزاری رسمی لیتوانی گزارش داد که دولت‌های مسکو، ویلینیوس و اسلو در ماه گذشته میلادی درباره آزادی دو جاسوس روس زندانی در لیتوانی، دو جاسوس لیتوانیایی محکوم شده در روسیه و نیز جاسوس نروژی بازداشت شده در روسیه به یک توافق سه‌جانبه دست یافته بودند.</p>
      <p>رئیس جمهوری لیتوانی فرمان عفو دو تبعه روس را در اوایل هفته جاری امضا کرده است. مقام‌های لیتوانی تاکنون دست کم درباره یک تبعه خود در روسیه اظهار نظر کرده و گفته‌اند که قرار است در برابر عفو دو شهروند روسی، یک تبعه لیتوانیایی که در روسیه به دلیل «دفاع از منافع لیتوانی» بازداشت شده، آزاد شود.</p>
      <p>یکی از دو جاسوس روسی عفو شده در لیتوانی نیکلای فیلیپچنکو نام دارد که در سال ۲۰۱۷ در لیتوانی به ده سال زندان محکوم شد. بر اساس متن عفونامه‌ای که در وبسایت ریاست جمهوری لیتوانی منتشر شد، جرم او جاسوسی از راه دادن اطلاعات غلط برای به دست آوردن مدارک رسمی، جعل هویت شخصی و گذر غیرقانونی از مرز بوده است.</p>
      <p>فرد دیگر سرگئی مویسژنکو نام دارد که او هم به نوشته همان نامه در سال ۲۰۱۷ به جرم جاسوسی و حمل اسلحه غیر مجاز به ده سال و نیم زندان در لیتوانی محکوم شده بود.</p>
      <p>به نوشته رسانه‌های محلی، هر دو این شهروندان روسی جاسوسانی را در لیتوانی به استخدام خود درآورده بودند. لیتوانی می‌گوید فیلیپچنکو با نزدیک شدن به حلقه امنیتی نزدیک به ریاست جمهوری این کشور قصد داشته به دفتر رئیس جمهوری و منزل شخصی او رخنه کند و مویسژنکو در جستجوی اطلاعات ارزشمند درباره تیروهای مسلح لیتوانی و ناتو بوده است. لیتوانی عضو پیمان آتلانتیک شمالی، ناتو است.</p>
      <p>جاسوس نروژی بازداشت شده در روسیه نیز «فرد برگ» نام دارد که یک افسر بازنشسته مرزبانی بوده است.</p>
      <p>روز جمعه خبرگزاری ریانووستی روسیه اعلام کرد مقام‌های مسکو قرار است در آینده‌ای نزدیک مجددا درخواست عفو فرد برگ را بررسی کنند، اما مقام‌های روسی هنوز علنا در مورد این خبر اظهارنظری نکرده‌اند.</p>
    </article>
  </body>
</html>