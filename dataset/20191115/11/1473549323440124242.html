<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/szwecja-nacjonalistyczni-szwedzcy-demokraci-najpopularniejsza-partia,985618.html"/>
    <meta property="og:site_name" content="TVN24"/>
    <meta property="article:published_time" content="2019-11-15T11:34:00+00:00"/>
    <meta property="og:title" content="Szwedzcy nacjonaliści po raz pierwszy w historii najpopularniejszą partią"/>
    <meta property="og:description" content="Nacjonalistyczna partia Szwedzcy Demokraci (SD) ma 24 procent poparcia - wynika z opublikowanego w piątek sondażu instytutu Demoskop dla Aftonbladet. Czyni ją to po raz pierwszy w historii najpopul..."/>
  </head>
  <body>
    <article>
      <h1>Szwedzcy nacjonaliści po raz pierwszy w historii najpopularniejszą partią</h1>
      <address><time datetime="2019-11-15T11:34:00+00:00">15 Nov 2019, 11:34</time> by <a rel="author">mart/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3285bd5e-3500-40fc-bfd2-6d9d3c106bfd-480p.mp4"/>
        <figcaption>Lider Szwedzkich Demokratów, Jimmie Akesson, "nie jest zaskoczony" sondażem<cite>Foto: Anders Wiklund/EPA/PAP | Video: Archiwum Reutera</cite></figcaption>
      </figure>
      <h3>Nacjonalistyczna partia Szwedzcy Demokraci (SD) ma 24 procent poparcia - wynika z opublikowanego w piątek sondażu instytutu Demoskop dla "Aftonbladet". Czyni ją to po raz pierwszy w historii najpopularniejszym ugrupowaniem w Szwecji.</h3>
      <p>- Nie jestem zaskoczony - tak historyczny wynik skomentował lider nacjonalistycznych Szwedzkich Demokratów (SD) Jimmie Akesson. - Przez lata konsekwentnie mówiliśmy o przestępczości gangów, poczuciu braku bezpieczeństwa, nieskutecznej polityce migracyjnej oraz polityce integracyjnej, która pogorszyła sytuację - stwierdził Akesson, podkreślając, że coraz więcej Szwedów doświadcza tych problemów. Partia w najnowszym sondażu instytutu Demoskop dla "Aftonbladet" uzyskała 24 procent poparcia.</p>
      <related>
        <a href="https://konkret24.tvn24.pl/r/najwyzsza-frekwencja-od-1989-roku-ale-ciagle-daleko-do-europejskich-liderow,977374.html"/>
      </related>
      <p>Przewodniczący SD wyraził przekonanie, że rosnące poparcie dla jego partii to dowód, że "jest ona wiarygodną alternatywą" oraz, że "dekada hegemonii socjaldemokratów się skończyła".</p>
      <h3>"Trudna sytuacja" partii rządzącej</h3>
      <p>Rządząca Szwecją Partia Robotnicza - Socjaldemokraci (S), która przez kilka ostatnich lat prowadziła we wszystkich sondażach, w badaniu Demoskopu otrzymała 22,2 proc. - To jest dla nas bardzo trudna sytuacja - skomentowała z kolei sekretarz partii socjaldemokratycznej Lena Radstroem Bastaad. Jak wskazała, ugrupowanie "płaci cenę" za zabójstwa dokonywane przez gangi, strzelaniny i detonacje.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/68c882e5-cf55-406a-8509-183f801fa0e6.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Lider Szwedzkich Demokratów, Jimmie Akesson, "nie jest zaskoczony" sondażem<cite>Źródło: Anders Wiklund/EPA/PAP</cite></figcaption>
      </figure>
      <p>Za kolejną przyczynę spadku popularności socjaldemokratów Radstroem Bastaad uznała zawarcie przez rząd premiera Stefana Loefvena tzw. porozumienia styczniowego. Na jego mocy Partia Centrum (C) oraz Liberałowie (L) wsparli mniejszościowy rząd socjaldemokratów oraz Partii Ochrony Środowiska-Zieloni w zamian za obietnicę przeprowadzenia niepopularnych wśród lewicowych wyborców liberalnych reform.</p>
      <related>
        <a href="https://www.tvn24.pl/wiadomosci-ze-swiata,2/krol-szwecji-pozbawil-wnuki-przynaleznosci-do-dworu-rodzina-krolewska-bardzo-sie-rozrosla,975489.html"/>
      </related>
      <h3>Większość popiera partie konserwatywne</h3>
      <p>Na trzecim miejscu w sondażu Demoskopu jest konserwatywno-liberalna Umiarkowana Partia Koalicyjna (M) z poparciem 17,8 proc., która dotychczas była główną partią opozycyjną wobec socjaldemokratów.</p>
      <p>Jeśli wyniki tego badania potwierdziłyby się w wyborach parlamentarnych, to większość miałyby partie konserwatywne. Szwedzcy Demokraci (SD), Umiarkowana Partia Koalicyjna (M) oraz Chrześcijańscy Demokraci (KD) zdobyliby wspólnie 184 mandaty w 349-miejscowym parlamencie - wynika z badania.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/polski-prom-uderzyl-w-nabrzeze-w-szwecji-cos-moglo-wydarzyc-sie-w-drodze,980437.html"/>
        <a href="https://www.tvn24.pl/wiadomosci-ze-swiata,2/szukali-okretu-podwodnego-byc-moze-rosjan-nie-bylo-okretu,977946.html"/>
        <a href="https://www.tvn24.pl/wiadomosci-ze-swiata,2/krol-szwecji-pozbawil-wnuki-przynaleznosci-do-dworu-rodzina-krolewska-bardzo-sie-rozrosla,975489.html"/>
        <a href="https://www.tvn24.pl/wiadomosci-ze-swiata,2/korea-polnocna-zerwala-negocjacje-z-usa-nie-spelnily-naszych-oczekiwan,975030.html"/>
        <a href="https://www.tvn24.pl/wiadomosci-ze-swiata,2/kto-dostanie-pokojowa-nagrode-nobla-greta-thunberg-faworytka-bukmacherow,974645.html"/>
      </related>
    </article>
  </body>
</html>