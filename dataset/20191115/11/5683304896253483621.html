<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/sabarimala-judgment-tell-your-govt-that-our-judgments-are-not-to-be-played-with-justice-nariman.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T11:16:00+00:00"/>
    <meta property="og:title" content="ശബരിമല: ഉത്തരവുകള്‍ കളിക്കാനുള്ളതല്ല, നിര്‍ബന്ധമായും നടപ്പാക്കണമെന്ന് ജ. നരിമാന്‍"/>
    <meta property="og:description" content="ന്യൂഡല്‍ഹി∙ ശബരിമല യുവതീപ്രവേശ വിധിയെക്കുറിച്ചു കോടതിയില്‍ വീണ്ടും പ്രതികരിച്ച് ജസ്റ്റിസ് റോഹിന്റന്‍ നരിമാന്‍. ശബരിമലയിലെ തങ്ങളുടെ വിയോജനവിധിന്യായം.Sabarimala Women Entry. SC Sabarimala Verdict. Sabarimala News. Manorama News. Malayalam News. Malayala Manorama. Manorama Online. Latest News. Sabarimala Updates. Supreme Court. Sabarimala Verdict. Lord Ayyappa. Swami Saranam. ശബരിമല. സുപ്രീംകോടതി. ശബരിമല സ്ത്രീപ്രവേശനം. ശബരിമല യുവതീപ്രവേശം. അയ്യപ്പൻ. Sabarimala. Women Entered Sabarimala. Sabarimala Ladies. Bindhu and Kanakadurga Entered Sabarimala. Women in Sannidhanam. Police given security for Women. യുവതികള്‍ ശബരിമലയില്‍. Sabarimala News in Malayalam.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ശബരിമല: ഉത്തരവുകള്‍ കളിക്കാനുള്ളതല്ല, നിര്‍ബന്ധമായും നടപ്പാക്കണമെന്ന് ജ. നരിമാന്‍</h1>
      <address><time datetime="2019-11-15T11:16:00+00:00">15 Nov 2019, 11:16</time> by <a rel="author">മനോരമ ലേഖകൻ</a></address>
      <p>ന്യൂഡല്‍ഹി∙ ശബരിമല യുവതീപ്രവേശ വിധിയെക്കുറിച്ചു കോടതിയില്‍ വീണ്ടും പ്രതികരിച്ച് ജസ്റ്റിസ് റോഹിന്റന്‍ നരിമാന്‍. ശബരിമലയിലെ തങ്ങളുടെ വിയോജനവിധിന്യായം വായിച്ചു നോക്കണമെന്ന് സോളിസിറ്റര്‍ ജനറല്‍ തുഷാര്‍ മേത്തയോട് ജസ്റ്റിസ് നരിമാന്‍ പറഞ്ഞു. മറ്റൊരു കേസ് പരിഗണിക്കവെ തികച്ചും അസാധാരണമായ നടപടിയാണ് ജസ്റ്റിസ് നരിമാന്റെ ഭാഗത്തുനിന്ന് ഉണ്ടായത്.</p>
      <p>തങ്ങളുടെ വിധി കളിക്കാനുള്ളതല്ലെന്നും അതു നിലനില്‍ക്കുമെന്നു സര്‍ക്കാരിനോടു പറയണമെന്നും നരിമാന്‍, സോളിസിറ്റര്‍ ജനറലിനോടു പറഞ്ഞു. കേന്ദ്രസര്‍ക്കാര്‍ ഉദ്യോഗസ്ഥരോടു വിയോജനവിധിന്യായം വായിച്ചുനോക്കാന്‍ പറയണം. സുപ്രീംകോടതിയുടെ വിധി നിര്‍ബന്ധമായും നടപ്പാക്കണമെന്നും അദ്ദേഹം പറഞ്ഞു. എന്നാല്‍ ഇതിനോടു സോളിസിറ്റര്‍ ജനറല്‍ പ്രതികരിച്ചില്ല. </p>
      <p>കര്‍ണാടകയിലെ കോണ്‍ഗ്രസ് നേതാവ് ഡി.കെ. ശിവകുമാറിന് ഡല്‍ഹി ഹൈക്കോടതി ജാമ്യം അനുവദിച്ചതിനെതിരെ എന്‍ഫോഴ്‌സ്‌മെന്റ് ഡയറക്ടറേറ്റ് സമര്‍പ്പിച്ച ഹര്‍ജി പരിഗണിക്കുമ്പോഴാണ് നരിമാന്‍ ശബരിമല വിധി ചൂണ്ടിക്കാട്ടിയത്. ഹര്‍ജി പരിഗണിക്കാന്‍ ജസ്റ്റിസ് നരിമാനും ജസ്റ്റിസ് രവീന്ദ്ര ഭട്ടും അടങ്ങുന്ന ബെഞ്ച് ആദ്യം സമ്മതിച്ചില്ല. എന്നാല്‍ വിഷയം തള്ളരുതെന്ന് സോളിസിറ്റര്‍ ജനറല്‍ വീണ്ടും നിര്‍ബന്ധിച്ചപ്പോഴാണ് സുപ്രീംകോടതി വിധികള്‍ നടപ്പാക്കുന്നതിനെക്കുറിച്ച് നരിമാന്‍ പ്രതികരിച്ചത്. </p>
      <p>മതപരമായ വിഷയങ്ങളില്‍ ഏഴംഗബെഞ്ച് തീരുമാനമെടുക്കും വരെ ശബരിമല യുവതീപ്രവേശ വിധിക്കെതിരായ പുനഃപരിശോധനാ ഹര്‍ജികളും റിട്ട് ഹര്‍ജികളും മാറ്റിവച്ചുകൊണ്ടുള്ള ഇന്നലത്തെ സുപ്രീംകോടതി വിധിയെ അഞ്ചംഗ ബെഞ്ചില്‍ അംഗമായിരുന്ന ജസ്റ്റിസ് നരിമാന്‍ എതിര്‍ത്തിരുന്നു. ജസ്റ്റിസ് ഡി.വൈ. ചന്ദ്രചൂഡും ഭൂരിപക്ഷ വിധിയെ എതിര്‍ത്തിരുന്നു. ഹര്‍ജികള്‍ നിലനില്‍ക്കില്ലെന്ന നിലപാടാണ് ഇവര്‍ സ്വീകരിച്ചത്. 2018 സെപ്റ്റംബറിലെ വിധി നടപ്പാക്കുന്നത് സംസ്ഥാന സര്‍ക്കാര്‍ ഉള്‍പ്പെടെ എല്ലാ അധികാരസ്ഥാപനങ്ങളുടെയും ഉത്തരവാദിത്തമാണെന്നും നരിമാന്‍ വിയോജനവിധിന്യായത്തില്‍ വിശദീകരിച്ചിരുന്നു.</p>
      <p>English Summary: "Read Our Sabarimala Judgment" : Justice Nariman</p>
    </article>
  </body>
</html>