<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/educational-tour-dei-sibillini-143-docenti-da-tutta-italia/1325284/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T11:57:35+00:00"/>
    <meta property="og:title" content="Educational tour dei Sibillini: 143 docenti da tutta Italia"/>
    <meta property="og:description" content="TERRITORIO - Il corso formativo, rivolto agli insegnanti di scuole primarie e secondarie, è volto alla promozione del parco attraverso il turismo scolastico. Il presidente Andrea Spaterna: «Gli studenti potranno visitare questi luoghi meravigliosi durante le gite programmate, quindi con le loro famiglie»"/>
  </head>
  <body>
    <article>
      <h1>Educational tour dei Sibillini: 143 docenti da tutta Italia</h1>
      <h2>TERRITORIO - Il corso formativo, rivolto agli insegnanti di scuole primarie e secondarie, è volto alla promozione del parco attraverso il turismo scolastico. Il presidente Andrea Spaterna: «Gli studenti potranno visitare questi luoghi meravigliosi durante le gite programmate, quindi con le loro famiglie»</h2>
      <address><time datetime="2019-11-15T11:57:35+00:00">15 Nov 2019, 11:57</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Feducational-tour-dei-sibillini-143-docenti-da-tutta-italia%2F1325284%2F">Condividi52</a><a href="https://twitter.com/intent/tweet?text=Educational+tour+dei+Sibillini%3A++143+docenti+da+tutta+Italia&amp;url=https%3A%2F%2Fwww.cronachemaceratesi.it%2F2019%2F11%2F15%2Feducational-tour-dei-sibillini-143-docenti-da-tutta-italia%2F1325284%2F">Tweet</a>Email52 Condivisioni</p>
      <p> </p>
      <p> </p>
      <p>
        <b>Due giornate trascorse nel territorio del Parco nazionale dei Monti Sibillini, un soggiorno interamente gratuito con esperienze dirette sul campo, attività laboratoriali e visite guidate. È questa la proposta dell’Educational Tour, corso formativo dedicato ai docenti delle scuole primarie e secondarie di ogni ordine e grado, che si è svolto tra settembre e ottobre.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/Educational-Tour-2-325x217.jpg"/>
        <figcaption>I partecipanti impegnati in una delle tante attività proposte</figcaption>
      </figure>
      <p>Il progetto, finanziato dal Comitato Sisma Centro Italia, con la collaborazione del Wwf Italia, ha permesso di presentare la realtà del parco al mondo della scuola, mettendo in evidenza il valore e l’importanza dell’area protetta e della sua fruizione, soprattutto dopo gli eventi sismici. <b>143 in totale i docenti partecipanti, provenienti da Marche, Umbria, Lazio, Emilia Romagna, Puglia e Campania</b>, che hanno avuto l’opportunità di conoscere molteplici aspetti del territorio, dalle bellezze naturali ai beni storico-artistici, passando per l’ampia offerta ricettiva, i produttori e la lavorazione delle materie prime che la montagna offre, senza contare le degustazioni di prodotti genuini che sono fiore all’occhiello dell’enogastronomia locale. <b>«Portare docenti a conoscere o riscoprire le bellezze del nostro territorio – spiega Andrea Spaterna, presidente dell’area naturale protetta – significherà ampliare il numero dei fruitori del parco, consentendoci di avere qui studenti in occasione delle loro gite scolastiche, che poi potranno tornare anche con le loro famiglie»</b>. «Il parco – sottolinea il vicepresidente Alessandro Gentilucci – rappresenta per la scuola una straordinaria risorsa educativa, mentre per il territorio il turismo scolastico avrà anche un’importante ricaduta economica. Promuovere con successo questa opportunità per gli studenti tramite i docenti è stato fondamentale. Sono certo che ne raccoglieremo presto i frutti ed è anche da qui che passa il rilancio dell’intera area dei Sibillini».</p>
    </article>
  </body>
</html>