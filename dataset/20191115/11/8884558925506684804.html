<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/v-belgiji-prva-smrtna-zrtev-povezana-z-vejpanjem"/>
    <meta property="og:site_name" content="Primorske novice"/>
    <meta property="article:published_time" content="2019-11-15T11:42:24+00:00"/>
    <meta property="og:title" content="V Belgiji prva smrtna žrtev, povezana z vejpanjem"/>
    <meta property="og:description" content="V Belgiji je zaradi težav z dihali nedavno umrl 18-letnik. Ministrica za zdravje Maggie De Block je v četrtek dejala, da je njegova smrt najverjetneje povezana z vejpanjem in mešanico škodljivih snovi v elektronskih cigaretah."/>
  </head>
  <body>
    <article>
      <h1>V Belgiji prva smrtna žrtev, povezana z vejpanjem</h1>
      <address><time datetime="2019-11-15T11:42:24+00:00">15 Nov 2019, 11:42</time> by <a rel="author">STA</a></address>
      <p>
        <b>V Belgiji je zaradi težav z dihali nedavno umrl 18-letnik. Ministrica za zdravje Maggie De Block je v četrtek dejala, da je njegova smrt najverjetneje povezana z vejpanjem in mešanico škodljivih snovi v elektronskih cigaretah.</b>
      </p>
      <figure>
        <img src="https://static.primorske.si/foto/highres/gnweb/719882_263-elektronske.jpg"/>
        <figcaption>Strokovnjaki vedno glasneje opozarjajo na nevarnost elektronskih cigaret. Foto: Wikipedia</figcaption>
      </figure>
      <p><b>BRUSELJ</b> &gt; "Vzpostavili smo povezavo z elektronskimi cigaretami. Ni druge razlage za tako hudo pljučnico pri tem bolniku," je dejala ministrica <b>Maggie De Block</b> na zaslišanju v belgijskem parlamentu.</p>
      <p>Poslanci so zaslišali ministrico, potem ko so mediji začeli poročati, da je 18-letni Bruseljčan, ki je umrl 6. novembra, uporabljal elektronsko cigareto z derivatom marihuane. Glede na prve preiskave je tekočina v elektronski cigareti vsebovala kanabinoide (CBD), ki pomirjajo, lahko pa se snov prodaja tudi na črnem trgu, kjer jo zmešajo s prepovedanimi produkti.</p>
      <p>De Blockova je dodala, da morajo nadaljevati preiskavo, da ugotovijo prave okoliščine smrti.</p>
      <p>V ZDA so zaradi obolenj, povezanih z elektronskimi cigareti, po zadnjih podatkih zabeležili že 42 smrti v 24 zveznih državah ter 2172 primerov bolezni.</p>
      <p>Strokovnjaki vedno glasneje opozarjajo na nevarnost elektronskih cigaret in da nikakor niso varna alternativa kajenju oziroma da se jih lahko predlaga za pripomoček pri opuščanju kajenja. Tudi Svetovna zdravstvena organizacija (WHO) je poleti v poročilu označila elektronske cigarete za nevarne.</p>
      <p>Ameriški znanstveniki so v nedavni raziskavi kot najverjetnejšega krivca za številne okvare pljuč izpostavili acetat vitamina E. Gre za olje, ki se med drugim uporablja za zgoščevanje izdelkov, ki vsebujejo psihoaktivne sestavine, imenovane THC. Acetat vitamina E je sicer najti tudi v različnih jedeh in v kozmetičnih izdelkih, kot so kreme za kožo. Kot zdaj ugotavljajo znanstveniki, pa postane problematičen pri vdihovanju, saj moti delovanje pljuč.</p>
    </article>
  </body>
</html>