<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547436.html/%D8%A7%D9%85%D8%A7%D9%86%D8%AA-%D9%88-%D8%B5%D8%AF%D8%A7%D9%82%D8%AA--%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%88%DB%8C%DA%98%DA%AF%DB%8C-%D8%B4%D8%AE%D8%B5%DB%8C%D8%AA%DB%8C-%D9%BE%DB%8C%D8%A7%D9%85%D8%A8%D8%B1-%D8%A7%D8%B3%D9%84%D8%A7%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T11:55:00+00:00"/>
    <meta property="og:title" content="امانت و صداقت؛ بزرگترین ویژگی شخصیتی پیامبر اسلام"/>
    <meta property="og:description" content="کارشناس مذهبی با بیان اینکه &quot;محمد امین&quot; بزرگترین ویژگی شخصیتی پیامبر اسلام در جهان آن روز بود، گفت: متاسفانه امروز صفات امانت و صداقت در عرصه‌های سیاسی اجتماعی جوامع اسلامی در میان مسوولان و مردم جای خالی دارد."/>
  </head>
  <body>
    <article>
      <h1>امانت و صداقت؛ بزرگترین ویژگی شخصیتی پیامبر اسلام</h1>
      <h2>کارشناس مسائل مذهبی مطرح کرد؛</h2>
      <address>
        <time datetime="2019-11-15T11:55:00+00:00">15 Nov 2019, 11:55</time>
      </address>
      <p>کارشناس مذهبی با بیان اینکه "محمد امین" بزرگترین ویژگی شخصیتی پیامبر اسلام در جهان آن روز بود، گفت: متاسفانه امروز صفات امانت و صداقت در عرصه‌های سیاسی اجتماعی جوامع اسلامی در میان مسوولان و مردم جای خالی دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ احمدحسین فلاحی، کارشناس مسائل مذهبی به مناسبت ۱۷ ربیع‌الاول روز تولد پیامبر اکرم(ص) ضمن تبریک این روز خجسته در گفت‌وگو با خبرنگار <a href="http://asrehamedan.ir/31936">عصر همدان</a>؛ در بحث سیره پیامبر(ص) و نیاز امروز جامعه به این الگوی الهی گفت: طبیعتاً امروز جامعه بشری بیشتر از صدر اسلام به این الگوی کامل و اسوه اخلاق نیاز دارد.</p>
      <p>وی افزود: در جامعه دوران جاهلیت مکه و جهان آن روز وجود پیامبر اکرم(ص) به عنوان یک وجود الهی و ممتاز قبل از اسلام به عنوان محمد امین در بین مردم آن زمان شناخته شده بود.</p>
      <p>این کارشناس مسائل مذهبی با اشاره به اینکه با رسالت رسول الله(ص) همین جوامع جاهلیت توانستند بشریت را متحول کنند، ادامه داد: با تربیت انسان‌های والا پس از بعثت توسط پیامبر اکرم (ص)، این افراد الگوی تمام عصرها و زمان‌ها شدند.</p>
      <p>فلاحی خاطرنشان کرد: امروز جامعه با وجود الگوهای کاذب و منحرف که بیشتر از هر زمان دیگر از هر سو ارائه می‌شود، به شناخت ابعاد شخصیتی و اخلاقی پیامبر اکرم ص نیاز دارد.</p>
      <p>وی با بیان اینکه “محمد امین” بزرگترین ویژگی شخصیتی پیامبر اسلام قبل از مبعوث شدن در جهان آن روز بود، یادآور شد: متاسفانه امروز صفات امانت و صداقت در عرصه‌های سیاسی اجتماعی جوامع اسلامی در میان مسوولان و مردم جای خالی دارد.</p>
      <p>فلاحی با تاکید بر اینکه باید امروز با مسوولانی که به امانت خیانت می‌کنند برخورد قاطع شود، تاکید کرد: در شرایط کنونی باید مدیرانی جذب کنیم که علاوه بر داشتن تخصص، متعهد و امین باشند اما متاسفانه برخی مدیران ما تعهد کافی را در کار ندارند.</p>
      <p>وی با بیان اینکه برای ترویج این دو صفت پیامبر اکرم ص باید در سطح جامعه فرهنگ‌سازی لازم انجام شود، اضافه کرد: باید اینگونه فرهنگ‌سازی در مقام عملیاتی و کاربردی نیز در جامعه مدنظر باشد.</p>
      <p>این کارشناس مسائل قرآنی با تاکید بر این نکته که گرفتن مجالس برای ائمه و حضرت محمد (ص) در روز میلاد آنها حرکتی خوب است اما کافی نیست، بیان کرد: در این محافل باید نقش معرفت‌افزایی به ائمه اطهار (ع) افزایش یابد چراکه معرفت‌افزایی زیربنای شناخت سیره آنهاست.</p>
      <p>انتهای پیام/</p>
    </article>
  </body>
</html>