<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/matteo_renzi_piano_shock_italia_viva-6553628/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T11:45:00+00:00"/>
    <meta property="og:title" content="Renzi propone &quot;un piano shock da 120 miliardi&quot; per spingere il Pil"/>
    <meta property="og:description" content="Il programma è &quot;più ambizioso di quello messo in campo in Germania” e riguarda una ventina di aspetti: da strade e ferrovie a porti e aeroporti, dal dissesto idrogeologico all’edilizia scolastica."/>
  </head>
  <body>
    <article>
      <h1>Renzi propone "un piano shock da 120 miliardi" per spingere il Pil</h1>
      <h2>Il programma è "più ambizioso di quello messo in campo in Germania” e riguarda una ventina di aspetti: da strade e ferrovie a porti e aeroporti, dal dissesto idrogeologico all’edilizia scolastica.</h2>
      <address><time datetime="2019-11-15T11:45:00+00:00">15 Nov 2019, 11:45</time> by <a rel="author">AGI - Agenzia Giornalistica Italia</a></address>
      <p>Un <b>piano shock da 120 miliardi </b>“per rilanciare <b>investimenti</b> e <b>infrastrutture</b> nei prossimi tre anni” è la ricetta che Matteo Renzi propone venerdì alla <b>convention di Italia Viva a Torino</b>. E in un colloquio con Il confindustriale <b>Sole 24 Ore</b>, l’ex premier e segretario del Pd dice che se la manovra economica “ha il merito di aver evitato l’aumento dell’Iva”, certo “non basta e non può bastare”.</p>
      <p>Quello che Renzi annuncia è dunque un piano, come lui stesso lo definisce, “più ambizioso di quello messo in campo in Germania” e che riguarda una ventina di aspetti: da <b>strade</b> e <b>ferrovie</b> a <b>porti</b> e <b>aeroporti</b>, dal <b>dissesto idrogeologico</b> all’<b>edilizia scolastica</b>. Una iniziativa che va sotto lo slogan: “<b>Sblocchiamo tutto</b>” come annuncia lui stesso.</p>
      <p>Al Sole Renzi anticipa anche il piano delle iniziative, raccontando che “sono in programma 100 incontri su tutto il territorio nazionale” e che nella prima metà di gennaio sarà messo anche a disposizione del premier e del governo un decreto legge, perché - aggiunge - “ci accusano di essere guastatori ma noi vogliamo stare sui problemi concreti, sulle proposte. Certo non possiamo assistere inerti all’arrivo della recessione che si preannuncia”.</p>
      <p>Il nodo principale quando si parla di infrastrutture e grandi e piccole opere è sempre lo stesso, dice Renzi che analizza: “Per la parte pubblica i soldi sono già stanziati e anche la disponibilità privata non manca”. E racconta che nei due giorni trascorsi a Londra “ho potuto constatare il vivo interesse da parte di società di investimento e di banche, anche straniere. Il vero problema è che i progetti non partono, sono bloccati”. Pertanto quel che serve “è una corsia preferenziale <b>sblocca-burocrazia</b> come abbiamo fatto con l’Expo di Milano e con gli scavi di Pompei”.</p>
      <p>Ovvero, “per ogni grande opera una legislazione ad hoc che superi i lacci burocratici” perché n Italia “sono bloccate opere stradali e ferroviarie per oltre 56 miliardi. 8 circa per mancanza di finanziamenti, le restanti per la burocrazia”, dice l’ex premier, che così conclude il colloquio con il quotidiano di viale dell’Astronomia: “Serve un’assunzione di responsabilità da parte di tutti, altrimenti il Paese non ce la farà. E noi – ripete – non assisteremo inerti a un declino che tutti insieme possiamo evitare”.</p>
    </article>
  </body>
</html>