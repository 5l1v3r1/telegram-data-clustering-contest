<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10081961-u-dbr-rozpovlichomuobshukuvalikremenchuckiyvddl-polcyi.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-15T11:18:00+00:00"/>
    <meta property="og:title" content="У ДБР розповіли, чому обшукували Кременчуцький відділ поліції"/>
    <meta property="og:description" content="Слідчі підозрюють, що вище керівництво Нацполіції Полтавщини причетне до розтрати пального «Телеграфу» стало відомо, що учора, 14 листопада, Державне бюро розслідувань проводило обшук в"/>
  </head>
  <body>
    <article>
      <h1>У ДБР розповіли, чому обшукували Кременчуцький відділ поліції</h1>
      <address><time datetime="2019-11-15T11:18:00+00:00">15 Nov 2019, 11:18</time> by <a rel="author">Євгенія Каблучка</a></address>
      <p>
        <b>Слідчі підозрюють, що вище керівництво Нацполіції Полтавщини причетне до розтрати пального</b>
      </p>
      <slideshow>
        <figure>
          <img src="https://www.telegraf.in.ua/uploads/posts/2019-11/1573830204_dbr-2.jpg"/>
        </figure>
        <figure>
          <img src="https://www.telegraf.in.ua/uploads/posts/2019-11/1573830223_dbr-3.jpg"/>
        </figure>
        <figure>
          <img src="https://www.telegraf.in.ua/uploads/posts/2019-11/1573830195_dbr-4.jpg"/>
        </figure>
        <figure>
          <img src="https://www.telegraf.in.ua/uploads/posts/2019-11/1573830212_dbr.jpg"/>
        </figure>
      </slideshow>
      <p>«Телеграфу» стало відомо, що учора, 14 листопада, Державне бюро розслідувань проводило обшук в Кременчуцькому відділі поліції, що знаходиться на вулиці 29 вересня. Прессекретар теруправління ДБР у Полтаві Олександр Білка підтвердив «ТЪ», що слідчі справді обшукували відділ поліції та розповів подробиці.</p>
      <p>Слідчі теруправління ДБР в Полтаві розслідують можливу причетність вищих посадових осіб головного управління Нацполіції Полтавщини до розтрати паливно-мастильних матеріалів, які придбані для структурних підрозділів ГУНП. За попередньою інформацією посадові особи вносили неправдиві відомості до офіційних документів щодо обсягу спожитого пального службовим транспортом. Після цього надлишок привласнювали. За попередніми підрахунками, такі дії лише у 2019 році призвели до збитків державі на суму понад 500 тисяч гривень.</p>
      <p>Крім Кременчуцького відділу поліції, обшукали приміщення ГУ НП Полтавщини. Зокрема кабінет одного із заступників, управління фінансового забезпечення та бухгалтерського обліку і центр забезпечення. Також обшуки були за місцем проживання фігурантів кримінального провадження. Вилучили бухгалтерську документацію, талони на пальне, чорнові записи.</p>
      <p>Повідомили про підозру одній посадові особі за ч. 4 ст 191 Кримінального кодексу України (Привласнення, розтрата майна або заволодіння ним шляхом зловживання службовим становищем).</p>
      <p>Слідчі планують перевірити правомірність використання пального у 2017 та 2018 роках.</p>
      <p>Процесуальне керівництво здійснювала Генпрокуратура, оперативний супровід - Полтавське управління департаменту внутрішньої безпеки Нацполіції.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a> Источник фото: dbr.gov.ua</p>
    </article>
  </body>
</html>