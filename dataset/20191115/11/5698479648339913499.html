<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/russia-lands-forces-at-former-u-s-air-base-in-northern-syria"/>
    <meta property="og:site_name" content="euronews"/>
    <meta property="article:published_time" content="2019-11-15T11:27:01+00:00"/>
    <meta property="og:title" content="هلی‌کوپترهای جنگی روسیه در پایگاه پیشین آمریکا در سوریه به زمین نشستند"/>
    <meta property="og:description" content="شبکه تلویزیونی زویوزدا همچنین از تجهیزات پزشکی آمریکایی‌ها برای درمان آفتاب سوختگی که در این پایگاه باقی مانده بود و یا سالن بدنسازی و اتاق‌های خواب گزارش‌هایی پخش کرد."/>
  </head>
  <body>
    <article>
      <h1>هلی‌کوپترهای جنگی روسیه در پایگاه پیشین آمریکا در سوریه به زمین نشستند</h1>
      <address><time datetime="2019-11-15T11:27:01+00:00">15 Nov 2019, 11:27</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/19/20/773x435_cmsv2_8e664d6c-51ef-549a-8632-0a3d0ffdf29c-4301920.jpg"/>
      </figure>
      <p>شبکه تلویزیونی زویوزدا وابسته به وزارت دفاع روسیه روز جمعه اعلام کرد هلی‌کوپترهای جنگی و نیروهای نظامی این کشور در پایگاه پیشین آمریکایی‌ها در شمال سوریه مستقر شده‌اند.</p>
      <p>پلیس نظامی روسیه در ویدئویی که این شبکه منتشر کرده است در حال پرواز به سمت پایگاه هوایی سوریه در شمال استان حلب در نزدیکی مرز با ترکیه نشان داده می‌شود. این شبکه اعلام کرد که این نیروها و تجهیزات برای تأمین امنیت منطقه در این پایگاه مستقر شده‌اند.</p>
      <p>این اقدام پس از آن صورت می‌گیرد که دونالد ترامپ، رئیس جمهوری آمریکا ماه گذشته به‌طور ناگهانی دستور خروج نیروهای این کشور از بخش‌هایی از سوریه را صادر کرد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/13/us-preparing-to-withdraw-all-remaining-troops-from-northern-syria-defense-secretary-mark">آمریکا: باقیمانده سربازان‌ خود را از شمال سوریه خارج می‌کنیم</a>
        </li>
        <li>
          <a href="https://farsi.euronews.com/2019/10/21/us-troops-cross-into-iraq-from-syria">نظامیان آمریکا از سوریه وارد عراق شدند</a>
        </li>
      </ul>
      <p>شبکه تلویزیونی زویوزدا همچنین اعلام کرد که از این مرکز به‌عنوان مرکزی برای توزیع کمک‌های بشردوستانه برای ساکنان محلی استفاده خواهد شد و هم اکنون این مکان تحت کنترل نیروهای دولتی سوریه که از متحدان روسیه است، قرار دارد.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/14/russia-sets-up-helicopter-base-in-northern-syria-after-u-s-exit">روسیه در حال ایجاد پایگاه استقرار هلی‌کوپتر در شمال سوریه است</a>
      </p>
      <p>وزارت دفاع روسیه روز گذشته اعلام کرده بود که این کشور در حال ایجاد یک پایگاه برای استقرار هلی‌کوپترهای روسی در فرودگاهی غیرنظامی در شهر قامیشلی در شمال شرق سوریه است. این وزارتخانه هدف از این اقدام را افزایش کنترل مسکو بر حوادثی که در آن محدوده رخ می‌دهد عنوان کرده است.</p>
      <p>روسیه و ترکیه طبق توافق بین ولادیمیر پوتین، رئیس جمهوری روسیه و رجب طیب اردوغان همتای ترکیه‌ای خود، گشت‌های مشترکی را در امتداد مرز سوریه با ترکیه انجام می‌دهند.</p>
      <blockquote>نیروهای تخریب هم اکنون در حال جست‌وجو و بازدید از همه ساختمان‌ها هستند تا مطمئن شوند هیچ نوع مواد منفجره‌ای یا چیزی که ما را غافلگیر کند در اینجا باقی نمانده است<cite>بازرس ارشد پلیس نظامی روسیه</cite></blockquote>
      <p>یک بازرس ارشد پلیس نظامی روسیه گفت: «ما وارد پایگاه شده‌ایم و فضای داخلی و خارجی را تحت کنترل گرفته‌ایم.» وی افزود: «نیروهای تخریب هم اکنون در حال جست‌وجو و بازدید از همه ساختمان‌ها هستند تا مطمئن شوند هیچ نوع مواد منفجره‌ای یا چیزی که ما را غافلگیر کند در اینجا باقی نمانده است.»</p>
      <p>شبکه تلویزیونی زویوزدا همچنین از تجهیزات پزشکی آمریکایی‌ها برای درمان آفتاب سوختگی که در آنجا مانده بود و یا سالن بدنسازی و اتاق‌های خواب گزارش‌هایی پخش کرد.</p>
      <p>روسیه دو پایگاه دائمی نظامی در سوریه دارد؛ پایگاهی هوایی در استان لاذقیه و دیگری پایگاهی دریایی در بندر طرطوس.</p>
    </article>
  </body>
</html>