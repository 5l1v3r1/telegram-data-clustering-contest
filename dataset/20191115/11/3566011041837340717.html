<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547423.html/%D8%A7%DB%8C%D8%B3%D8%AA%D8%A7%D8%AF%DA%AF%DB%8C-%D9%85%D9%84%D8%AA-%D9%87%D8%A7%DB%8C-%D9%85%D8%B3%D9%84%D9%85%D8%A7%D9%86-%D8%AF%D8%B1-%D9%85%D9%82%D8%A7%D8%A8%D9%84-%D8%AF%D8%B4%D9%85%D9%86%D8%A7%D9%86-%D8%A8%D8%B1%DA%AF%D8%B1%D9%81%D8%AA%D9%87-%D8%A7%D8%B2-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T11:20:00+00:00"/>
    <meta property="og:title" content="ایستادگی ملت‌های مسلمان در مقابل دشمنان برگرفته از تفکر بسیجی است"/>
    <meta property="og:description" content="فرمانده سپاه حضرت نبی اکرم(ص) استان کرمانشاه گفت: ایستادگی ملت‌های مسلمان در مقابل دشمنان برگرفته از تفکر و فرهنگ بسیجی است."/>
  </head>
  <body>
    <article>
      <h1>ایستادگی ملت‌های مسلمان در مقابل دشمنان برگرفته از تفکر بسیجی است</h1>
      <h2>سردار ریحانی:</h2>
      <address>
        <time datetime="2019-11-15T11:20:00+00:00">15 Nov 2019, 11:20</time>
      </address>
      <p>فرمانده سپاه حضرت نبی اکرم(ص) استان کرمانشاه گفت: ایستادگی ملت‌های مسلمان در مقابل دشمنان برگرفته از تفکر و فرهنگ بسیجی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/387191/%D8%A7%DB%8C%D8%B3%D8%AA%D8%A7%D8%AF%DA%AF%DB%8C-%D9%85%D9%84%D8%AA%E2%80%8C%D9%87%D8%A7%DB%8C-%D9%85%D8%B3%D9%84%D9%85%D8%A7%D9%86-%D8%AF%D8%B1-%D9%85%D9%82%D8%A7%D8%A8%D9%84-%D8%AF%D8%B4%D9%85%D9%86%D8%A7%D9%86-%D8%A8%D8%B1%DA%AF%D8%B1%D9%81%D8%AA%D9%87-%D8%A7%D8%B2-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%A7%D8%B3%D8%AA">شبکه اطلاع رسانی مرصاد</a>، سردار بهمن ریحانی صبح امروز جمعه در رزمایش الی بیت المقدس ناحیه کرمانشاه و ناحیه عشایری که در تنگه کنشت برگزار شد اظهار داشت: تشکیل بسیج براساس یک تفکر الهی شکل گرفت و امام راحل(ره) با استعانت از آیات الهی این شجره طیبه را غرس کرد و مقام معظم رهبری آن را رشد و نمو داد که در این چهل ساله انقلاب باعث عزت، سربلندی و بقاء این نظام شد.</p>
      <p>فرمانده سپاه حضرت نبی اکرم(ص) استان کرمانشاه افزود: درود خدا بر مجاهدانی که برای دفاع از این کشور در همه صحنه های انقلاب با اعتقاداتی محکم و انقلابی حضور داشتند.</p>
      <p>وی گفت: بسیج مایه عزت و سربلندی برای نظام و امیدواری برای دوستان و مایه سرشکستگی و عصبانیت برای دشمنان است.</p>
      <p>سردار ریحانی خاطر نشان کرد: امروز این شجره طیبه به درخت تناور و پرثمری تبدیل شده و به حمد خدا شاخ و برگ های آن در سراسر جهان و منطقه خاورمیانه رسیده است و باعث خیزش و سربلندی ملت های مسلمان شده است. </p>
      <figure>
        <img src="https://media.mehrnews.com/d/2019/11/15/4/3295749.jpg"/>
      </figure>
      <p>فرمانده سپاه حضرت نبی اکرم(ص) استان کرمانشاه بیان داشت: بر اساس الگو گرفتن از تفکر و فرهنگ بسیجی است که امروز ملت های مسلمان فلسطین، یمن، لبنان، عراق و سوریه در مقابل توطئه دشمنان محکم ایستاده اند.</p>
      <p>وی ادامه داد: اگر این تفکر بسیجی نبود در عراق، حشد الشعبی و در سوریه نیروهای مردمی رشد پیدا نمی کرد که بتواند داعش را نابود کند و توطئه های آمریکا را خاموش کنند.</p>
      <p>
        <b>ایستادگی ملت ایران را در مقابل تهدیدات دشمنان نشات گرفته از تفکر بسیجی است</b>
      </p>
      <p>سردار ریحانی ایستادگی ملت ایران را در مقابل تهدیدات دشمنان به جهت داشتن فرهنگ تفکر بسیجی دانست و افزود: امروز بسیج در همه بسترها از جمله علم، طب، صنعت،؛کشاورزی، دانش آموزی و ... رشد و نمو پیدا کرده است.</p>
      <p>فرمانده سپاه حضرت نبی اکرم(ص) استان کرمانشاه اظهار داشت: رهبر معظم انقلاب در سال 90 در کرمانشاه فرمودند همه جلوه های بسیج زیباست و اما جلوه نظامی بسیج یک پله بالاتر است یعنی حضور و انسجام شما در آموزش ها و رزمایش ها نشان دهنده دفاع از این کیان است و این یک پیام برای دوستان و یک پیام برای دشمنان خواهد داشت.</p>
      <p>وی تصریح کرد: توجه ویژه به این آموزش ها و رزمایش ها داشته باشید چرا که مایه بازدارندگی در مقابل تهدیدات دشمنان خواهد بود.</p>
      <figure>
        <img src="https://media.mehrnews.com/d/2019/11/15/4/3295748.jpg"/>
      </figure>
      <p>سردار ریحانی همچنین توصیه هایی به جوانان بسیجی داشت و گفت: جوان بسیجی باید جسمی چالاک، آماده و پرتوان در مقابل دشمن داشته باشد و به لحاظ اعتقادی نیز باید اعتقادی راسخ و روحیه انقلابی و ماندگار داشته باشند.</p>
      <p>فرمانده سپاه حضرت نبی اکرم(ص) استان کرمانشاه همچنین از جوانان خواست که قدر جوانی را بدانید و گفت: جوانان تحصیل علم را نباید فراموش کنند چرا که آینده کشور به دست جوانان بسیجی باید</p>
      <p>باشد.</p>
      <p>انتهای پیام/</p>
    </article>
  </body>
</html>