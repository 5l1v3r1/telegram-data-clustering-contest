<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/cucchi-salvini-carabinieri-paghino-ma-droga-fa-male-video-ilaria-pronta-querela/1949624/"/>
    <meta property="og:site_name" content="IlSussidiario"/>
    <meta property="article:published_time" content="2019-11-15T11:37:03+00:00"/>
    <meta property="og:title" content="Cucchi, Salvini “Carabinieri paghino ma droga fa male”/ Video Ilaria “pronta querela”"/>
    <meta property="og:description" content="Sentenza Stefano Cucchi, Salvini &quot;vicino alla famiglia, carabinieri paghino, ma la droga fa male sempre&quot;, il video. Ilaria replica stizzita &quot;pronta querela&quot;"/>
  </head>
  <body>
    <article>
      <h1>Cucchi, Salvini “Carabinieri paghino ma droga fa male”/ Video Ilaria “pronta querela”</h1>
      <h2>Sentenza Stefano Cucchi, Salvini “vicino alla famiglia, carabinieri paghino, ma la droga fa male sempre”, il video. Ilaria replica stizzita “pronta querela”</h2>
      <address><time datetime="2019-11-15T11:37:03+00:00">15 Nov 2019, 11:37</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Che <a href="https://www.ilsussidiario.net/news/cronaca/2018/10/12/stefano-cucchi-carabiniere-tedesco-confessa-dopo-9-anni-ultime-notizie-colpito-con-calci-e-schiaffi/843781/"><b>Ilaria Cucchi e Matteo Salvini</b></a> non siano mai “amati” non è certo notizia di ieri: eppure dopo <a href="https://www.ilsussidiario.net/news/salvini-con-borgonzoni-a-bologna-video-protesta-sardine-anti-lega-idranti-su-folla/1949584/"><b>l’intervento di ieri sera a Bologna al PalaDozza del leader della Lega</b></a> sulla sentenza che finalmente restituisce un po’ di pace e giustizia alla famiglia di <a href="https://www.ilsussidiario.net/news/sentenza-stefano-cucchi-perche-non-ha-incontrato-nemmeno-un-samaritano/1949503/"><b>Stefano Cucchi</b></a> la polemica tra l’ex Ministro e la sorella del geometra ucciso a botte nel carcere di Rebibbia da due carabinieri è riesplosa. Nasce tutto dalla <a href="https://www.ilsussidiario.net/news/stefano-cucchi-sentenza-oggi-imputati-carabinieri-e-medici-ilaria-siamo-stremati/1949298/"><b>sentenza che condanna a 12 anni due militari</b></a> per «<i>omicidio preterintenzionale</i>», mettendo fine a 10 anni di silenzi, <a href="https://www.ilsussidiario.net/news/stefano-cucchi-processo-depistaggi-giudice-bona-galvagno-si-astiene-ex-carabiniere/1948243/"><b>depistaggi e falsità</b></a> compiute da alcuni carabinieri e medici: in serata un cronista di Fanpage chiede provocatoriamente a <b>Salvini</b>, giunto a Bologna per la campagna elettorale <b>pro-Borgonzoni in Emilia Romagna,</b> se non sentisse il caso di produrre delle scuse per quanto affermato nel passato proprio sul caso Cucchi («<a href="https://www.ilsussidiario.net/news/cronaca/2019/4/9/cucchi-conte-difesa-sara-parte-civile-salvini-io-con-le-forze-dellordine/1869246/"><b><i>io sto sempre con le forze dell’ordine, non credo che qualcuno si diverta a picchiare dei detenuti</i></b></a>»). Il leader della Lega allora replica a tono «<i>Sono vicinissimo alla famiglia, la sorella l’ho invitata al Viminale. Se qualcuno ha usato violenza ha sbagliato e pagherà. <b>Questo testimonia che la droga fa male</b>, sempre e comunque. E io combatto la droga in ogni piazza»</i>. Proprio quell’accostamento, forzato, fa accendere ancora di più la polemica con il cronista che incalza e Salvini che allora risponde «<i>In Italia chi sbaglia paga. Punto. Però non posso chiedere scusa per eventuali errori altrui</i>».</p>
      <h4>LA REPLICA DI ILARIA CUCCHI A MATTEO SALVINI</h4>
      <p>La sentenza del giudice di Roma conferma che ad uccidere Stefano Cucchi non sia stata la droga ma le <b>botte scagliate da alcuni carabinieri</b>, ma quando viene ricordato a Salvini nel PalaDozza di Bologna, la risposta è secca «<i>Condanno e sono vicino. Per quello che mi riguarda, da senatore e da papà combatterò la droga in ogni angolo d’Italia. Ma questo almeno lo posso dire? Posso dire che sono contro ogni genere di ogni spaccio di droga?»</i>. In mattinata oggi arriva la prima replica della sorella di Stefano, <a href="https://www.ilsussidiario.net/news/cronaca/2018/10/11/cucchi-carabiniere-francesco-tedesco-confessa-pestaggio-ultime-notizie-chiamati-in-causa-altri-due-colleghi/843596/"><b>Ilaria Cucchi, che non le manda a dire all’ex Ministro col quale i rapporti sono tesi</b></a> per l’appunto da molto tempo «<i>Che c’entra la droga? Salvini perde sempre l’occasione per stare zitto. Contro questi personaggi ci siamo dovuti battere per anni. Tanti sono stati chiamati a rispondere in un’aula di giustizia e non escludo che il prossimo possa essere Salvini</i>». Annuncia così la possibilità di <b>querelare il leader del Carroccio</b> nell’intervista a Radio Capital e poi su Rai News24 rilancia ancora «<i>mi sa che Salvini è rimasto ancora sotto i fumi del mojito. Anch’io da madre sono contro la droga, ma Stefano non è morto di droga</i>».</p>
      <figure>
        <iframe src="https://www.youtube.com/embed/f2lhsquH-tM" width="560" height="315" data-service="Youtube" scrolling="no"/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/emanuele-filiberto-famiglia-reale-sta-tornando-video-savoia-al-potere-spot-fake/1949596/"/>
        <a href="https://www.ilsussidiario.net/news/ex-ilva-incontro-fra-i-sindacati-e-arcelormittal-altiforni-spenti-dal-12-dicembre/1949620/"/>
        <a href="https://www.ilsussidiario.net/news/venezia-allarme-acqua-alta-video-marea-160-cm-suonano-sirene-san-marco-allagata/1949532/"/>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-14-novembre-i-numeri-vincenti/1949326/"/>
        <a href="https://www.ilsussidiario.net/news/lara-comi-la-chat-che-la-inguaia-pm-mi-indagano-avvocato-consegna-messaggi/1949600/"/>
        <a href="https://www.ilsussidiario.net/news/allerta-meteo-rossa-in-veneto-bollettino-maltempo-temporali-su-liguria-e-toscana/1949401/"/>
      </related>
    </article>
  </body>
</html>