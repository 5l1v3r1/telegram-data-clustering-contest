<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/15/american-outdoor-brands-smithwesson/"/>
    <meta property="og:site_name" content="Il Post"/>
    <meta property="article:published_time" content="2019-11-15T11:32:23+00:00"/>
    <meta property="og:title" content="American Outdoor Brands Corps scorporerà lo storico marchio produttore di armi Smith &amp; Wesson dal resto dell’azienda"/>
    <meta property="og:description" content="L'azienda americana American Outdoor Brands Corps, fino al 2016 conosciuta come Smith &amp; Wesson Holding Corporation, ha detto che entro il 2020 scorporerà dal resto dell'azienda il marchio Smith &amp; Wesson, uno dei più antichi e conosciuti produttori di armi da fuoco al mondo. Il presidente Barry Monheit ha"/>
  </head>
  <body>
    <article>
      <h1>American Outdoor Brands Corps scorporerà lo storico marchio produttore di armi Smith &amp; Wesson dal resto dell’azienda</h1>
      <address>
        <time datetime="2019-11-15T11:32:23+00:00">15 Nov 2019, 11:32</time>
      </address>
      <p>L’azienda americana American Outdoor Brands Corps, fino al 2016 conosciuta come Smith &amp; Wesson Holding Corporation, <a href="https://www.ft.com/content/2a51b7c4-065c-11ea-9afa-d9e2401fa7ca">ha detto</a> che entro il 2020 scorporerà dal resto dell’azienda il marchio Smith &amp; Wesson, uno dei più antichi e conosciuti produttori di armi da fuoco al mondo. Il presidente Barry Monheit ha spiegato «che ci sono stati cambiamenti significativi nel clima politico e nel mercato economico, finanziario e assicurativo» e che dunque l’azienda si concentrerà sugli altri marchi che possiede e che hanno a che fare soprattutto con prodotti per lo sport e il tempo libero all’aria aperta. Dopo l’annuncio, le azioni di American Outdoor Brands Corps sono salite di valore.</p>
      <p>L’azienda sta cercando di distanziarsi dalla produzione di armi e di rafforzare invece la vendita di altri accessori. Jeffrey Buchanan, a capo delle operazioni finanziarie, ha spiegato che così avrà più facile accesso alle banche, molte delle quali hanno un regolamento che impedisce di lavorare con i produttori di armi. Le stragi avvenute negli ultimi anni negli Stati Uniti – tra cui la sparatoria di ieri <a href="https://www.ilpost.it/2019/11/14/sparatoria-saugus-high-school/">in una scuola di Santa Clarita, in California</a> – hanno rafforzato la campagna per il controllo delle armi, nonostante la posizione contraria del presidente Donald Trump sulla questione. Negli ultimi anni, i problemi del mercato delle armi si erano riversati anche sugli altri rami d’azienda di American Outdoor Brands Corps: non solo erano calate le vendite, ma diversi investitori avevano limitato i loro finanziamenti.</p>
      <p>Smith &amp; Wesson Holding Corporation fu fondata nel 1856 da Horace Smith e Daniel Wesson. Si espanse costantemente tramite le forniture militari, diventando conosciuta anche a livello popolare anche per la .44 Magnum. Dal 1965 non è più della famiglia Wesson e, dopo diversi cambi di proprietà, nel 2016 ha modificato il proprio nome in American Outdoor Brands Corps. <a href="https://www.nytimes.com/2019/11/14/business/smith-wesson-firearms-split.html">Secondo il <i>New York Times</i></a>, armi prodotte dalla Smith &amp; Wesson sono state utilizzate in almeno 3 gravi sparatorie negli ultimi 2 anni, tra cui il <a href="https://www.ilpost.it/2018/02/15/strage-scuola-parkland-florida/">massacro della scuola di Parkland</a>, Florida, del 2018. Nell’ultimo triennio le vendite sono calate di circa il 30 per cento e il valore delle azioni è sceso di più di due terzi, tornando ai livelli di 5 anni fa.</p>
    </article>
  </body>
</html>