<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/firtash-proti-amku-kompaniji-firtasha-sudyatsya-z-antimonopolnim-komitetom-novini-ukrajini-50053718.html"/>
    <meta property="og:site_name" content="НВ"/>
    <meta property="article:published_time" content="2019-11-15T11:06:00+00:00"/>
    <meta property="og:title" content="Холдинг Фірташа оскаржив рішення Антимонопольного комітету про примусовий поділ"/>
    <meta property="og:description" content="Три заводи азотної хімії і оптовий торговець мінеральними добривами оскаржили рішення АМКУ про зловживання монопольним становищем і примусовий поділ."/>
  </head>
  <body>
    <article>
      <h1>Холдинг Фірташа оскаржив рішення Антимонопольного комітету про примусовий поділ</h1>
      <h2>Три заводи азотної хімії і оптовий торговець мінеральними добривами оскаржили рішення АМКУ про зловживання монопольним становищем і примусовий поділ.</h2>
      <address>
        <time datetime="2019-11-15T11:06:00+00:00">15 Nov 2019, 11:06</time>
      </address>
      <p>Підприємства, що входять до <a href="https://nv.ua/ukr/tags/group-df.html">Group DF</a> бізнесмена Дмитра Фірташа, оскаржили в Господарському суді Києва рішення Антимонопольного комітету України від 5 вересня 2019 року про зловживання монопольним становищем і примусовий поділ. Про це повідомляє <a href="https://interfax.com.ua/">Інтерфакс-Україна</a>.</p>
      <p>Позов до суду подали об'єднані в компанію Ostchem заводи азотної хімії: Сєвєродонецьке об'єднання Азот, Азот і Рівнеазот, а також трейдер добривами НФ Трейдінг Україна.</p>
      <p>«Наші три заводи з виробництва мінеральних добрив і трейдер вже звернулися до Господарського суду міста Києва для того, щоб відстояти свої права. Ми вважаємо, що Антимонопольний комітет прийняв необґрунтоване рішення», — заявив директор компанії DF LEX Ігор Ярина.</p>
      <p>За його словами, у Антимонопольного комітету не було підстав для того, щоб зробити висновок про монопольну змову і відповідно стверджувати, що мало місце зловживання монопольним становищем.</p>
      <p>«У суді ми будемо доводити, що для ухвалення рішення АМКУ використовував необ'єктивну інформацію і дуже сумнівну аргументацію. Ми вважаємо, що АМКУ навмисне використовував методику, що не застосовується в судах ЄС і в світі, що дозволило спотворити частки виробників на ринку», — сказав Ярина.</p>
      <p>Як повідомлялося, <a href="https://nv.ua/ukr/biz/markets/amku-zobov-yazav-group-df-firtasha-rozdiliti-aktivi-azotnoji-himiji-novini-ukrajini-50041057.html">АМКУ 5 вересня ухвалив рішення примусово розділити протягом дев’яти місяців групу компаній Ostchem Дмитра Фірташа</a> в частині виробників азотних мінеральних добрив і накласти на оптову торговельну компанію НФ Трейдінг Україна штраф у розмірі 107 млн грн.</p>
      <p>АМКУ заявив, що встановив зловживання зазначеними компаніями, а також ТОВ НФ Трейдінг Україна монопольним (домінуючим) становищем на ринку первинної реалізації азотних мінеральних добрив у 2014−2017 роках.</p>
    </article>
  </body>
</html>