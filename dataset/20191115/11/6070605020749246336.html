<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/justicia-declina-cautelars-Federacio-Miami_0_2344565626.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T11:17:20+00:00"/>
    <meta property="og:title" content="La justícia declina mesures cautelars i manté el veto de la Federació al partit de Miami"/>
    <meta property="og:description" content="La Lliga no podrà disputar el Vila-real - Atlètic de Madrid del 6 de desembre a la ciutat nord-americana"/>
  </head>
  <body>
    <article>
      <h1>La justícia declina mesures cautelars i manté el veto de la Federació al partit de Miami</h1>
      <h2>La Lliga no podrà disputar el Vila-real - Atlètic de Madrid del 6 de desembre a la ciutat nord-americana</h2>
      <address>
        <time datetime="2019-11-15T11:17:20+00:00">15 Nov 2019, 11:17</time>
      </address>
      <p>El jutjat mercantil número 12 de Madrid ha decidit no prendre mesures cautelars en el conflicte entre la Lliga i la Federació Espanyola referent al partit de Miami. Per tant, es manté el veto de la Federació i el duel entre el Vila-real i l'Atlètic de Madrid del 6 de desembre no es podrà disputar als Estats Units.</p>
      <p>La decisió del jutge Moisés Guillamón arriba l'endemà de celebrar la vista entre les dues parts, i considera que no s'ha de prendre mesures cautelars perquè la RFEF havia justificat "degudament" els motius per oposar-s'hi.</p>
      <p>D'aquesta manera, Javier Tebas, el president de la Lliga, s'endú un nou revés després del que ja va emportar-se la temporada passada quan la RFEF també va prohibir que es jugués a Miami un duel entre el Barça i el Girona.</p>
      <p>Ara bé, el cas no acaba aquí, ja que està previst un judici per al febrer del 2020. Aleshores ja s'haurà disputat el partit a l'Estadi de la Ceràmica. Però és que l'organisme que presideix Tebas –segons ha assegurat en un comunicat– busca que els tribunals li donin la raó i autoritzin la patronal a jugar partits de Lliga fora del territori espanyol. Una decisió que no seria aplicable per a aquest any però sí per a temporades futures.</p>
      <h3>El conflicte amb la Supercopa</h3>
      <p>El conflicte arriba en un moment en què la Federació ha anunciat que la Supercopa d'Espanya, que aquest any estrena format, <a href="https://www.ara.cat/esports/Portar-Arabia-Saudita-milions-moralitat-Barca-Supercopa_0_2342765749.html">es jugarà a l'Aràbia Saudita</a>. Des de la Lliga reclamen que si aquesta competició pot sortir del país, un partit del seu campionat també; però per ara s'imposa la tesi de la RFEF que avala que només poden disputar-se més enllà de la frontera les finals, mentre que a la Lliga s'han de respectar els calendaris i jugar un duel a casa de cadascun dels rivals per mantenir la igualtat d'oportunitats i no desvirtuar la competició.</p>
    </article>
  </body>
</html>