<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/muze-obzalovaneho-z-terorismu-potrestal-soud-za-obecne-ohrozeni/1821220?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T11:05:00+00:00"/>
    <meta property="og:title" content="Muže obžalovaného z terorismu potrestal soud za obecné ohrožení"/>
    <meta property="og:description" content="Praha - Dominika Kobulnického, který čelí obžalobě z přípravy teroristického útoku, dnes pražský městský soud potrestal za obecné ohrožení 6,5 lety vězení. Na neurčito ho také vyhostil z Česka. Muž původem ze Slovenska ve svém pražském bytě skladoval chemikálie na výrobu výbušniny. Mladík je obžalovaný i z propagace terorismu, v této části obžaloby ho soud uznal vinným. Rozsudek není pravomocný, obě strany si ponechaly lhůtu pro případné odvolání."/>
  </head>
  <body>
    <article>
      <h1>Muže obžalovaného z terorismu potrestal soud za obecné ohrožení</h1>
      <address><time datetime="2019-11-15T11:05:00+00:00">15 Nov 2019, 11:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Dominika Kobulnického, který čelí obžalobě z přípravy teroristického útoku, dnes pražský městský soud potrestal za obecné ohrožení 6,5 lety vězení. Na neurčito ho také vyhostil z Česka. Muž původem ze Slovenska ve svém pražském bytě skladoval chemikálie na výrobu výbušniny. Mladík je obžalovaný i z propagace terorismu, v této části obžaloby ho soud uznal vinným. Rozsudek není pravomocný, obě strany si ponechaly lhůtu pro případné odvolání.</p>
      <p>Policie u Kobulnického před dvěma lety nalezla chemikálie a návodná videa na výrobu výbušniny. Mladík navíc v předchozí době sdílel na sociální síti fotografie a příspěvky, které podle obžaloby propagovaly terorismus. Kobulnický vinu odmítá, výbušniny, které u něj policisté našli, chtěl údajně odpálit na Silvestra.</p>
      <p>Kobulnickému hrozilo až patnáctileté vězení, státní zástupce Martin Bílý pro něj navrhoval devítiletý trest. Žalobce tvrdil, že šestadvacetiletý mladík chystal útok v Praze, to se ale podle soudkyně Silvie Slepičkové neprokázalo.</p>
      <p>Podle soudkyně se nepodařila vyvrátit obhajoba Kobulnického. Z dokazování totiž vyplynulo, že už v minulých letech připravoval na Silvestra ohňostroje, které doprovázely hlasité detonace. Návody na výrobu výbušnin, které policie u muže zajistila, zase mohly sloužit k tomu aby se ve výrobě amatérské pyrotechniky zdokonalil.</p>
      <p>Slepičková nicméně uvedla, že Kobulnickému imponoval radikální islám a ztotožňoval se s džihádisty. Opakovaně údajně sledoval jejich videa, i ty, na kterých popravovali zajatce. Kobulnický navíc u hlavního líčení přiznal, že už před třemi lety plánoval teroristický útok v Prešově. Muž tvrdil, že od plánu provést čin následně odstoupil, své radikální názory totiž přehodnotil poté, co se blíže seznámil s islámskou vírou.</p>
      <p>"Dospěli jsme k jednoznačnému závěru, že podezření, složené z jednotlivých střípků, je sice vysoké, ale pro uznání viny tak, jak bylo uvedeno v obžalobě, nestačí," vysvětlila Slepičková, proč se přiklonila k jiné právní kvalifikaci. Muže odsoudila za obecné ohrožení, chemikálie, které v bytě panelového domu skladoval, totiž mohly i bez jeho přičinění vzplanout nebo vybuchnout.</p>
      <p>Mladík je vedle přípravy teroristického útoku obžalovaný také z propagace hnutí směřujícího k potlačení práv a svobod člověka, konkrétně takzvaného Islámského státu a Kavkazského emirátu. V této části soudkyně s obžalobou souhlasila. Na facebookovém profilu Kobulnický umístil symboly obou organizací, na fotografiích také nosil oblečení džihádistů.</p>
      <p>Mladík s obžalobou nesouhlasí, tvrdí, že je mírumilovný a případ poškodil jeho jméno. U soudu uvedl, že výbušniny, které u něj policisté našli, chtěl odpálit při oslavě nového roku, časovače měl pak podle svých slov z doby, kdy plánoval útok na Slovensku.</p>
    </article>
  </body>
</html>