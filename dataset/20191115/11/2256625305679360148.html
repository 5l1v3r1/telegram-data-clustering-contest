<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158460_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-15T11:51:00+00:00"/>
    <meta property="og:title" content="Сашо Попов: Стига толкова узурпиране на властта!"/>
    <meta property="og:description" content="Непрекъснато ни звънят клубове, които търпят рекет, разкри треньорът на ЦСКА"/>
  </head>
  <body>
    <article>
      <h1>Сашо Попов: Стига толкова узурпиране на властта!</h1>
      <address><time datetime="2019-11-15T11:51:00+00:00">15 Nov 2019, 11:51</time> by <a rel="author">Пламен Димитров</a></address>
      <p> Треньорът на волейболния ЦСКА Александър Попов говори пред медиите на пресконференцията, на която водещите клубове поискаха оставката на президента на федерацията Данчо Лазаров и целия управителен съвет. </p>
      <p> <br/>"Знаете позицията на ЦСКА през годините. Тя е била неуклонна, заедно с тази на Марек през последните 10-15 години. Представете си докъде сме стигнали, че в момента сме се събрали толкова много от клубовете, които през годините така или иначе са били във федерацията. Както каза Владо, времето е настъпило. В момента федерацията отново работи по този начин, по който е работела в последните години. В момента представители на федерацията са тръгнали из България, изнудват, заплашват, но не разбират, че това време мина”, започна Попов.<br/> <br/>“Непрекъснато ни звънят клубове, малки, извинявайте за кавичките, които търпят рекет. Опитваме се да бъдем позитивни. Имаме някои опорни точки, които са добри както за клубовете, така и за целия български волейбол”, продължи той.<br/> <br/>“Ако се стигне до общо събрание, в никакъв случай няма да бъдем реваншистки настроени. Тези, които не са до нас в момента, не са наши врагове. Преди няколко години при подобна организация имаше далеч по-крути мерки. Има огромно количество работещи клубове, работещи членове на тази федерация, и ръководни такива, които задължително трябва да продължат да работят. Разбира се, трябва да бъдат изключени хора от УС, които са там, само за да вдигат ръка за Данчо Лазаров”, отбеляза Попов.<br/> <br/>“Много важно е посланието, което даваме. Ако успеем да инициираме общо събрание и да изберем нов президент, работещите малки и големи клубове трябва да бъдат свободни и спокойни”, заяви още треньорът и президент на “червените”.<br/>“На първо място поставяме като опорна точка прозрачността на федерацията. Която в момента липсва. Има членове на УС, които не могат да отговорят на зададените въпроси. Не знаят финансовото състояние, не знаят приходи и разходи. Трябва да се сложи ред, с външен одит. Другата опорна точка - задължително е бъдещият председател, надявам се, да има мандат. Обединили сме се, че ще настояваме бъдещият председател да има два мандата. Това е обществена структура, където трябва да има мандатност, а не узурпиране на властта. Конкретно във федерацията, през годините съм предлагал многократно някакви промени, които да са само работни, но те не са се приемали. Една треньорска комисия, която никога не е била налице във федерацията, е нещо, което е много важно. Абсолютната самостоятелност на Висшата лига, имам предвид финансова, институционална, е нещо, за което сме се борили години наред. Финансирането на детско-юношеския спорт също е важно. А освен идеите, финансирането генерално също е важно”, разкри плановете на комитета Попов.<br/> <br/>“Искаме да се обединим върху една фигура за председател. Фигура, която да може да намери финансиране, да ръководи финансите и всичко да е прозрачно. Любо Ганев не е основният кандидат на този комитет. Преговаряме с трима потенциални кандидати, надявам се, че до десетина дни ще приключат преговорите и ще обявим името на нашия кандидат”, обобщи ситуацията Попов.<br/> </p>
    </article>
  </body>
</html>