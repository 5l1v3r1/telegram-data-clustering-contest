<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824031.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T11:13:00+00:00"/>
    <meta property="og:title" content="کوهکن: تحقیق و تفحص‌ از یارانه‌ها را رو کنیم، به ضرر روحانی تمام می‌شود"/>
    <meta property="og:description" content="محسن کوهکن در گفتگو با مهر با اشاره به اظهارات اخیر رئیس‌جمهور مبنی بر اینکه «در دولت وی یک ریال یا یک دلار هم گم نشده است»، اظهار داشت: رئیس‌جمهور حرف درستی زده است چرا که دولت منابع ارزی و ریالی بسیار زیادی در اختیار دارد و قطعاً یک دلار و یک ریال گم نمی‌کند!"/>
  </head>
  <body>
    <article>
      <h1>کوهکن: تحقیق و تفحص‌ از یارانه‌ها را رو کنیم، به ضرر روحانی تمام می‌شود</h1>
      <address>
        <time datetime="2019-11-15T11:13:00+00:00">15 Nov 2019, 11:13</time>
      </address>
      <p>عضو فراکسیون نمایندگان ولایی مجلس شورای اسلامی گفت: رئیس‌جمهور مدام می‌گوید که همه ما باید در اتاق شیشه‌ای باشیم اما نتیجه تحقیق و تفحص‌ از یارانه‌ها خلاف این ادعا را ثابت می‌کند.</p>
      <p>محسن کوهکن در گفتگو با مهر با اشاره به اظهارات اخیر رئیس‌جمهور مبنی بر اینکه «در دولت وی یک ریال یا یک دلار هم گم نشده است»، اظهار داشت: رئیس‌جمهور حرف درستی زده است چرا که دولت منابع ارزی و ریالی بسیار زیادی در اختیار دارد و قطعاً یک دلار و یک ریال گم نمی‌کند!</p>
      <p>نماینده مردم لنجان در مجلس شورای اسلامی با اشاره به اینکه رئیس‌جمهور مدام می‌گوید که همه ما باید در اتاق شیشه‌ای باشیم اما اطلاعات خود آنان داخل اتاق شیشه‌ای نیست، ادامه داد: ما می‌توانیم گزارش‌هایی چون تحقیق و تفحص از سازمان هدفمندی یارانه‌ها را رو کنیم تا مشخص شود که بسیاری از اعداد و ارقام در این دولت غیرشفاف است.</p>
      <p>وی با بیان اینکه این روزها رفتارهای روحانی کاملاً سیاسی است در حالی‌ که باید در این مقطع پاسخگوی عملکرد خود باشد، گفت: این رفتارهای رئیس جمهور کاملاً نشان‌دهنده آن است که وی به دنبال بسترسازی برای انتخابات پیش‌روست تا در دوم اسفندماه انتخابات به گونه‌ای که آنان می‌خواهند، رقم بخورد.</p>
      <p>کوهکن در واکنش به بخش دیگری از اظهارات رئیس‌جمهور مبنی بر اینکه «تندروها جامعه را با مشکل مواجه می‌کنند»، گفت: روحانی باید مشخص کند که منظورش از تندروها چه کسانی است؟</p>
      <p>عضو فراکسیون نمایندگان ولایی مجلس شورای اسلامی تصریح کرد: اگر تندروها در داخل دولت هستند و نمی‌گذارند که رئیس‌جمهور به کارهایش بپردازد، خب می‌تواند آنان را برکنار کند اما اگر تندروها بیرون از دولت هستند و صرفاً عملکرد دولت را نقد می‌کنند، بنده فکر نمی‌کنم که نقدهای آنان مانعی سر راه دولت باشد و باعث شود که آنان نتوانند کاری انجام دهند.</p>
    </article>
  </body>
</html>