<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T11:51:00+00:00"/>
    <meta property="og:title" content="آیت الله علم الهدی: ارائه سند تاریخی در تفسیر سیره سیاسی پیامبر اسلام(ص) لازم است/ انقلاب ما با قدرت نرم صادر شد"/>
    <meta property="og:description" content=" به گزارش فارس از مشهد، آیت الله سید احمد علم الهدی پیش از ظهر امروز در خطبه‌های نماز جمعه مشهد که در حرم مطهر برگزار شد، ضمن تبریک به مناسبت ولادت پیامبر اسلام(ص) و امام صادق (ع)، با اشاره به آیه 174 سوره نساء گفت: پیامبر در این آیه به عنوان برهان برای بشر معرفی می‌شود."/>
  </head>
  <body>
    <article>
      <h1>آیت الله علم الهدی: ارائه سند تاریخی در تفسیر سیره سیاسی پیامبر اسلام(ص) لازم است/ انقلاب ما با قدرت نرم صادر شد</h1>
      <address>
        <time datetime="2019-11-15T11:51:00+00:00">15 Nov 2019, 11:51</time>
      </address>
      <p>امام جمعه مشهد گفت: در عرصه سیاست اگر بنا شد مسوولی تفسیر اسلامی داشته باشد و قواره خود را با اسلام تطبیق کند، باید سند و مدرک ارائه دهد.</p>
      <p> به گزارش فارس از مشهد، آیت الله سید احمد علم الهدی پیش از ظهر امروز در خطبه‌های نماز جمعه مشهد که در حرم مطهر برگزار شد، ضمن تبریک به مناسبت ولادت پیامبر اسلام(ص) و امام صادق (ع)، با اشاره به آیه 174 سوره نساء گفت: پیامبر در این آیه به عنوان برهان برای بشر معرفی می‌شود.</p>
      <p>امام جمعه مشهد یادآورشد: برهان بودن پیامبر به این معنا است که در همه عرصه‌های زندگی در موقعیت‌های مختلف، روش زندگی پیامبر پیاده شود تا در درگاه خدا به عنوان بنده دارای حجت باشیم چرا که ملزم هستیم در همه جریان‌های زندگی نشانی از پیامبر(ص) داشته باشیم.</p>
      <p>وی انقلاب اسلامی را در تداوم و توسعه انقلاب اسلامی پیامبر(ص) دانست و عنوان کرد: در جریان انقلاب باید از پیامبر برهان داشته باشیم، در انقلاب ایشان عامل توسعه اسلحه و جنگ نبود بلکه قدرت نرم، عامل گسترش اسلام بود.</p>
      <p>نماینده ولی فقیه در خراسان رضوی یادآور شد: پیامبر(ص) وقتی در مکه دین خود را اعلام کرد، لشکر و سپاه نداشت و مجهز به تجهیزات جنگ سخت هم نبود؛ از همان لحظه اول قدرت‌های کفر با پیامبر جنگیدند، حتی بعد از آن هم ادامه دادند اما چیزی که باعث پیروزی ایشان شد قدرت نرم ایشان بود.</p>
      <p>آیت الله علم الهدی تصریح کرد: در انقلاب ما هم از روز اول امام بزرگوار اعلام کردند که انقلاب دگرگون سازی سیاسی و تغییر حکومت نیست، انقلاب اجرای برنامه تحول مدیریتی در گوشه‌ای از دنیا نیست، بلکه انقلاب ما جریان دگرگون سازی جریان اسلام و توسعه جهانی اسلام است.</p>
      <p>وی ادامه داد: از همان روز اول استکبار اعلام کرد ایران می‌خواهد ذیل انقلاب خود، جهان‌خواری کند و با جنگ، کشورها را بگیرد اما معنای صدور انقلاب را نفهمیدند و حتی تحریف کردند، امام راحل فرمودند که انقلاب با قدرت نرم باید صادر شود که در این 40 سال صادر شد، علت اینکه یمن در جریان منویات انقلاب بر استکبار می‌خروشد و با همه امکانات مقابله می کند، نفوذ قدرت نرم انقلاب اسلامی است.</p>
      <p>امام جمعه مشهد، عنوان کرد: آمریکا می‌خواهد جلوی قدرت نرم ما را بگیرد، فکر کردند با فشارهای معیشتی کاری کنند قدرت نرم انقلاب را از ما بگیرند تا نتوانیم در کشورهای دیگر انقلاب ایجاد کنیم، آمریکا از نفوذ قدرت نرم ما می‌ترسد، اقتصاد ما را در محاصره قرار داد و گمان کرد مردم از انقلاب بر می‌گردند و استکبار از نفوذ قدرت نرم نجات پیدا می‌کند، گمان کردند سفره دین را از جوانان بکشند جوانان به دنبال هرزگی راه بیفتند نفوذ قدرت نرم انقلاب از بین می رود!</p>
      <p>آیت الله علم الهدی با بیان اینکه مردم ما با همان مقاومت 40 سال اول ایستادند، تصریح کرد: قدرت نرم نفوذ کرد و دست سلطه آمریکا از منطقه قطع شد اما مشکل ما با آمریکا مقابله و مقاومت در مقابله است، مسأله ای که ما داریم از ناسازگاری‌های بعضی جریان‌های داخلی است در داخل جامعه که با دو جریان رو به برو هستیم که عده ای اصلا انقلاب را قبول ندارند و عده ای دیگر دست به تحریف می‌زنند.</p>
      <p>وی ادامه داد: برخی فکر می‌کنند نظام دیگری آمده تا بر قدرت بنشیند، این ها ماهیت انقلاب را قبول ندارند یا اعتقاد ندارند، اینها یک عده عوامل سکولار هستند  و می‌گویند ما در و دیوار کشور را ببندیم با کسی برخورد نداشته باشیم تا بتوانیم نان و آب خود را اداره کنیم؛ اینها متاسفانه سکولار هستند، انقلاب را از دین جدا فرض کردند.</p>
      <p>عضو مجلس خبرگان رهبری یادآورشد: عده دیگری هستند که بدتر از جریان اول هستند، مسلمانند، اسلام را هم در سیاست دخیل می‌دانند اما در جهت استخدام اسلام در راستای منافع پندارهای فعالند، سعی دارند اسلام را هم‌قواره خود بسازند، به ماهیت اسلام توجهی ندارند و اسلام را هر مدل می‌خواهند تفسیر می‌کنند و در این تفسیرهای بدون سند و تاریخ ، اندیشه سیاسی خود را توجیه می‌کنند.</p>
      <p>آیت الله علم الهدی اظهار کرد: در عرصه سیاسیت اگر بنا شد مسوولی تفسیر اسلامی داشته باشد و قواره خود را با اسلام تطبیق کند باید سند و مدرک ارائه کند، اینجور نیست پیامبر با کفار مذاکره می کرد و در زمانی که کفار خلف وعده می کردند بازهم مذاکره می کرد، این کجای زندگی پیامبر(ص) بود که با کفار پیمان ببندند و اگر خلف وعده کردند دوباره با آن ها پیمان ببندد؟!</p>
      <p>وی ادامه داد: پیامبر در مقابل تخلف کفار در صلح حدیبیه جنگید و نتیجه اش فتح مکه شد، تفسیرهای بی سند از پیامبر(ص) در قوار مطامع سیاسی ارائه می‌دهید، گمان می‌کنید مردم ما غافل اند و بی بصیرت؟ مردم از پیامبر غافل نیستند، این نیست فردی از زندگی پیامبر اسلام تفسیر کند و مردم هم بپذیرد اگر تفسیر داشت باید سند ارائه دهد دلیل عقلی و فکری هم به درد نمی خورد بلکه سند می‌خواهد.</p>
      <p>نماینده ولی فقیه در خراسان رضوی به حوادث و معجزات شب میلاد رسول الله(ص) هم اشاره و اظهار کرد: شب ولادت پیامبر طاق کسرا شکست و 14 کنگره از ایوان آن فرو ریخت، آتش آتشکده خاموش شد و موبد موبدان، رهبر زردشتیان مشاهده کرد تعدادی از شتران عرب که اسب در پیشاپیش آنها بود با شترانی از عجم درگیر و شتران عرب در سرزمین عجم پراکنده شدند.</p>
      <p>آیت الله علم الهدی افزود: این ها باعث حیرت همراه با وحشت و ترس در کانون های استکباری قرار گرفت چیزی که قابل تامل است.</p>
      <p>وی با طرح این پرسش که ولادت چه تناسبی با این حوادث داشت و چرا با اعلام ولادت رسول الله این حوادث اتفاق بیفتد؟ بیان کرد: محسوسات و ملموسات روزمره جریان‌های دائم و همیشگی است، بشر که اطراف خود را می‌بیند، دین‌ها را ابدی و همیشگی می‌بیند و اینها را جریان‌های دوام پذیر و همیشگی است که باعث می‌شود انسان توجه کند عواملی که باعث جریان ها است همیشگی و دائمی است.</p>
      <p>امام جمعه مشهد با بیان اینکه هرکدام از اینها دارای یک عامل و علت مستقلی هستند که وجود دائم و همیشگی را به این حوادث طبیعی و چرخه طبیعت بخشیده‌اند، خاطر نشان کرد: از اینجا بشر متوجه تعدد می‌شود و اینکه هر جریانی، دارای موجب و خدایی است.</p>
      <p>آیت الله علم الهدی تصریح کرد: جریان‌ها و موجودات، پدیدآورنده‌ای دارند و بشر ابتدایی با این توهم دنبال الهه متعدد و خدایان متعدد می‌رفتند و مسأله توحید را فراموش کرده بودند و بت‌پرستی از اینجا شروع شد که خدای هر حادثه‌ای را برایش مجسمه‌ای ساختند.</p>
      <p>وی متذکر شد: مردمی که قدرت را در یک جریات امپراتوری می‌دیدند یک باره براساس این قدرت، یک شکست غیرقابل پیش‌بینی و تزلزل غیرقابل بررسی به وجود آمد.</p>
      <p>امام جمعه مشهد گفت: این تحولات در شب میلاد رسول الله(ص) شکل گرفت تا بشر متوجه شود در تمام هستی فقط و فقط یک اراده حاکم است و آن هم مشیت واجب الوجود عالم است و خداوند متعال این تحولات را ایجاد کرد و مبلغ این توحید و تثبیت کننده اعتقاد یکتاپرستی مثل امروز متولد و تمدن‌های مادی‌گرایانه در شعاع توانمندی پیامبر اسلام نابود شد.</p>
      <p>آیت الله علم الهدی با اشاره به علت این اتفاق ها، اذعان کرد: این تحولات بوجود آمد تا بشر متوجه شود یک وجود بیشتر وجود ندارد، بقا و دوام هستی جز از یک ناحیه اراده که آن هم مشیت واجب الوجود عالم است وجود ندارد، خداوند این تحولات را بوجود آورد و مبلغ این تفکر امروز متولد شد تا تمام توجه ها به یک سمت جلب بشود تا همه مردم را به این واقعیت سوق پیدا کنند.</p>
      <p>وی با اشاره به جریان خشک شدن دریاچه ساوه، بیان کرد: مردم نیمه شب صدای انفجاری شنیدند بیدار شدند، دریاچه ساوه خشک شده بود و دلیلش این بود عده ای دریاچه ساوه را می پرستیدند.</p>
      <p>عضو مجلس خبرگان رهبری ادامه داد: همان طور که این حوادث ارتباطی با ولادت پیامبر(ص) داشت تقارن ولادت ایشان با ولادت امام صادق(ع) نیز دارای فلسفه تکوینی واقعی بود تا اسلام نابی که پیامبر آورده تحقق معرفت شناسی آن در معارف امام صادق(ع) باشد.</p>
    </article>
  </body>
</html>