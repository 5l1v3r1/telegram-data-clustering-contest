<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vzhled-budovy-zlinskeho-divadla-se-vratil-o-30-let-zpet/1821374?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T11:02:00+00:00"/>
    <meta property="og:title" content="Vzhled budovy zlínského divadla se vrátil o 30 let zpět"/>
    <meta property="og:description" content="Zlín - Vzhled budovy Městského divadla Zlín se dnes vrátil o 30 let zpět. Na balkoně jsou velké transparenty &quot;Byli jsme a budem&quot;, Občanské fórum&quot; a &quot;Generální stávka&quot;. Jde o jednu z akcí, kterými si divadlo připomíná letošní 30. výročí listopadových událostí roku 1989."/>
  </head>
  <body>
    <article>
      <h1>Vzhled budovy zlínského divadla se vrátil o 30 let zpět</h1>
      <address><time datetime="2019-11-15T11:02:00+00:00">15 Nov 2019, 11:02</time> by <a rel="author" href="http://www.ctk.cz/" target="_blank">ČTK</a></address>
      <p>Zlín - Vzhled budovy Městského divadla Zlín se dnes vrátil o 30 let zpět. Na balkoně jsou velké transparenty "Byli jsme a budem", Občanské fórum" a "Generální stávka". Jde o jednu z akcí, kterými si divadlo připomíná letošní 30. výročí listopadových událostí roku 1989.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573811959_P201911150448801.jpg"/>
        </figure>
        <figure>
          <img src="https://i3.cn.cz/6/1573812119_P201911150454101.jpg"/>
        </figure>
        <figure>
          <img src="https://i3.cn.cz/6/1573812138_P201911150454601.jpg"/>
        </figure>
        <figure>
          <img src="https://i3.cn.cz/6/1573812755_P201911150463301.jpg"/>
        </figure>
      </slideshow>
      <p>"Rozhodli jsme se divadlo obléknout do stejného kabátku, protože před 30 lety to bylo právě Divadlo pracujících, které jako první instituce v tehdejším Gottwaldově zareagovalo na pražské dění a stalo se ohniskem protirežimního kvasu následujících týdnů," řekla ČTK mluvčí divadla Veronika Jurčová.</p>
      <p>Zaměstnanci divadla našli staré fotografie z listopadu 1989 a divadlo vyzdobili přesně podle nich. "Malírny vyráběly obrovské transparenty s nápisy a slogany. Vyzdobili jsme i nejbližší nástěnky výstřižky z tehdejšího tisku a divadelními materiály," uvedla Jurčová. Tehdejší plakáty, pozvánky na demonstrace, dobový tisk či fotografie jsou umístěné také na prosklených dveřích při vstupu do divadla. Divadlo bude takto vyzdobené do neděle.</p>
      <p>Listopadové události roku 1989 připomíná ve Zlíně Festival svobody, ke kterému se divadlo připojilo. Na dnešek připravilo projekci dobových filmových záznamů a debatu s aktéry revoluce ve Zlíně. Herci připravili také večer s písničkami Karla Kryla, v sobotu se uskuteční premiéra satirického kabaretu Jednou budem dál, který mapuje 30 let od sametové revoluce.</p>
    </article>
  </body>
</html>