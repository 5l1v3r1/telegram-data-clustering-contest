<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://citydog.by/post/zaden-budka/"/>
    <meta property="og:site_name" content="CityDog.by"/>
    <meta property="article:published_time" content="2019-11-15T11:15:00+00:00"/>
    <meta property="og:title" content="Будка з нечаканымі малюнкамі з’явілася на Кастрычніцкай. Што за яна?"/>
    <meta property="og:description" content="Не будзь як мамант."/>
  </head>
  <body>
    <article>
      <h1>Будка з нечаканымі малюнкамі з’явілася на Кастрычніцкай. Што за яна?</h1>
      <address><time datetime="2019-11-15T11:15:00+00:00">15 Nov 2019, 11:15</time> by <a rel="author">CityDog.by</a></address>
      <p>
        <b>На Кастрычніцкай з’явілася незвычайная будка: яна згадвае вымерлых жывёл і заклікае беларусаў не ўваходзіць у іх лік. Даведаліся, навошта яна там стаіць.</b>
      </p>
      <h3>Як выглядае будка на Кастрычніцкай?</h3>
      <p>Па адрасе Кастрычніцкая, 16 з’явіўся цікавы аб’ект. На ўваходзе ў будку вісіць шыльда «Неза-будка». Два бакі змяшчаюць выявы маманта і птушкі Додо з кароткімі звесткамі пра вымерлых жывёл.</p>
      <figure>
        <img src="https://stat.citydog.by/content/editor_images/2019/11_november/15_19389/74464767_565437324191674_3430812626140004352_n.jpg"/>
      </figure>
      <figure>
        <img src="https://stat.citydog.by/content/editor_images/2019/11_november/15_19389/76660674_1012471539101345_7473892343771299840_n.jpg"/>
      </figure>
      <p>На трэцім баку намаляваны «Беларусы незвычайныя». Адзначана, што яны «знаходзяцца пад пагрозай знікнення праз інтэнсіўныя інтэграцыйныя працэсы».</p>
      <figure>
        <img src="https://stat.citydog.by/content/editor_images/2019/11_november/15_19389/76717424_568337940663548_8138143086598422528_n.jpg"/>
      </figure>
      <h3>Хто і навошта паставіў будку?</h3>
      <p>Будка належыць Беларускай партыі «Зялёныя» і ўздымае пытанне інтэграцыі нашай краіны з Расіяй. Яе ўсталявалі ў межах пікета партыі падчас выбарчай кампаніі.</p>
      <p>– Ніхто не ведае, што адбудзецца 8 снежня (у гэты дзень прэзідэнты Беларусі і Расіі плануюць зацвердзіць план інтэграцыі краін. – <i>Рэд</i>.), – кажа CityDog.by прадстаўніца моладзевага крыла Беларускай партыі «Зялёныя» <b>Вераніка Яновіч</b>. – Гледзячы на паводзіны Расіі, магчыма, што, калі дамову аб паглыбленні інтэграцыі падпішуць, гэта стане апошняй кропкай для незалежнасці Беларусі.</p>
      <figure>
        <img src="https://stat.citydog.by/content/editor_images/2019/11_november/15_19389/74290446_758303034641554_3456317572167761920_n.jpg"/>
      </figure>
      <p>Будка мае мэту прыцягнуць увагу да гэтай праблемы. Узаемадзейнічаць з ёй прапануюць у двух напрамках. Па-першае, побач з будкай можна рабіць фотаздымкі, а потым посціць іх у сацсетках, каб распаўсюджваць інфармацыю. Па-другое, там можна пакінуць свой подпіс.</p>
      <p>– Мы збіраем подпісы пад зваротам у Савет Міністраў, каб дамовы аб паглыбленай інтэграцыі паміж Расіяй і Беларуссю сталі адкрытымі і людзі бачылі, аб чым там дамаўляюцца, – расказала Вераніка Яновіч. – Дакументы, якія зараз распрацоўваюцца, ніхто не бачыў, і на пытанні ніякіх адказаў не даюць.</p>
      <p>Акрамя таго, у звароце мы таксама патрабуем, каб перамовы наконт інтэграцыі перасталі весціся і быў сабраны рэферэндум для агульнага абмеркавання гэтага пытання. Нам здаецца, што гэта тычыцца не толькі кіраўнікоў краіны, а ўсіх грамадзян Беларусі, і яны павінны ўдзельнічаць у гэтым працэсе.</p>
      <p>Будка будзе стаяць сёння, 15 лістапада, да 7 гадзін вечара, а потым знікне.</p>
      <p> </p>
      <p><b>Фото: </b>Ірына Сухій.</p>
    </article>
  </body>
</html>