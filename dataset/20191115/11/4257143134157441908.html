<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/15/matolcsy-gyorgy-a-kornyezeti-es-penzugyi-kockazatok-osszefuggnek"/>
    <meta property="og:site_name" content="infostart"/>
    <meta property="article:published_time" content="2019-11-15T11:55:00+00:00"/>
    <meta property="og:title" content="Matolcsy György: a környezeti és pénzügyi kockázatok összefüggnek"/>
    <meta property="og:description" content="A klímaváltozás hatásainak mérséklése a pénzügyi stabilitás szempontjából is elemi érdek, amelyet a pénzpiaci szereplőknek, a szabályozó és felügyelő intézményeknek saját eszközeikkel is támogatni kell - mondta Matolcsy György, a Magyar Nemzeti Bank (MNB) elnöke."/>
  </head>
  <body>
    <article>
      <h1>Matolcsy György: a környezeti és pénzügyi kockázatok összefüggnek</h1>
      <address><time datetime="2019-11-15T11:55:00+00:00">15 Nov 2019, 11:55</time> by <a rel="author">Infostart / MTI</a></address>
      <h3>A klímaváltozás hatásainak mérséklése a pénzügyi stabilitás szempontjából is elemi érdek, amelyet a pénzpiaci szereplőknek, a szabályozó és felügyelő intézményeknek saját eszközeikkel is támogatni kell - mondta Matolcsy György, a Magyar Nemzeti Bank (MNB) elnöke.</h3>
      <p>A jegybank és az Európai Újjáépítési és Fejlesztési Bank (EBRD) által közösen szervezett nemzetközi zöld pénzügyi konferencián az MNB elnöke rámutatott: a környezeti és pénzügyi kockázatok kölcsönhatásban állnak egymással. A gazdaság és környezet fenntartható fejlődésének érdekében a bankoknak, a pénzügyi intézményeknek olyan termékeket kell kidolgozniuk, amelyek a zöld beruházások elterjedését segítik - jelezte Matolcsy György.</p>
      <p>A klímaváltozás a mindennapok része, emiatt a klímaváltozás elleni küzdelemben a jegybankoknak is szerepet kell vállalniuk - hangsúlyozta az MNB elnöke.</p>
      <p>Irene Heemskerk, a zöld jegybankok hálózatának vezető stratégiai tanácsadója kifejtette: az egyes országok központi bankjainak, pénzügyi felügyeleteinek tisztában kell lenniük azzal, hogy a klímaváltozással kapcsolatos kockázatok később a gazdasági-pénzügyi kockázatok forrásai lehetnek - mondta a szakember.</p>
      <p>Kandrács Csaba, az MNB felügyeleti alelnöke jelezte: az MNB-nek fel kell mérnie, mekkora kockázatot jelent a pénzügyi intézmények működésére a klímaváltozás. A jegybanknak a jövőben olyan megoldásokat, pénzügyi termékeket kellene támogatnia, amelyek javítják az energiahatékonyságot és az energiatakarékosságot is - emelte ki az MNB alelnöke.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>