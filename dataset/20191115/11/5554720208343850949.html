<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/gautam-gambhir-trolled-on-his-photos-of-eating-jalebi-in-indore/272623/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-15T11:24:04+00:00"/>
    <meta property="og:title" content="दिल्ली में प्रदूषण पर अहम बैठक छोड़ इंदौर में जलेबी खाते दिखे BJP सांसद गौतम गंभीर, सोशल मीडिया पर हुए ट्रोल, AAP ने भी साधा निशाना"/>
    <meta property="og:description" content="गौतम गंभीर अपनी एक तस्वीर को लेकर आम आदमी पार्टी (आप) के साथ-साथ सोशल मीडिया यूजर्स के निशाने पर आ गए है लोग उन्हें जमकर ट्रोल कर रहे हैं।"/>
  </head>
  <body>
    <article>
      <h1>दिल्ली में प्रदूषण पर अहम बैठक छोड़ इंदौर में जलेबी खाते दिखे BJP सांसद गौतम गंभीर, सोशल मीडिया पर हुए ट्रोल, AAP ने भी साधा निशाना</h1>
      <address><time datetime="2019-11-15T11:24:04+00:00">15 Nov 2019, 11:24</time> by <a rel="author">JKR Staff</a></address>
      <p>भारत के पूर्व सलामी बल्लेबाज और पूर्वी दिल्ली लोकसभा सीट से भारतीय जनता पार्टी (भाजपा) के सांसद गौतम गंभीर अपनी एक तस्वीर को लेकर आम आदमी पार्टी (आप) के साथ-साथ सोशल मीडिया यूजर्स के निशाने पर आ गए है लोग उन्हें जमकर ट्रोल कर रहे हैं।</p>
      <figure>
        <img src="http://www.jantakareporter.com/wp-content/uploads/2019/11/Gautam-Gambhir.png"/>
      </figure>
      <p>दरअसल, दिल्ली-एनसीआर में वायु प्रदूषण के मुद्दे पर चर्चा के लिए शुक्रवार (15 नवंबर) को शहरी विकास मामलों से जुड़ी संसद की स्थायी समिति की संसद भवन एनेक्सी में एक बैठक होने वाली थी। लेकिन कई सांसद और अधिकारी इस बैठक में पहुंचे ही नहीं, ऐसे में बैठक स्थगित कर दी गई।</p>
      <p>मीडिया रिपोर्ट के मुताबिक, केवल चार सांसद ही इस बैठक में पहुंचे थे। जिसमें अध्यक्ष जगदंबिका पाल, हसनैन मसूदी, सी आर पाटिल और संजय सिंह शामिल हैं। वहीं, दिल्ली के तीनों एमसीडी के कमिश्नर भी इस बैठक में नहीं पहुंचे, जहां उन्हें मौजूद होना था। सांसद जगदंबिका पाल संसद की इस स्थायी समिति के अध्यक्ष हैं।</p>
      <p>बैठक में भाजपा सांसद गौतम गंभीर को भी आना था, लेकिन वे भी गायब थे। गौतम गंभीर दिल्ली से दूर इंदौर में पोहे जलेबी खाते दिखे जिस पर सोशल मीडिया में कई लोग उन्हें ट्रोल कर रहे हैं। बता दें कि, इंदौर में भारत और बांग्ला देश के बीच पहला टेस्ट मैच खेला जा रहा है। माना जा रहा है कि इस मैच में कमेंट्री के लिए गौतम वहां पहुंचे हैं।</p>
      <p>अब इसी मसले पर आम आदमी पार्टी ने गौतम गंभीर पर निशाना साधा है। AAP ने पूछा है कि क्या प्रदूषण को लेकर गंभीरता कमेंट्री बॉक्स तक ही सीमित है? आम आदमी पार्टी (आप) ने शुक्रवार दोपहर ट्वीट किया कि संसदीय कमेटी की बैठक में आज का एजेंडा दिल्ली-एनसीआर में प्रदूषण था, जिसके बारे में एक हफ्ते पहले ही जानकारी दे दी गई थी। लेकिन इस बैठक में गौतम गंभीर गायब रहे। क्या कमेंट्री बॉक्स तक ही सीमित है प्रदूषण को लेकर गंभीरता?</p>
      <p>इस ट्वीट के साथ आम आदमी पार्टी ने गौतम गंभीर की एक तस्वीर भी साझा की है, जिसमें वह इंदौर टेस्ट के दौरान साथी कमेंटेटर वीवीएस लक्ष्मण के साथ जलेबी का लुत्फ उठा रहे हैं।</p>
      <figure>
        <iframe data-src="https://twitter.com/AamAadmiParty/status/1195259220846792704?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AamAadmiParty/status/1195263032588267520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AamAadmiParty/status/1195272674039099394?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>दरअसल, क्रिकेटर वीवीएस लक्ष्मण ने इंदौर से ये तस्वीरें ट्वीट की हैं। तस्वीर में लक्ष्मण और जतिन सप्रू के साथ ही गौतम गंभीर भी दिख रहे हैं। इन तस्वीरों पर गौतम गंभीर को ट्रोल करते हुए लोग लिख रहे हैं कि जहां भयंकर प्रदूषण से दिल्ली का दम घुट रहा है वहीं यहां के सांसद अहम मीटिंग छोड़ जलेबियां खा रहे हैं।</p>
      <figure>
        <iframe data-src="https://twitter.com/VVSLaxman281/status/1195189545160962048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि, गौतम गंभीर पूर्वी दिल्ली लोकसभा सीट से भाजपा के सांसद हैं। उन्होंने हाल ही में दिल्ली के प्रदूषण पर काफी चिंता व्यक्त की थी। उन्होंने दिल्ली के जहरीले माहौल पर आम आदमी पार्टी को ट्रोल करते हुए ये ट्वीट भी किया था। दिल्ली में फैले प्रदूषण के मसले पर भारतीय जनता पार्टी और आम आदमी पार्टी में रोजाना तकरार होती है।</p>
    </article>
  </body>
</html>