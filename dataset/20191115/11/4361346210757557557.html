<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/akadalypalyan-edzenek-a-gorenyek-a-patkanyok-ellen/186638"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-15T11:30:00+00:00"/>
    <meta property="og:title" content="Akadálypályán edzenek a görények a patkányok ellen"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Akadálypályán edzenek a görények a patkányok ellen</mark>
      </h1>
      <address><time datetime="2019-11-15T11:30:00+00:00">15 Nov 2019, 11:30</time> by <a rel="author">H. N. Zs.</a></address>
      <p>
        <b>Egy családi házban 20–30, míg telephelyen több mint 100 patkány is lehet. </b>
        <b>Egy családi házban 20–30, míg telephelyen több mint 100 patkány is lehet.</b>
      </p>
      <p>Több módszer is létezik arra, hogy az ember búcsút intsen a nem kívánatos látogatóknak, jelen esetben a patkányoknak. Radócz Tamás azonban a természetességre esküszik. Kutyákkal és görényekkel veszi fel a kesztyűt nap mint nap a szinte kiirthatatlan vándorpatkányok ellen.</p>
      <p>
        <b>Párosítással kezdődik</b>
      </p>
      <p>Tamás hat évvel ezelőtt vette az első görényét. Mivel galambászott, nála is megjelentek a kiirthatatlannak tűnő patkányok.</p>
      <p>– Mezei vadgörényeket párosítok házi görénnyel, mert ezek sokkal szívósabbak, erősebbek és agresszívabbak – kezdi Tamás a Borsnak. A vadgörényeket általában kapom, mert sok gazda befogja a fosztogatókat. Egy alomban általában hat kis görény születik, ezek közül csak két-három lesz alkalmas vadászatra.</p>
      <figure>
        <img src="http://media.borsonline.hu/cikk/20/192229/gallery-picture/645w/2024024_nitro-es-malna.jpg"/>
        <figcaption>Tamás fotója Nitróval, a jagd terrierrel, és Málnával, a patterdale terrierrel</figcaption>
      </figure>
      <p>
        <b>Plexin át figyeli őket</b>
      </p>
      <p>Nyolchetesen szoktam őket leválasztani, utána hozzá kell szoktatni őket a kutyákhoz, az emberekhez, és a zajhoz – mondja Tamás.</p>
      <p>A gyakorlás során nem lehet egyből vándorpatkánnyal összeereszteni, így kísérleti csuklyás patkányokkal gyakorolnak. Ehhez a tréninghez van egy különleges műpálya Tamás udvarán, ebben kezdik meg a kiképzést. – A földbe kivéstem egy hálózatot, aminek a teteje plexi. Ide engedem be a patkányt, majd kis idő múlva a görényt is. Itt figyelem meg, hogy mi történik – magyarázza Tamás.</p>
      <p>
        <b>Karmaikba rohannak</b>
      </p>
      <p>A munkában nem csak görények vesznek részt. Két kutyája is van, akikkel szoros összhangban munkálkodnak a görények.</p>
      <figure>
        <img src="http://media.borsonline.hu/cikk/20/192229/gallery-picture/645w/2024022_goreny.jpg"/>
        <figcaption>Az akciózó görények sípszóra visszahívhatók</figcaption>
      </figure>
      <p>– Nitró és Málna nem bántják a görényeket, hiszen már pici koruk óta összeszoktak. Ez fontos, mert a munka során együtt kell működniük. A helyszínen kiengedem a kutyákat, hogy körbeszimatoljanak. Ahol van patkány, ott megállnak és ugatni kezdenek. Ezután a görények bemennek a járatba. A görénynek elég csak egy patkányt elkapnia, az állatok elkezdenek menekülni, így a várakozó kutyák karmaiba rohannak.</p>
      <p>
        <b>A méreg nem hatásos</b>
      </p>
      <p>Tamás szerint a módszer nagyon hatékony, nem beszélve arról, hogy gyors és kockázatmentes.</p>
      <p>– Előfordult már, hogy vödörszámmal szedtük ki a járatokból a patkánymérget, az állatok hozzá sem nyúltak. Az ultrahangos módszer pedig egy elektromos berendezés, ami olyan éles hangot ad ki, ami zavarja a patkányokat. Volt már rá példa, hogy az állat darabokra szedte a berendezést, annyira zavarta – zárta Tamás. A méreg emberre és állatra is veszélyes. Az elhullott tetem ugyanis úgy a vadállományra, mint a háziállatokra is veszélyes.</p>
    </article>
  </body>
</html>