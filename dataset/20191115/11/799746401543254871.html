<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/rus/articles/2019/11/15/7103005/"/>
    <meta property="og:site_name" content="Европейская правда"/>
    <meta property="article:published_time" content="2019-11-15T11:17:04+00:00"/>
    <meta property="og:title" content="Соглашение об ассоциации против газового шантажа: как Украине реагировать на угрозы РФ"/>
    <meta property="og:description" content="Способны ли Украина и ЕС предотвратить шантаж с очередным “газостопом” от РФ? Ведь в том, что именно этот сценарий сейчас готовится в Москве, уже почти нет сомнений (укр.)"/>
  </head>
  <body>
    <article>
      <h1>Соглашение об ассоциации против газового шантажа: как Украине реагировать на угрозы РФ</h1>
      <address><time datetime="2019-11-15T11:17:04+00:00">15 Nov 2019, 11:17</time> by <a rel="author" href="https://www.eurointegration.com.ua/rus/authors/gonchar/" target="_blank">Михаил Гончар</a></address>
      <p>Чи здатні Україна та ЄС запобігти шантажу чергового "газостопу" від РФ? Адже в тому, що саме цей сценарій наразі готується у Москві, сумнівів вже майже немає.</p>
      <p>Таку бінарну поведінку Кремля – з одного боку, йде показушна демонстрація "конструктивного підходу" у Брюсселі, з іншого – підготовчі роботи з припинення транзиту через Україну, – можна умовно назвати сценарієм "лукавого Міллера".</p>
      <p>Хоча "Газпром" та німці ввели в експлуатацію 2011 року перший "Північний потік", однак ГТС України, як і раніше, залишається основним транзитером російського газу, є незамінною для задоволення пікових потреб Європи та коли "Потік" зупиняють на щорічну профілактику.</p>
      <figure>
        <img src="https://img.eurointegration.com.ua/images/doc/5/0/50b268b-600.jpg"/>
      </figure>
      <p>Тристоронні консультації за участі України, РФ та Єврокомісії протягом року періодично відбувалися в Брюсселі.</p>
      <p>Але останній раунд вкотре показав, що вони опинилися в глухому куті, куди їх завела російська сторона. РФ висунула завідомо неприйнятні вимоги, серед яких – пробачити їм борг майже у $3 млрд за рішенням Стокгольмського арбітражу, який "Газпром" має сплатити "Нафтогазу".</p>
      <p>19 листопада нібито має відбутися наступна зустріч "на трьох". Але, схоже, так само вона стане безрезультатною, якщо взагалі відбудеться.</p>
      <p>Отже, "Газпром" послідовно затягує ситуацію до Нового року, що загрожує черговими маніпуляціями з газовим краном та у телевізорі, якими Кремль добре володіє – достатньо згадати події 2006 та 2009 років.</p>
      <h3>Підготовка до газової війни</h3>
      <p>Остання ознака підготовки до нового "газостопу" – відмова "Газпрому" допустити представників "Укртрансгазу", який забезпечує технічне виконання транзитного контракту "Нафтогазу" з "Газпромом", на найбільшу газовимірювальну станцію (ГВС) "Суджа", яка розташована на північно-східній ділянці міждержавного кордону – між Сумщиною та Курщиною.</p>
      <aside>Через ГТС України проходить майже половина <b>усього</b> російського газового експорту до ЄС, а 3/4 від цього прямує саме через Суджу.</aside>
      <p>Наприклад, 9 листопада з РФ надійшло для подальшого транзиту 264,39 млн кубометрів природного газу. З них 75% отримано по газопроводу Ду1400 через ГВС "Суджа".</p>
      <p>Перевірки умов вимірювання кількості та фізико-хімічних показників природного газу на прикордонних газовимірювальних станціях традиційно передбачені існуючими договірними відносинами та усталеною практикою. Перевірка ГВС дозволяє впевнитися, що обладнання операторів ГТС з обох боків кордону справне і прилади обліку на вході/виході газотранспортної системи коректно рахують обсяги газу, що транспортується.</p>
      <p>Варто нагадати, що наразі зберігається практика, згідно з якою газ на кордоні передається від "Газпрому" до "Нафтогазу" та транспортується в режимі транзиту до вихідних ГВС "Ужгород", "Берегове", "Дроздовичі", "Орлівка", "Теково", що розташовані на кордоні, відповідно, зі Словаччиною, Угорщиною, Польщею та Румунією.</p>
      <figure>
        <img src="https://img.eurointegration.com.ua/images/doc/8/c/8cdff69-602.jpg"/>
        <figcaption>Головні маршрути та пункти входу/виходу ГТС України</figcaption>
      </figure>
      <p>На цих ГВС газ передається знову ж таки представникам "Газпрому", що абсолютно не відповідає законодавству ЄС, яке регулює транспортування газу. Але змінювати практику радянського часу "Газпром" категорично не погоджується.</p>
      <p>Недопуск "Укртрансгазу" до найбільшої ГВС ускладнить взаємне узгодження обсягів транзитного газу.</p>
      <p>Це вказує на те, що "Газпрому" з Кремля надіслано директиву і він творчо, але грубо працює з підготовки шаблонного сценарію зі звинуваченням України у крадіжках газу шляхом певних маніпуляцій з показниками.</p>
      <p>Можливий формальний привід для недопуску фахівців з "Укртрансгазу" – мовляв, ви тут ні до чого, бо з 1 січня ні "Нафтогаз", ні "Укртрансгаз" не будуть партнерами "Газпрому", – не виглядає переконливим.</p>
      <p>Їхній візит на ГВС "Суджа" якраз грав би на користь сценарію "лукавого Міллера", але очевидно, що взято курс на сценарій, який умовно можна назвати "кукіш Гейропі", яка в особі Європейської комісії не без успіху намагається обмежити використання обох путінських потоків 50% потужності, що дозволить зберегти транзит через Україну на нинішньому рівні.</p>
      <p>Такий сценарій, разом з контрактною невизначеністю щодо транспортування газу, який надходить з території РФ, погіршує стан безпеки постачання у Європі та може призвести до надзвичайної ситуації вже 1 січня 2020 року після 10.00.</p>
      <h3>Час діяти</h3>
      <p>Чи залишилися інструменти, які можуть запобігти російському сценарію?</p>
      <p>Нагадаємо, що Угода про асоціацію Україна – ЄС визначає надзвичайну ситуацію як "ситуацію, яка спричиняє значний збій/фізичну зупинку у постачанні природного газу, нафти чи електроенергії між Україною та Європейським Союзом.</p>
      <p>Також визначено механізм здійснення невідкладних "практичних заходів, спрямованих на попередження та швидке реагування на надзвичайні ситуації чи <b>загрозу </b>надзвичайної ситуації".</p>
      <p>В Додатку XXVI до Угоди чітко вказано: <i>"Україна та ЄС встановлюють "Механізм раннього попередження" з метою закріплення практичних заходів, спрямованих на попередження та швидке реагування на надзвичайні ситуації чи загрозу надзвичайної ситуації. Це передбачає ранню оцінку потенційних ризиків та проблем, пов’язаних з попитом та пропозицією на природний газ, нафту чи електричну енергію та попередження і швидку реакцію у випадку надзвичайної ситуації чи загрози надзвичайної ситуації"</i>.</p>
      <p>Основна мета – це визначення заходів, спрямованих на ранню оцінку ризиків та проблем, пов'язаних з попитом та пропозицією на природний газ, попередження і швидку реакцію на загрози. Для цілей Додатка визначені координатори – Міністерство енергетики України та член Європейської комісії, відповідальний за енергетику.</p>
      <p>Україна апріорі має алібі відповідно до п. 3 ст. 276: "Сторони погоджуються, що Сторона <b>не повинна нести відповідальності</b> за переривання або скорочення постачання відповідно до цєї статті, якщо Сторона не має можливості постачати енергетичні товари, внаслідок дій, пов’язаних з <b>третьою країною</b> або особою, яка підконтрольна або знаходиться під юрисдикцією <b>третьої країни</b>".</p>
      <p>Але це зовсім не означає, що можна розслабитися і ніяк не реагувати на дії російської сторони.</p>
      <aside>Навпаки, Мінекоенерго мало би принаймні поінформувати Європейську комісію про неадекватну поведінку "Газпрому". </aside>
      <p>Ще раз звернімося до документа: "У разі виникнення у однієї зі Сторін цієї Угоди усвідомлення надзвичайної ситуації або ситуації, яка у розумінні цієї Сторони може призвести до надзвичайної ситуації, така Сторона має невідкладно інформувати про це іншу Сторону".</p>
      <p>"Укртрансгаз" та "Нафтогаз" надали публічності неадекватним діям "Газпрому". Але офіційно це має зробити також і міністерство. Якщо, звісно, у нього є час на такі "дрібниці", бо ж на порядку денному – і азовська рибка, і лісові угіддя, і боротьба з поліетиленовим пакуванням, і багато чого іншого.</p>
      <p>* * * * *</p>
      <p>Україні варто не чекати російського демаршу і вже зараз задіяти міжнародні механізми, в тому числі визначені Угодою з ЄС.</p>
      <p>Це дозволить запобігти негативному розвитку подій, або принаймні мінімізувати негативні наслідки, у тому числі й репутаційні, для України.</p>
      <p>
        <i>
          <b>Автори: Михайло Гончар, Ігор Стукаленко,</b>
        </i>
      </p>
      <p>
        <i>
          <b>Центр глобалістики "Стратегія ХХІ"</b>
        </i>
      </p>
    </article>
  </body>
</html>