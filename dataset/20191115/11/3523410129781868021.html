<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640082/%D8%A7%D8%B3%D8%AA%D8%A7%D8%B1%D9%84%DB%8C%D9%86%DA%A9-%D8%A8%D9%84%D8%A7%DB%8C-%D9%BE%DA%98%D9%88%D9%87%D8%B4%E2%80%8C%D9%87%D8%A7%DB%8C-%D8%A7%D8%AE%D8%AA%D8%B1%D8%B4%D9%86%D8%A7%D8%B3%D8%A7%D9%86-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T11:30:00+00:00"/>
    <meta property="og:title" content="استارلینک بلای پژوهش‌های اخترشناسان می‌شود"/>
    <meta property="og:description" content="در پروژه اینترنت فضایی ایلون ماسک هزاران ماهواره ارائه دهنده خدمات اینترنت به فضا پرتاب می‌شوند که کابوسی جدی برای اخترشناسان از بابت نابود کردن..."/>
  </head>
  <body>
    <article>
      <h1>
        <a href="https://www.bultannews.com/fa/news/640082/%D8%A7%D8%B3%D8%AA%D8%A7%D8%B1%D9%84%DB%8C%D9%86%DA%A9-%D8%A8%D9%84%D8%A7%DB%8C-%D9%BE%DA%98%D9%88%D9%87%D8%B4%E2%80%8C%D9%87%D8%A7%DB%8C-%D8%A7%D8%AE%D8%AA%D8%B1%D8%B4%D9%86%D8%A7%D8%B3%D8%A7%D9%86-%D9%85%DB%8C%E2%80%8C%D8%B4%D9%88%D8%AF">استارلینک بلای پژوهش‌های اخترشناسان می‌شود</a>
      </h1>
      <h2>در پروژه اینترنت فضایی ایلون ماسک هزاران ماهواره ارائه دهنده خدمات اینترنت به فضا پرتاب می‌شوند که کابوسی جدی برای اخترشناسان از بابت نابود کردن...</h2>
      <address><time datetime="2019-11-15T11:30:00+00:00">15 Nov 2019, 11:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اولین گروه از ماهواره‌های ارائه دهنده اینترنت فضایی در تاریخ ۲۳ ماه می‌سال میلادی جاری با استفاده از موشک شرکت اسپیس ایکس به فضا پرتاب و در مدار خود قرار گرفتند.</p>
      <p>دومین گروه از ماهواره‌ها هم در روز ۱۱ نوامبر سال میلادی جاری به فضا پرتاب شدند. به گفته محققان علوم اختر شناسی بلافاصله پس از پرتاب اولین گروه از ماهواره‌ها به فضا، دانشمندان متوجه اشیایی فوق العاده روشن در آسمان شب شده اند که سبب اختلال در مشاهده و رصد اجرام فضایی شده است.<br/>در زمان پرتاب ماهواره‌ها به فضا، ایلون ماسک به منجمان اطمینان داده بود که ارسال ماهواره سبب ایجاد مزاحمت در رصد اجرام آسمانی نمی‌شود، اما منجمان پس از استقرار ماهواره‌ها در مدار‌های خود در فضا اشیای نورانی را مشاهده کرده اند.</p>
      <p>پرتاب اولیه استارلینک به فضا حاوی ۶۰ ماهواره بود و ایلون ماسک مدیرعامل اسپیس ایکس اعلام کرده است در مراحل آتی هزاران ماهواره را به مدار کره زمین ارسال می‌کند تا پوشش اینترنتی در سراسر کره زمین ایجاد کند.<br/>کارشناسان هشدار می‌دهند آلودگی نوری می‌تواند خطری جدی پیش روی سلامت انسان‌ها و مطالعه‌های فضایی باشد و اثر‌های مختلفی برجای بگذارد.</p>
      <p>ایلون ماسک درنظر دارد صورت فلکی از ماهواره‌های طرح استارلینک در مداری‌هایی دراطراف کره زمین مستقر کند. ماهواره‌هایی که درمرحله اول به مدارکره زمین پرتاب شدند در مداری با فاصله ۴۴۰ کیلومتر از سطح زمین قرار گرفتند.ماهواره‌های مرحله دوم در فاصله ۲۸۰ کیلومتری قراردارند و بنا به گفته کارشناسان اسپیس ایکس به تدریج ماهواره‌ها به مدار‌های دورتر تا فاصله ۵۵۰ کیلومتر منتقل می‌شوند.<br/>برای مشاهده موقعیت قرارگرفتن ماهواره‌های استارلینک و حتی مشاهده موقعیت ایستگاه فضایی بین المللی سایت‌های اینترنتی<br/>چون Heavens-Above یا N۲Y۰ و سایت CalSky وجود دارند که با ورود به آنها و وارد کردن موقعیت مکانی، محل ماهواره درفضا قابل شناسایی می‌شود.</p>
      <p>به گفته کارشناسان در زمان پرتاب ماهواره‌های طرح استارلینک، امکان مشاهده آن‌ها برای افرادی که دوربین دوچشمی یا تلسکوپ دارند امکان پذیر است.<br/>برای این کار فرد باید درشب به مدت حداقل ۱۲۵ دقیقه در تاریکی قرار بگیرد تا قادر به مشاهده اشیا در تاریکی شود و آنگاه با استفاده از دوربین دو چشمی می‌تواند اشیای نورانی که از موشک فضایی جدا می‌شوند را در آسمان شب مشاهده کند.</p>
      <p>ماهواره‌های پروژه استارلینک با استفاده از موشک فضایی فالکون ۹ شرکت اسپیس ایکس به فضا پرتاب شده اند. هریک از این ماهواره‌ها مجهز به موتوری یونی هستند که با استفاده از آن به آرامی مدار خود را افزایش می‌دهند.<br/>اسپیس ایکس اعلام کرده است در ماه‌های آینده حداقل ۱۲۰۰۰ ماهواره استارلینک در مدارکره زمین قرار خواهد داد و در نهایت حدود ۳۰ هزار ماهواره در فضا قرار می‌گیرند.</p>
      <p>افزون بر اسپیس ایکس، سایر شرکت‌های پیشتاز فضایی از جمله وان وب، آمازون و تله ست هم برنامه‌هایی برای ارسال ماهواره‌های ارائه دهنده خدمات اینترنتی به فضا در دست دارند.<br/><br/>کارشناسان اعلام کرده اند درطول دهه‌ها سعی دانشمندان براین بوده است تا ارسال کاوشگر و ماهواره‌های فضایی سبب ایجاد آلودگی نوری در فضا نشود، اما وجود چندین هزارماهواره که دارای پنل خورشیدی برای دریافت نور خورشید هستند می‌تواند سبب آلودگی شدید نوری آسمان شب شود.</p>
      <p>ایلون ماسک به تازگی درشبکه اجتماعی توییتر اعلام کرده است درنظر دارد تعداد ماهواره‌های صورت فلکی استارلینک را از ۱۲۰۰۰ به بیش از ۴۰۰۰۰ برساند. این تعداد ۲۰ برابر بیشتر از تعداد کل ماهواره‌های فعالی است که از کلیه کشور‌ها درفضا حضور دارند.</p>
      <p>به گفته محققان استقرار ماهواره‌های طرح استارلینک سبب افت عملکرد تلسکوپ درحال ساخت Large Synoptic Survey Telescope به اختصار LSST خواهد شد و حدود ۲۰ درصداز عملکرد آن به دلیل وجود نقطه‌های روشن درفضا از بین خواهد رفت.</p>
    </article>
  </body>
</html>