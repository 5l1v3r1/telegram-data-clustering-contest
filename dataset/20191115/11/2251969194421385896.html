<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/sedendo-e-mirando-festival-ilaria-cucchi-al-lauro-rossi/1325251/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T11:54:53+00:00"/>
    <meta property="og:title" content="“Sedendo e Mirando festival”, Ilaria Cucchi al Lauro Rossi"/>
    <meta property="og:description" content="MACERATA - La presentazione di &quot;Il coraggio e l'amore. Giustizia per Stefano: la nostra battaglia per arrivare alla verità&quot; in programma venerdì 22 novembre alle 17,30 nell'ambito della kermesse, che si svolgerà anche a Fabriano e Ascoli, nata dalla collaborazione tra Regione, Amat e Salone Internazionale del Libro di Torino"/>
  </head>
  <body>
    <article>
      <h1>“Sedendo e Mirando festival”, Ilaria Cucchi al Lauro Rossi</h1>
      <h2>MACERATA - La presentazione di "Il coraggio e l'amore. Giustizia per Stefano: la nostra battaglia per arrivare alla verità" in programma venerdì 22 novembre alle 17,30 nell'ambito della kermesse, che si svolgerà anche a Fabriano e Ascoli, nata dalla collaborazione tra Regione, Amat e Salone Internazionale del Libro di Torino</h2>
      <address><time datetime="2019-11-15T11:54:53+00:00">15 Nov 2019, 11:54</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fsedendo-e-mirando-festival-ilaria-cucchi-al-lauro-rossi%2F1325251%2F">Condividi19</a><a href="https://twitter.com/intent/tweet?text=%22Sedendo+e+Mirando+festival%22%2C++Ilaria+Cucchi+al+Lauro+Rossi&amp;url=https%3A%2F%2Fwww.cronachemaceratesi.it%2F2019%2F11%2F15%2Fsedendo-e-mirando-festival-ilaria-cucchi-al-lauro-rossi%2F1325251%2F">Tweet</a>Email19 Condivisioni</p>
      <p> </p>
      <p> </p>
      <p><b>Incontri, libri, autori e spettacoli per la platea delle Marche da venerdì 22 a domenica 24 novembre a Macerata, Fabriano e Ascoli con “Sedendo e mirando”, festival nato dal lavoro congiunto della Regione Marche, dell’Amat e del Salone Internazionale del Libro di Torino, progetto di Associazione Torino, la Città del libro e Fondazione Circolo dei lettori</b>. L’iniziativa – promossa nell’ambito di Marche inVita. Lo spettacolo dal vivo per la rinascita dal sisma finanziato dal Mibact – si inserisce nella ricca rassegna di appuntamenti che fa da preludio alla prossima edizione del Salone del Libro, attesa al Lingotto Fiere dal 14 al 18 maggio 2020. La titolazione Sedendo e mirando rimanda immediatamente al celeberrimo verso de L’Infinito di Leopardi, il cui manoscritto compie 200 anni, e al noto dipinto di Tullio Pericoli e racchiude la miglior definizione possibile dello spirito e dello stile di vita marchigiano e di una tradizione culturale che s’intende celebrare attraverso un festival che unisce la quiete, lo stato contemplativo alla capacità di ascolto, di riflessione e di azione.</p>
      <figure>
        <img src="https://cdn.cronachemaceratesi.it/wp-content/uploads/2011/04/Berruto-300x171.jpg"/>
        <figcaption>Mauro Berruto</figcaption>
      </figure>
      <p><b>Il festival prende avvio venerdì 22 novembre a Macerata, grazie alla collaborazione con Macerata racconta. Al mattino, alle 10,30, il programma della giornata si apre con Capolavori, lecture show di Mauro Berruto dal suo libro Capolavori</b>. Allenare, allenarsi, guardare altrove pubblicato da Add Editore per la regia di Roberto Tarasco. Mauro Berruto, già allenatore della nazionale italiana di pallavolo che ha vinto, fra le altre, la medaglia bronzo ai Giochi Olimpici di Londra 2012 e allenatore della Lube Banca Marche Macerata nelle stagioni 2004-2005 e 2010-2011, conduce lo spettatore in un’indagine appassionata per scoprire come il gesto dell’allenare non sia esclusivo di chi entra in uno spogliatoio, ma pratica quotidiana per mettere insieme persone, trasformarle in squadre e orientarle verso l’obiettivo.</p>
      <figure>
        <img src="https://cdn.cronachemaceratesi.it/wp-content/uploads/2019/11/anselmo-cucchi-400x200-e1573816813411.jpg"/>
        <figcaption>Fabio Anselmo e Ilaria Cucchi</figcaption>
      </figure>
      <p><b>Si prosegue nel pomeriggio, alle 17,30, con la presentazione del libro “Il coraggio e l’amore. Giustizia per Stefano: la nostra battaglia per arrivare alla verità” (Rizzoli), di Ilaria Cucchi e Fabio Anselmo che, a dieci anni dalla morte di Stefano Cucchi a seguito di un pestaggio di tre carabinieri, ripercorrono la vicenda giudiziaria che ha segnato la storia recente italiana, che si è conclusa con la condanna stabilita dai giudici della prima Corte d’assise di Roma dei due carabinieri Di Bernardo e D’Alessandro a 12 anni per omicidio preterintenzionale. A dialogare con i due autori è il direttore di Radio Tre Marino Sinibaldi.</b> Alle 21 la scena è per la versione concerto dello spettacolo di Valter Malosti tratto da Se questo è un uomo di Primo Levi, una condensazione scenica curata dallo stesso Malosti e da Domenico Scarpa, prodotta dal Tpe e dal Teatro Stabile di Torino. Tutti gli appuntamenti si svolgeranno al teatro Lauro Rossi.</p>
      <figure>
        <img src="https://cdn.cronachemaceratesi.it/wp-content/uploads/2019/11/Adriano-Giannini-in-LO-STRANIERO-325x216.jpg"/>
        <figcaption>Adriano Giannini</figcaption>
      </figure>
      <p>Il festival prosegue sabato 23 novembre al Teatro Gentile di Fabriano, città creativa Unesco, alle 10.30, con Come un romanzo, uno spettacolo per ragazzi di Giorgio Scaramuzzino tratto dall’omonimo libro di Daniel Pennac edito da Feltrinelli. Nel pomeriggio, alle 17,30, Michela Murgia e Chiara Tagliaferri presentano Morgana (Mondadori), il loro libro di successo che racconta le storie di dieci donne controcorrente, strane e pericolose. <b>Alle 21 conclude la giornata lo spettacolo di Adriano Giannini Lo straniero presentato in prima assoluta e tratto dall’omonimo romanzo di Albert Camus, un classico della letteratura contemporanea tradotto in quaranta lingue, da cui Luchino Visconti ha tratto nel 1967 l’omonimo film con Marcello Mastroianni.</b> A Fabriano ci sarà inoltre la possibilità di visitare la mostra La luce e i silenzi: Orazio Gentileschi e la pittura caravaggesca nelle Marche a cura di A.M. Ambrosini Massari e A. Delpriori nella vicina Pinacoteca B. Molajoli. <b>Il festival volge al termine domenica 24 novembre ad Ascoli</b>. La giornata si apre alle ore 10.30 al Teatro dei Filarmonici con Chicchirichì, viva le fiabe sonore! una performance musicale per tutta la famiglia di Pier Mario Giovannone, accompagnato dal chitarrista Giovanni Parodi e dalla cantante Noemi Baldini, con le storie e le canzoni dei volumi illustrati Girotondo di elefanti, Piazza Pizza, Ciao ciao, caro Babbo Natale e il nuovissimo Gallo Galileo, tutti editi da Gallucci editore. A mezzogiorno appuntamento allo storico Caffè Meletti di Piazza del Popolo, per Osterie d’Italia. 30 anni di lavoro sul territorio, presentazione dell’edizione 2020 della guida pubblicata da Slow Food Editore con Eugenio Signoroni, curatore, Antonio Attorre, coordinatore Regione Marche, e Salvatore Braccini, oste dell’Osteria del Castello di Arquata del Tronto. Nel pomeriggio, alle ore 16, alla Libreria Rinascita, Angelo Ferracuti presente il suo ultimo libro, La metà del cielo (Mondadori), in cui ripercorre la sua biografia e l’esperienza dolorosa della perdita della moglie. Alle ore 18, di nuovo nel Teatro dei Filarmonici, Concita De Gregorio racconta In tempo di guerra (Einaudi), un romanzo di formazione ma anche cronaca famigliare e manifesto politico. Ad Ascoli Piceno si potrà inoltre visitare a Palazzo dei Capitani la mostra antologica di Tullio Pericoli Forme del paesaggio 1970-2018 a cura di Claudio Cerritelli. Tutti gli appuntamenti sono gratuiti. Info: <a href="tel:0712075880">0712075880</a>, <a href="http://www.amatmarche.net/">www.amatmarche.net</a>, <a href="http://www.regione.marche.it/">www.regione.marche.it</a>, <a href="http://www.marcheinvita.it/">www.marcheinvita.it</a>.</p>
    </article>
  </body>
</html>