<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741872"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T11:04:00+00:00"/>
    <meta property="og:title" content="&quot;เทพไท&quot;คาดญัตติศึกษาแก้รธน.เข้าสภาฯ27-28พ.ย."/>
    <meta property="og:description" content="“เทพไท”คาดญัตติศึกษาแก้รธน.เข้าสภาฯ 27-28 พ.ย. เชื่อยื้อเวลาไม่ได้อีกแล้ว โวปชป.มีคนเหมาะสมเพียบ "/>
  </head>
  <body>
    <article>
      <h1>"เทพไท"คาดญัตติศึกษาแก้รธน.เข้าสภาฯ27-28พ.ย.</h1>
      <address>
        <time datetime="2019-11-15T11:04:00+00:00">15 Nov 2019, 11:04</time>
      </address>
      <p>
        <b>“เทพไท”คาดญัตติศึกษาแก้รธน.เข้าสภาฯ 27-28 พ.ย. เชื่อยื้อเวลาไม่ได้อีกแล้ว โวปชป.มีคนเหมาะสมเพียบ </b>
      </p>
      <p>เมื่อวันที่ 15 พ.ย.  นายเทพไท เสนพงศ์ ส.ส.นครศรีธรรมราช พรรคประชาธิปัตย์ กล่าวถึงการประชุมสภาผู้แทนราษฎรเพื่อพิจารณาญัตติขอให้สภาตั้งคณะกรรมาธิการ (กมธ.) วิสามัญศึกษาปัญหา และแนวทางแก้ไขรัฐธรรมนูญ ว่า  ถ้าดูจากระเบียบวาระการประชุมแล้ว ญัตตินี้มีโอกาสจะนำมาพิจารณาได้ในสัปดาห์สุดท้ายของเดือนพ.ย.คือวันที่ 27-28 พ.ย. เพราะในสัปดาห์หน้าคงต้องพิจารณา ญัตติขอให้สภาฯตั้งกมธ.วิสามัญเพื่อศึกษาผลกระทบจากการกระทำ ประกาศ และคำสั่งของคณะรักษาความสงบแห่งชาติ (คสช.) และการใช้อำนาจของหัวหน้าคสช. มาตรา 44 ก่อน และคาดว่าจะมีผู้อภิปรายญัตตินี้จำนวนมาก อาจใช้เวลาในการอภิปรายนานพอสมควร ส่วนจะนำญัตติที่ตนเสนอขอตั้งกมธ.วิสามัญศึกษาปัญหาและแนวทางแก้ไขรัฐธรรมนูญเข้าวาระพิจารณาตอนไหนนั้น ตนไม่กังวลใดๆ เพราะเชื่อว่าหลังการพิจารณาญัตติการศึกษาผลกระทบเกี่ยวกับคำสั่ง คสช.แล้ว ก็ถึงคิวญัตติของตนอย่างแน่นอน จะเตะถ่วงหรือยื้อเวลาออกไปไม่ได้อีกแล้ว<br/><br/>นายเทพไท กล่าวต่อว่า  ส่วนการนำเอาญัตติการศึกษาปัญหาและแนวทางแก้ไขรัฐธรรมนูญมาพิจารณาในช่วงปลายเดือน พ.ย.นี้ จะเป็นผลดีต่อ ส.ส.ที่ใช้สิทธิ์ในการอภิปรายหลายคน จะได้มีเวลาเตรียมตัว เตรียมข้อมูลให้สมบูรณ์มากขึ้น และพรรคต่างๆจะมีเวลาในการสรรหาบุคคลที่เหมาะสมเข้ามาเป็นกมธ. ทั้งนี้ ตนอยากเสนอว่าทุกพรรคไม่ควรเสนอชื่อบุคคลที่คาดว่าจะสร้างปัญหาหรืออุปสรรคในการทำงานของกมธ.วิสามัญชุดนี้ เข้ามาทำหน้าที่ เพราะอาจทำให้การทำงานไม่ราบรื่น เกิดความวุ่นวายในการทำงานได้  สำหรับพรรคประชาธิปัตย์ กำลังรอการประสานงานของแกนนำพรรค และวิปของพรรคที่ได้รับมอบหมายให้ไปเจรจากับบรรดาพรรคร่วมรัฐบาล เพื่อผลักดันมติของพรรคที่สนับสนุนให้นายอภิสิทธิ์ เวชชาชีวะ อดีตนายกฯและอดีตหัวหน้าพรรคประชาธิปัตย์ เป็นประธานกมธ.วิสามัญชุดนี้ ให้เป็นผลสำเร็จ  ขณะเดียวกัน พรรคจะคัดสรรส.ส.ของพรรคที่มีความอาวุโสทางการเมือง มีจุดยืนด้านประชาธิปไตยที่ชัดเจน เป็นส.ส.มาหลายสมัย และผ่านการใช้รัฐธรรมนูญมาหลายฉบับ มาทำหน้าที่ในกรรมาธิการดังกล่าวด้วย<br/><br/>“ผมเห็นว่านายอภิสิทธิ์ นายบัญญัติ บรรทัดฐาน นายสุทัศน์ เงินหมื่น ส.ส.บัญชีรายชื่อ นายนิพิฏฐ์ อินทรสมบัติ รองหัวหน้าพรรค นายชำนิ ศักดิเศรษฐ์ เป็นผู้เหมาะสม สำหรับผมไม่ติดใจถ้าพรรคจะพิจารณาบุคคลอื่นที่พรรคเห็นว่าเหมาะสมกว่า เพราะเป้าหมายสูงสุดของผม คือต้องการผลักดันให้ที่ประชุมสภาฯ มีมติตั้งกมธ.วิสามัญศึกษาปัญหาและแนวทางแก้ไขรัฐธรรมนูญ ด้วยมติเอกฉันท์”นายเทพไท กล่าว.<br/><br/> </p>
    </article>
  </body>
</html>