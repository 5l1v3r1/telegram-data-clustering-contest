<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/ksana-stin-kypriaki-aoz-o-porthitis-ksekinise-nea-geotrisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T11:31:35+00:00"/>
    <meta property="og:title" content="Ξανά στην Κυπριακή ΑΟΖ ο «Πορθητής» – Ξεκίνησε νέα γεώτρηση"/>
    <meta property="og:description" content="«Το πλοίο-γεωτρύπανο Fatih ξεκίνησε τη νέα δραστηριότητά του στα νότια της Καρπασίας  μετά την ολοκλήρωση της αποστολής του στην υφαλοκρηπίδα», ανέφερε ο τούρκος αντιπρόεδρος Φουάτ Οκτάι, σύμφωνα με το Anadolu."/>
  </head>
  <body>
    <article>
      <h1>Ξανά στην Κυπριακή ΑΟΖ ο «Πορθητής» – Ξεκίνησε νέα γεώτρηση</h1>
      <h2>«Το πλοίο-γεωτρύπανο Fatih ξεκίνησε τη νέα δραστηριότητά του στα νότια της Καρπασίας  μετά την ολοκλήρωση της αποστολής του στην υφαλοκρηπίδα», ανέφερε ο τούρκος αντιπρόεδρος Φουάτ Οκτάι, σύμφωνα με το Anadolu.</h2>
      <address><time datetime="2019-11-15T11:31:35+00:00">15 Nov 2019, 11:31</time> by <a rel="author">ΤοΒΗΜΑ Team</a></address>
      <p>Ανήμερα της επετείου  της παράνομης ανακήρυξης τους ψευδοκράτους, η Τουρκία συνεχίζει το παιχνίδι των προκλήσεων καθώς όπως έγινε γνωστό,  το γεωτρύπανο «<a href="https://www.tovima.gr/tag/porthitis/">Πορθητής</a>» που έχει φτάσει ανοιχτά των ακτών της βορειοανατολικής Κύπρου ξεκίνησε τις εργασίες του.</p>
      <p>«Το πλοίο-γεωτρύπανο Fatih ξεκίνησε τη νέα δραστηριότητά του στα νότια της Καρπασίας  μετά την ολοκλήρωση της αποστολής του στην υφαλοκρηπίδα», ανέφερε ο τούρκος αντιπρόεδρος Φουάτ Οκτάι, σύμφωνα  με το Anadolu.</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <p>Όπως αναφέρει το philenews.gr, o «Πορθητής» είχε αποπλεύσει από το λιμάνι της Σελεύκειας, το απόγευμα της Τετάρτης. Την Πέμπτη, το τουρκικό πλοίο-γεωτρύπανο βρισκόταν νοτιοανατολικά της χερσονήσου της Καρπασίας.</p>
      <h3>Νέα πρόκληση Τσαβούσογλου</h3>
      <p>Νωρίτερα, σε ανάρτησή του στο Twitter ο υπουργός Εξωτερικών Μεβλούτ Τσαβούσογλου ανέφερε, ότι η Τουρκία συμμερίζεται τον ενθουσιασμό για την ημέρα της «τουρκοκυπριακής δημοκρατίας», όπως ονομάζει το ψευδοκράτος.</p>
      <figure>
        <iframe data-src="https://twitter.com/MevlutCavusoglu/status/1195218228357816321?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Αντίδραση του ελληνικού ΥΠΕΞ</h4>
      <p>Το ελληνικό υπουργείο Εξωτερικών με σημερινή του ανακοίνωση αναφέρθηκε στη θλιβερή επέτειο της ανακήρυξης του ψευδοκράτους στα κατεχόμενα από την Τουρκία εδάφη της Κύπρου σημειώνοντας – μετά και όλες τις τελευταίες εξελίξεις με τις τουρκικές προκλήσεις – ότι η Κύπρος δεν είναι μόνη.</p>
      <p>«Η Κυπριακή Δημοκρατία αντιμετωπίζει σήμερα νέες προκλήσεις και παραβιάσεις της κυριαρχίας και των κυριαρχικών της δικαιωμάτων από την κατοχική δύναμη. Η Κύπρος, κράτος-μέλος των Ηνωμένων Εθνών και της Ε.Ε., δεν είναι μόνη της απέναντι σε αυτές τις προκλήσεις», σημειώνει του υπουργείο Εξωτερικών και τονίζει:</p>
      <p>«Η Τουρκία πρέπει να αντιληφθεί ότι η κλιμάκωση των παρανομιών και των προκλήσεων δεν μπορεί παρά να οδηγεί σε αντίστοιχη κλιμάκωση και της διεθνούς αντίδρασης προς αυτήν. Το Διεθνές Δίκαιο υπάρχει για να εφαρμόζεται. Να εφαρμόζεται από όλους. Πλήρως και όχι επιλεκτικά».</p>
      <p>«Η Ελλάδα δεν πρόκειται ποτέ να αποδεχθεί και να αναγνωρίσει τις συνέπειες της τουρκικής εισβολής και κατοχής στην Κύπρο. Σταθερός εθνικός μας στόχος είναι η αποκατάσταση της διεθνούς νομιμότητας στο νησί, ο τερματισμός της κατοχής, η κατάργηση του απολύτως αναχρονιστικού καθεστώτος των εγγυήσεων και του επεμβατικού δικαιώματος, η επίτευξη συμφωνημένης, βιώσιμης και λειτουργικής λύσης του Κυπριακού στη βάση των Αποφάσεων των Ηνωμένων Εθνών», επισημαίνεται στην ανακοίνωση.</p>
      <p>«Η Ελλάδα θα συνεχίσει να στέκεται στο πλευρό της Κυπριακής Δημοκρατίας, να αγωνίζεται και να υποστηρίζει σταθερά, με ειλικρίνεια, υπευθυνότητα και ετοιμότητα, τις πρωτοβουλίες του Γενικού Γραμματέα των Ηνωμένων Εθνών για την επίλυση του Κυπριακού και την επανένωση της Κύπρου στη βάση του Διεθνούς Δικαίου και του ευρωπαϊκού κεκτημένου», καταλήγει η ανακοίνωση του υπουργείου Εξωτερικών.</p>
      <h4>Εκνευρισμός στην Άγκυρα για τις κυρώσεις της ΕΕ</h4>
      <p>Οι νέες τουρκικές προκλήσεις γίνονται στη σκιά των κυρώσεων της ΕΕ κατά της Άγκυρας.</p>
      <p>Υπενθυμίζεται πως το Συμβούλιο Εξωτερικών Υποθέσεων υιοθέτησε στις 11 Νοεμβρίου ομόφωνα τις νομικές πράξεις σε σχέση με την επιβολή περιοριστικών μέτρων της ΕΕ κατά της Τουρκίας εξαιτίας των παράνομων γεωτρήσεων και δραστηριοτήτων της τελευταίας στην ΑΟΖ της Κυπριακής Δημοκρατίας.</p>
      <p>Οι κυρώσεις αφορούν φυσικά ή/και νομικά πρόσωπα που είναι υπεύθυνα ή εμπλέκονται μεταξύ άλλων με τον σχεδιασμό, την προετοιμασία, τη συμμετοχή, την παροχή καθοδήγησης ή την παροχή βοήθειας σε δραστηριότητες γεώτρησης σε σχέση με την εξερεύνηση και παραγωγή υδρογονανθράκων ή την εξόρυξη υδρογονανθράκων που προκύπτει από τέτοιες δραστηριότητες που δεν έχουν εξουσιοδοτηθεί από την Κυπριακή Δημοκρατία στα χωρικά της ύδατα ή την αποκλειστική οικονομική της ζώνη ή την υφαλοκρηπίδα της.</p>
      <p>Η  υιοθέτηση των νομοθετικών πράξεων αποτελεί την υλοποίηση της πολιτικής απόφασης που λήφθηκε σε επίπεδο Υπουργών Εξωτερικών στις 14 Οκτωβρίου.</p>
      <p>Σημειώνεται ότι η επεξεργασία και η υιοθέτηση των νομικών πράξεων αποτελούσε, σύμφωνα με τις Συνθήκες της ΕΕ, προϋπόθεση για να τεθούν σε ισχύ τα υπό αναφορά περιοριστικά μέτρα. Υιοθετηθείσα απόφαση και κανονισμοί θα δημοσιευθούν στην επίσημη εφημερίδα της ΕΕ.</p>
      <p>Η Άγκυρα πάντως παρά τον εκνευρισμό της, έχει διαμηνύσει ότι θα συνεχίσει τις γεωτρήσεις στην ανατολική Μεσόγειο.</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>