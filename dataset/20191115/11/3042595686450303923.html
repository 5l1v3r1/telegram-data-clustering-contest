<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/drapssiktet-tatt-for-knivangrep-i-sommer/71822651"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T11:15:18+00:00"/>
    <meta property="og:title" content="Drapssiktet tatt for knivangrep i sommer"/>
    <meta property="og:description" content="Torsdag slo politiet drapsalarm etter at en død kvinne ble funnet i en leilighet. En kvinne (36) er siktet i saken. 36-åringen ble også siktet for et knivangrep i sommer, men saken ble henlagt."/>
  </head>
  <body>
    <article>
      <h1>Drapssiktet tatt for knivangrep i sommer</h1>
      <h2>Torsdag slo politiet drapsalarm etter at en død kvinne ble funnet i en leilighet. En kvinne (36) er siktet i saken. 36-åringen ble også siktet for et knivangrep i sommer, men saken ble henlagt.</h2>
      <address><time datetime="2019-11-15T11:15:18+00:00">15 Nov 2019, 11:15</time> by <a rel="author">Amanda Nordhagen Walnum</a></address>
      <p>24. juli i år rykket nødetatene ut til en leilighet i Trondheimsveien i Oslo i forbindelse <a href="https://www.dagbladet.no/nyheter/kvinne-sendt-til-sykehus-etter-mulig-knivstikking/71429321">med at en person hadde blitt knivstukket.</a></p>
      <p>Politiet opplyste til Dagbladet at det var en familiær relasjon mellom den mistenkte, en kvinne i 30-åra, og fornærmede, en kvinne i 70-åra. Fornærmede ble kjørt til sykehus med lettere skader.</p>
      <p>Nesten fire måneder seinere ble det funnet en død kvinne i en leilighet i samme gata. En 36 år gammel kvinne er siktet for drap, og politiet sier til Dagbladet at de antar det er en nær relasjon mellom avdøde og siktede.</p>
      <p>
        <b>- Det er de samme personene som er involvert, bekrefter politiadvokat Nina Bakken overfor Dagbladet.</b>
      </p>
      <p>Kvinnen ble siktet for hendelsen i sommer. Bakken kjenner ikke detaljene i saken, men forteller at den ble henlagt.</p>
      <h3>Knytter seg til handlingen</h3>
      <p>- Den siktede ble avhørt seint i går. Hun avga en kort forklaring, sier politiadvokat Bakken, som ikke ønsker å gå i detalj om kvinnens forklaring.</p>
      <p>- Men jeg kan si at hun knytter seg til handlingen, sier Bakken.</p>
      <p>Kvinnen har ikke tatt stilling til straffskyld.</p>
      <p>Ikke navngitte kilder med kjennskap til saken opplyser til <a href="https://www.tv2.no/nyheter/10992396/">TV 2</a> at den drepte er siktedes mor, men verken Bakken eller siktedes forsvarer, advokat Christian Flemmen Johansen ved advokatfirmaet Elden, ønsker å bekrefte opplysningen overfor Dagbladet.</p>
      <p>
        <b>Bakken forteller derimot at politiet antar det er en nær relasjon.</b>
      </p>
      <p>- Vi har ikke formelt fått bekreftet identiteten på den avdøde. Vi prøver å få det på plass så fort som mulig. Det gjennomføres obduksjon nå, sier Bakken.</p>
      <p>Dødstidspunktet er foreløpig ikke avklart.</p>
      <figure>
        <img src="https://dbstatic.no/71823243.jpg?imageId=71823243&amp;width=1024&amp;height=615"/>
        <figcaption><b>FUNNET DØD:</b> En kvinne er siktet for drap etter at en død person ble funnet i leiligheten hennes i Oslo torsdag. Kvinnen ble pågrepet tirsdag etter et knivangrep på Oslo S. Foto: Håkon Mosvold Larsen / NTB scanpix Vis mer</figcaption>
      </figure>
      <h3>Narkotika og vold</h3>
      <p>Det ble i går bekreftet at siktede er godt kjent for politiet fra tidligere.</p>
      <p>- Hun er domfelt og har vært tiltalt for handlinger som i hovedsak knytter seg til narkotika og voldshendelser som var mindre alvorlige enn nå, sier Bakken.</p>
      <p>Det ble gjennomført prejudisiell observasjon av kvinnen i forkant av avhøret i går.</p>
      <p>
        <b>Politiadvokaten forteller at de foreløpig vurderer henne som tilregnelig.</b>
      </p>
      <p>Kvinnen er også siktet for drapsforsøk, da hun tirsdag denne uka rundt klokka 13.30<a href="https://www.dagbladet.no/studio/nyhetsstudio/5?post=21862"> angrep en kvinne i 60-åra med kniv på Oslo Sentralstasjon. </a>Fornærmede ble forsøkt knivstukket, men ble ikke truffet.</p>
      <p>Motivet for hendelsen er uklart.</p>
      <h3>- Uprovosert</h3>
      <p>Torsdag ble kvinnen varetektsfengslet i fire uker, og Oslo tingrett la særlig vekt på video fra denne hendelsen.</p>
      <p>«Videoen er tydelig og av god kvalitet, og retten ser tydelig at siktede helt uprovosert og overraskende stikker fornærmede i skuldra med en kniv. Angrepet ble stoppet ved at publikum grep inn», heter det i kjennelsen.</p>
      <p>- Det er ikke lyd på opptaket, så det er ikke godt å vite hva som blir sagt. Men det ser ikke ut som det er en forutgående hendelse, sier Bakken, som forteller videre at den siktede kvinnen foreløpig har sagt veldig lite om angrepet.</p>
      <p>
        <b>Kvinnen som ble pågrepet avga forklaring på stedet. For hennes del kom angrepet ut av det blå, bekrefter Bakken.</b>
      </p>
      <h3>Høy gjentakelsesfare</h3>
      <p>Påtalemyndigheten ba om varetektsfengsling i kjølvannet av denne episoden, og begrunnet det med at de mener gjentakelsesfaren er høy.</p>
      <p>De viste blant annet til en rettspsykiatrisk vurdering fra juni 2019, som slår fast at kvinnen har betydelige risikofaktorer for vold.</p>
      <p>
        <b>«Tidligere grov vold, hyppige tilfeller av vold, omfattende rusavhengighet med tilhørende tidvis abstinens, tidligere rusutløst psykose og paranoiditet», het det da.</b>
      </p>
      <p>Det heter videre at siktede kan utagere og at det kan komme plutselig og uten forvarsel.</p>
      <h3>Nye avhør</h3>
      <p>Politiinspektør Grete Lien Metlid opplyste til Dagbladet i går at politiet ransaket leiligheten etter en bekymringsmelding knyttet til et familiemedlem av siktede.</p>
      <p>- Det var ikke grunnlag for å ransake hos henne basert på hendelsen på togstasjonen. Vi hadde gjenstanden, kniven, i beslag. Det var ikke noe å ransake etter der, forklarer Bakken i dag.</p>
      <p>Politiet er i dialog med forsvarer om nye avhør til uka. I dag gjennomføres det avhør av vitner.</p>
      <h3>- Redegjort for sitt syn</h3>
      <p>Forsvarer Johansen forteller til Dagbladet at kvinnen har ga en kort forklaring i går.</p>
      <p>
        <b>- Hun har redegjort for sitt syn på saken og har avtalt at hun skal utdype dette i seinere avhør.</b>
      </p>
      <p>Hvorfor hans klient gikk til angrep på kvinnen på Oslo S, har han ingen kommentar til på nåværende tidspunkt, men forteller at han antar det vil bli et tema i kommende avhør.</p>
      <p>- Det er en klart vanskelig situasjon for henne. Hun forsøker å fungere så godt som mulig, sier Johansen.</p>
    </article>
  </body>
</html>