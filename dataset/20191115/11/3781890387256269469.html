<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741877"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T11:42:00+00:00"/>
    <meta property="og:title" content="แบงก์ดังคืนเงิน&quot;เฮียหมา&quot;ครบ พร้อมไล่ออกพนักงานโกง"/>
    <meta property="og:description" content="'แบงก์กรุงเทพ' คืนเงิน'เฮียหมา'ครบตามจำนวนพร้อมดอกเบี้ย และไล่พนักงานออกทันที"/>
  </head>
  <body>
    <article>
      <h1>แบงก์ดังคืนเงิน"เฮียหมา"ครบ พร้อมไล่ออกพนักงานโกง</h1>
      <address>
        <time datetime="2019-11-15T11:42:00+00:00">15 Nov 2019, 11:42</time>
      </address>
      <p>
        <b>"แบงก์กรุงเทพ" คืนเงิน"เฮียหมา"ครบตามจำนวนพร้อมดอกเบี้ย และไล่พนักงานออกทันที</b>
      </p>
      <p>ผู้สื่อข่าวรายงานว่า จากกรณี นายเอกพัฒ อธิธนัทกุล อายุ 61 ปี หรือ "เฮียหมา" เจ้าของร้าน "นายหมา ทะเลมีชีวิต" ตั้งอยู่ริมถนนตำหรุ-คลองเก้า ต.แพรกษาใหม่ อ.เมือง จ.สมุทรปราการ ได้นำเอกสารสมุดบัญชีธนาคารกรุงเทพเข้าแจ้งความร้องทุกข์ หลังจากเงินที่ฝากไว้กว่า 5 ล้านบาทได้หายออกจากบัญชี<br/><br/>ล่าสุดเมื่อเวลา 18.00 น. วันที่ 15 พ.ย.62 น.ส.พจณี คงคาลัย ผู้ช่วยผู้จัดการใหญ่ ธนาคารกรุงเทพ เปิดเผยว่า ทันทีที่ธนาคารทราบเรื่องได้เร่งตรวจสอบข้อมูลอย่างละเอียด และได้ดำเนินการ แบ่งเป็น 2 ส่วน คือ ส่วนแรกเป็นการเร่งดูแลและรับผิดชอบต่อความเสียหายที่เกิดขึ้นกับลูกค้า โดยธนาคารได้ติดต่อประสานงานกับลูกค้าเป็นที่เรียบร้อยแล้ว และได้ดำเนินการทำรายการคืนเงินส่วนที่สูญหายทั้งสิ้น 2.5 ล้านบาท พร้อมดอกเบี้ยที่ลูกค้าพึงได้รับจากการฝากเงินในบัญชีดังกล่าวอีก 22,242.11 บาท โดยคืนกลับเข้าบัญชีให้แก่ลูกค้าเรียบร้อยแล้ววันนี้(15 พ.ย.62)<br/> <br/>ส่วนที่สอง ธนาคารกำลังเร่งตรวจสอบและลำดับเหตุการณ์ที่เกิดขึ้นโดยละเอียด ซึ่งปกติธนาคารจะมีกระบวนการตรวจสอบตามขั้นตอนอยู่แล้ว และพบว่าเป็นการกระทำความผิดของพนักงาน จึงได้ดำเนินมาตรการลงโทษสูงสุดตามระเบียบของธนาคาร คือการให้ออก รวมถึงดำเนินคดีทางกฎหมาย เนื่องจากทำให้ลูกค้าได้รับความเดือดร้อนและกระทบโดยตรงต่อชื่อเสียงของธนาคาร</p>
    </article>
  </body>
</html>