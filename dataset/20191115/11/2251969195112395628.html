<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/il-segno-che-narra-in-mostra-a-macerata/1325255/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T11:09:58+00:00"/>
    <meta property="og:title" content="“Il segno che narra” in mostra a Macerata"/>
    <meta property="og:description" content="VERNISSAGE dell'esposizione di Nicola Montanari in programma alle 18 nella Galleria Staffolani 1927"/>
  </head>
  <body>
    <article>
      <h1>“Il segno che narra” in mostra a Macerata</h1>
      <h2>VERNISSAGE dell'esposizione di Nicola Montanari in programma alle 18 nella Galleria Staffolani 1927</h2>
      <address><time datetime="2019-11-15T11:09:58+00:00">15 Nov 2019, 11:09</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fil-segno-che-narra-in-mostra-a-macerata%2F1325255%2F">Condividi8</a><a href="https://twitter.com/intent/tweet?text=%22Il+segno+che+narra%22++in+mostra+a+Macerata&amp;url=https%3A%2F%2Fwww.cronachemaceratesi.it%2F2019%2F11%2F15%2Fil-segno-che-narra-in-mostra-a-macerata%2F1325255%2F">Tweet</a>Email8 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/montanari-280x400.jpg"/>
      </figure>
      <p> </p>
      <p><b>I paesaggi incisi di Nicola Montanari in mostra a Macerata. Si terrà oggi alle 18 nella Galleria Staffolani 1927 in via Trento il vernissage della personale di Nicola Montanari intitolata “Il segno che narra. Quarantatré incisioni”, opere realizzate con la tecnica dell’acquaforte, acquatinta, puntasecca prevalentemente tra il 2003 e il 2019, tranne una del 1980. Una galleria poetica che include scorci di Macerata, chiese e palazzi del centro storico, ma anche profili collinari, sentieri fra gli alberi, case, tetti e tratti di ferrovia, e ancora fienili, campi e rami carichi di neve, cesti colmi di verdura, vasi di fiori e panchine vuote, ombrelloni e barche di pescatori a riposo sul bagnasciuga. </b>Laddove “la natura parla”, come scrive Lucio Del Gobbo nel testo introduttivo al catalogo pubblicato da Liberilibri nella collana Altrove, Montanari con stupore sa ascoltarla e incide le storie che essa narra, un racconto evocativo che fa vivere l’inconscio e ne conserva la memoria e la meraviglia.</p>
      <p><b>L’artista marchigiano, nato a Falerone in provincia di Fermo ma residente ad Ancona, si avvicina all’arte studiando all’Accademia di Belle Arti di Macerata, ma a Urbino, quando prende a frequentare lo studio di Walter Piacesi, s’innamora dell’incisione, cui si dedicherà completamente nel corso degli anni, tanto da iniziare a costruire torchi e materiale calcografico</b>. Dopo le prime esposizioni personali e collettive nel territorio marchigiano si muove in varie città, tra cui Firenze, Venezia e Pescara; partecipa a un’espo-sizione alla Bibliothèque Thiers di Parigi e nel 2003, a New York, presenta per la Regione Marche il libro La mia Marca in punta d’acciaio, interamente stampato e inciso all’acquaforte. Oggi tiene anche corsi d’insegnamento d’incisione, trovando sempre nel paesaggio la sua principale fonte d’ispirazione. Montanari non è nuovo alle collaborazioni con la casa editrice maceratese: nel 2006 la Liberilibri pubblica Echi, un prezioso volume stampato in settanta esemplari numerati, realizzato in occasione del venticinquesimo anniversario della scomparsa dell’artista Giuseppe Mainini, che reca 16 incisioni in acquaforte e acquatinta tratte dalle matrici messe a disposizione dai figli dell’Autore, tirate con torchio a stella proprio da Nicola Montanari: un progetto grafico curato da Luigi Ricci, con i componimenti poetici di Anna Maria Tamburri. Nel 2013 esce invece il volume Nevicata del 2013, poetiche acqueforti di Montanari in accompagnamento ai versi del poeta Francesco Scarabicchi.</p>
    </article>
  </body>
</html>