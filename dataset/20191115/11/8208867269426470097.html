<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/15/news/basket_nba_clippers_cadono_a_new_orleans_miami_e_milwaukee_a_braccetto-241170102/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T11:29:00+00:00"/>
    <meta property="og:title" content="Basket, Nba: Clippers cadono a New Orleans, Miami e Milwaukee a braccetto"/>
    <meta property="og:description" content="I Pelicans rovinano l'esordio con i californiani di Paul George, autore comunque di 33 punti in 24'. Melli a secco. Heat e Bucks battono"/>
  </head>
  <body>
    <article>
      <h1>Basket, Nba: Clippers cadono a New Orleans, Miami e Milwaukee a braccetto</h1>
      <h2>I Pelicans rovinano l'esordio con i californiani di Paul George, autore comunque di 33 punti in 24'. Melli a secco. Heat e Bucks battono rispettivamente Cleveland e Chicago e restano alle spalle di Boston così come Denver che stende Brooklyn. New York sorprende Dallas. Esilio finito per Carmelo Anthony, giocherà con Portland</h2>
      <address><time datetime="2019-11-15T11:29:00+00:00">15 Nov 2019, 11:29</time> by <a rel="author">ANTONIO FARINOLA</a></address>
      <p><b>WASHINGTON</b> - Fa rumore la sconfitta dei Los Angeles Clippers (7-5) a New Orleans (3-8). Nel giorno del debutto di Paul George con la maglia della franchigia californiana, i Pelicans vincono 132-127 con un Holiday da 36 punti che nei minuti conclusivi ruba tre palloni proprio a PG13 e conduce i suoi alla vittoria. L'ex Thunder, però, ha un impatto impressionante sul match con 33 punti, 9 rimbalzi e 4 assist in 24′ facendo segnare il terzo miglior debutto della storia della franchigia dal trasferimento in California. Ha fatto addirittura meglio di Kawhi Leonard che alla sua "prima" con i Clippers era andato a referto con 30 punti. L'ex Toronto, assente, ha saltato l'ennesimo back to back della stagione. Nicolò Melli, in campo per 17 minuti, resta a secco (0/1 da due e 0/1 da tre), ma colleziona due rimbalzi, un assist e una palla recuperata.</p>
      <h3>Miami e Milwaukee alle spalle di Boston</h3>
      <p>A Est Miami (8-3) si conferma la seconda forza alle spalle di Boston dopo il successo per 108-97 su Cleveland (4-7). Gli Heat grazie ai 23 punti di Nunn e alla doppia doppia (16 punti 15 rimbalzi) di Adebayo dominano la gara per i primi tre quarti in cui toccano anche il +27 per poi affidarsi a un lungo garbage time nell'ultimo tempo. Alle spalle dei Celtcis anche Milwaukee (8-3) che non fa sconti a Chicago (4-8) e vince 124-115. Il rookie terribile dei Bulls, Coby White, dopo aver steso i New York Knicks con sette triple nell'ultimo quarto, ci riprova anche con i Bucks mettendo a segno 6 canestri dalla lunga distanza e chudendo con 26 punti, ma di fronte Giannis Antetokounmpo è travolgente: 38 punti e 16 rimbalzi per il greco. Ottimo anche l'apporto di Bledsoe, autore di 31 punti.</p>
      <h3>Dallas cade a New York, ok Phonix e Denver</h3>
      <p>Il ritorno a New York è amaro per Porzingis: 20 punti e 11 rimbalzi non bastano a Dallas (6-5) contro i suoi ex Knicks (3-9), così come la quinta tripla doppia stagionale di Doncic (33 punti, 11 assist e 10 rimbalzi). New York si impone 106-103. Brooklyn (4-7), alla quarta trasferta in sette giorni, cede per 101-93 contro Denver (8-3) nonostante un Irving da 17 punti e 9 assist seppur dolorante alla spalla destra. I Nuggets ringraziano Nikola Jokic: 18 punti e 10 rimbalzi. Oubre Jr. (30 punti) e Booker (27 punti) trascinano Phoenix (7-4) alla vittoria contro Atlanta (4-7) per 128-112.</p>
      <h3>Esilio finito per Anthony, torna con Portland</h3>
      <p>Sul fronte mercato, dopo oltre un anno lontano dai campi, si appresta a tornare Carmelo Anthony: stando alla "Espn" è fatta per il suo approdo a Portland. Decisivo il colloquio avuto nelle ultime ore con Neil Olshey, presidente dei Blazers che lo aveva già cercato ai tempi dei Knicks, e l'allenatore Terry Stotts. Con Collins ko e un avvio di stagione al di sotto delle attese (4 vittorie e 8 sconfitte), Portland punta sulla voglia di riscatto del 35enne Anthony, uno dei quattro giocatori nella storia Nba con oltre 25 mila punti e 6500 rimbalzi a non aver mai vinto il titolo. Reduce dall'infelice esperienza della passata stagione a Houston, durata appena 10 partite, avrà ora la chance di rilanciarsi al fianco di Lillard e McCollum.</p>
      <h3>I risultati</h3>
      <p>New York Knicks-Dallas Mavericks 106-103; Cleveland Cavaliers-Miami Heat 97-108; New Orleans Pelicans-Los Angeles Clippers 132-127; Milwaukee Bucks-Chicago Bulls 124-115; Phoenix Suns-Atlanta Hawks 128-112; Denver Nuggets-Brooklyn Nets 101-93.</p>
    </article>
  </body>
</html>