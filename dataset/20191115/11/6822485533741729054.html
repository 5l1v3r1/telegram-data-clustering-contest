<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824032.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T11:33:00+00:00"/>
    <meta property="og:title" content="عرضه واحدهای خالی از سکنه به بازار از سال آینده/۲سرفصل کنترل اجاره بهای مسکن"/>
    <meta property="og:description" content="محمود محمودزاده در گفت‌وگو با فارس در پاسخ به این سئوال که  برنامه‌های دولت برای اجاره بها قبل از آغاز فصل نقل و انتقالات سال 99 چیست، گفت: برای اجاره بهای مسکن دو اقدام و سرفصل مشخص انجام دادیم. اولین سرفصل، بحث‌ مالیاتی است تا به این وسیله واحدهای خالی از سکنه به بازار عرضه شوند. "/>
  </head>
  <body>
    <article>
      <h1>عرضه واحدهای خالی از سکنه به بازار از سال آینده/۲سرفصل کنترل اجاره بهای مسکن</h1>
      <address>
        <time datetime="2019-11-15T11:33:00+00:00">15 Nov 2019, 11:33</time>
      </address>
      <p>معاون مسکن و ساختمان وزیر راه و شهرسازی برای اجاره بهای مسکن دو اقدام و سرفصل مشخص انجام دادیم، گفت: واحدهای خالی از سکنه از اول سال آینده وارد بازار می‌شوند.</p>
      <p>محمود محمودزاده در گفت‌وگو با فارس در پاسخ به این سئوال که  برنامه‌های دولت برای اجاره بها قبل از آغاز فصل نقل و انتقالات سال 99 چیست، گفت: برای اجاره بهای مسکن دو اقدام و سرفصل مشخص انجام دادیم. اولین سرفصل، بحث‌ مالیاتی است تا به این وسیله واحدهای خالی از سکنه به بازار عرضه شوند. </p>
      <p>وی افزود: سرفصل دوم نیز بحث اجاره‌داری حرفه‌ای است که یک اصلاح آیین‌نامه برای آن نوشتیم و در پی مصوبه دولت هستیم تا اراضی در اختیار شرکت‌هایی قرار گیرد که این‌ها دائما اجاره‌داری کنند.</p>
      <p>محمودزاده تاکید کرد:در این مورد قبلا محدودیت زمانی 5 ساله وجود داشت و بعد از 5 سال واحدهای مسکونی باید به فروش می‌رسید، اما در حال برداشتن این موضوع هستیم تا این واحدها 99 ساله فقط به اجاره داده شوند. این موضوع را در حال بردن به دستگاه‌های دولتی هستیم که دستگاه‌های حمایتی با سرمایه‌گذاری داخلی این کار را انجام دهند و در اختیار گروه‌های هدف اگر نمی‌توانند به آن ها مسکن بدهند، سرپناه مناسب برای آنها در نظر بگیرند. </p>
      <p>
        <b>*سامانه اسکان و املاک تا پایان امسال بارگذاری می‌شود</b>
      </p>
      <p>معاون مسکن و ساختمان وزیر راه و شهرسازی در پاسخ به این سوال که برای فصل نقل و انتقال مسکن در تابستان چه اقدام کوتاه مدتی انجام خواهد شد، گفت: تلاش می‌کنیم که سامانه اسکان و املاک تا پایان امسال بارگذاری شود تا بتوانیم ورود واحدهای خالی از سکنه را از اول سال آینده به بازار داشته باشیم. </p>
      <p> وی ادامه داد: به هر حال دریافت مالیات از واحدهای خالی از سکنه به گونه‌ای خواهد بود که به نفع مالک خواهد بود که حتی آن واحد مسکونی را به صورت رایگان اجاره بدهد، چون اگر واحدها را خالی نگه دارد، مالیات به گونه‌ای دریافت می‌شود که مالک ترجیح می‌دهد، واحد خود را هر طور که شده، به اجاره بدهد. </p>
    </article>
  </body>
</html>