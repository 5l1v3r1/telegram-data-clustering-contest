<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621612/%DA%86%D8%B1%D8%A7-%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D9%88-%DA%AF%D8%B1%D8%A7%D9%86-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T11:01:00+00:00"/>
    <meta property="og:title" content="چرا بنزین سهمیه‌بندی و گران شد؟"/>
    <meta property="og:description" content="عضو کمیسیون انرژی مجلس گفت: در مجموع تمامی جوانب اعمال سهمیه بندی و افزایش قیمت بنزین دیده شده است از جمله اینکه پرداخت یارانه جدید به رفع دغدغه‌ها در زمینه معیشت اقشار کم درآمد کمک می‌کند."/>
  </head>
  <body>
    <article>
      <h1>چرا بنزین سهمیه‌بندی و گران شد؟</h1>
      <address>
        <time datetime="2019-11-15T11:01:00+00:00">15 Nov 2019, 11:01</time>
      </address>
      <p>
        <i>عضو کمیسیون انرژی مجلس گفت: در مجموع تمامی جوانب اعمال سهمیه بندی و افزایش قیمت بنزین دیده شده است از جمله اینکه پرداخت یارانه جدید به رفع دغدغه‌ها در زمینه معیشت اقشار کم درآمد کمک می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جلال میرزایی با اشاره به آغاز سهمیه‌بندی بنزین اظهار داشت: پیش‌بینی می‌شود سهمیه‌بندی منجر به کاهش ۱۰ هزار لیتری مصرف بنزین شود و به این ترتیب دست دولت برای صادرات بیشتر این فرآورده بازتر شده و درآمدهای دولت نیز تا حدی افزایش می‌یابد، البته اینگونه نیست که مشکل درآمد دولت به لحاظ کسری بودجه حل شود.</p>
      <p>وی افزود: افزایش قیمت بنزین تاثیر معناداری روی کاهش قاچاق ندارد چون با توجه به کاهش ارزش پول ملی و تفاوت قیمت فاحشی که بین ایران و کشورهای همسایه هست هنوز انگیزه زیادی برای قاچاق وجود دارد مگر اینکه دستگاه‌های امنیتی تدابیر جدیدی بیاندیشند و جلوی این کار را بگیرند. البته در این زمینه دستگاه قضایی خوب ورود کرده و در صورت ادامه به برخی سیاست‌ها و تدابیر به کاهش قاچاق کمک می‌کند.</p>
      <figure>
        <img src="https://aftabnews.ir/files/fa/news/1398/8/24/359535_439.jpg"/>
      </figure>
      <p>این عضو کمیسیون انرژی مجلس افزایش صادرات و کاهش مصرف را که از دغدغه‌های رهبری نیز است، از جمله مزیت‌های سهمیه‌بندی بنرین برشمرد.</p>
      <p>وی یادآور شد: افزایش قیمت همچنین می‌تواند منابع لازم برای توسعه حمل و نقل عمومی و کاهش آلودگی هوا و ترافیک را منجر شود.</p>
      <p>میرزایی در ادامه به پرداخت یارانه‌های جدید اشاره و تصریح کرد: در مجموع تمامی جوانب اعمال سهمیه بندی و افزایش قیمت بنزین دیده شده از جمله اینکه پرداخت یارانه جدید به رفع دغدغه‌ها در زمینه معیشت اقشار کم درآمد کمک می‌کند و بخشی از هزینه‌های این قشر را جبران می‌کند. طبقات متوسط به بالای جامعه هم امیدواریم شرایط کشور را درک کنند تا بتوانیم راحت‌تر از این مرحله عبور کنیم.</p>
      <p>وحید شقاقی‌شهر، استاد دانشگاه خوارزمی نیز در مورد اهداف و دلایل افزایش قیمت بنزین گفت: هدف نخست اینکه دولت به دنبال کسب درآمدی برای افزایش سهم یارانه نقدی و بویژه پرداخت بسته‌های حمایتی به دهک‌های درآمدی پایین است و دولت در نظر دارد از محل اصلاح قیمت حامل‌های انرژی به هجده میلیون خانوار بسته‌ حمایتی ارائه کند.</p>
      <p>وی ادامه داد: هدف دوم دولت این است که با افزایش قیمت حامل‌های انرژی تا حدودی جلوی قاچاق سوخت و افزایش مصرف انرژی را بگیرد و در پایان دولت به دنبال این است که سهم دهک‌های پردرآمد را از سهم یارانه‌های پنهان کاهش و تعدیل کند.</p>
      <p>این اقتصاددان تصریح کرد: چنانچه دولت با تکیه بر بانک‌های اطلاعاتی دقیق اقدام کند، اثربخشی مناسب خواهد داشت. درضمن باید برای مصارف متعادل و متوسط جامعه؛ قیمت انرژی همانند روال گذشته باشد و صرفا مصارف بالاتر از میانگین مشمول افزایش قیمت قرار گیرد.</p>
      <p>وی در پاسخ به این پرسش که آیا این موضوع بار تورمی نخواهد داشت؟ گفت: چنانچه طرح درست مدیریت شود، بار تورمی حداقلی خواهد داشت. به نظر بنده چنانچه مدیریت خوب حاکم باشد و مصارف متعادل همانند قیمت‌های گذشته ادامه داشته و صرفا مصارف مازاد با قیمت‌های تصاعدی باشد، تورم حداقلی و حدود ۲ تا ۳ درصد تحمیل خواهد کرد.</p>
      <p>شقاقی در مورد احتمال تاثیرگذاری این افزایش بر بازار ارز گفت: افزایش قیمت حامل‌های انرژی نهایتا می‌تواند تکانه کوتاه‌مدت بر ارز داشته باشد ولی ماندگاری ندارد.</p>
      <p>بر اساس مصوبه شورای عالی هماهنگی اقتصادی سران سه قوه، از ساعت صفر روز جمعه (۲۴ آبان‌ماه) سهمیه‌بندی بنزین برای همه وسایل نقلیه بنزین‌سوز آغاز شد و بر این اساس قیمت بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان خواهد بود، همچنین قیمت بنزین سوپر هر لیتر ۳۵۰۰ تومان تعیین شد.</p>
      <p>یادآور می‌شود: بنا بر اعلام سازمان برنامه و بودجه مقرر شده که از این ماه یک طرح معیشتی جدید اعمالل شد که بر پایه آن علاوه بر یارانه ۴۵۵۰۰ تومانی به خانوار‌های تک نفره ۵۵ هزار تومان، دو نفره ۱۰۳، سه نفره ۱۳۸، چهار نفره ۱۷۲، و پنج نفره و بیشتر ۲۰۵ هزار تومان پرداخت شود.</p>
      <figure>
        <img src="https://aftabnews.ir/files/fa/news/1398/8/24/359536_657.jpg"/>
      </figure>
    </article>
  </body>
</html>