<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/suport-independencia-retrocedeix-catalans-rebutja_0_2344565631.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T11:24:00+00:00"/>
    <meta property="og:title" content="El suport a la independència retrocedeix: el 48,8% dels catalans opten pel no"/>
    <meta property="og:description" content="Els Mossos són la segona institució més ben valorada, però el govern català i l'estatal suspenen"/>
  </head>
  <body>
    <article>
      <h1>El suport a la independència retrocedeix: el 48,8% dels catalans opten pel no</h1>
      <h2>Els Mossos són la segona institució més ben valorada, però el govern català i l'estatal suspenen</h2>
      <address>
        <time datetime="2019-11-15T11:24:00+00:00">15 Nov 2019, 11:24</time>
      </address>
      <p>El suport a la independència retrocedeix. El 48,8% dels catalans amb dret a vot rebutgen la independència, mentre que el 41,9% li donen suport, segons una enquesta del Centre d'Estudis d'Opinió (CEO) publicada aquest divendres. D'acord amb aquestes dades, el sí a la independència cau en el seu mínim històric des de l'any 2014. </p>
      <p>Així ho reflecteix l'enquesta <i>Cosmopolitisme i localisme a Catalunya</i>, elaborada de manera presencial entre el 16 de setembre i el 7 d'octubre i, per tant, dies abans que el Tribunal Suprem fes pública la sentència del Procés contra els dirigents independentistes en què se'ls condemna a entre nou i tretze anys de presó per un delicte de sedició. </p>
      <p>Tanmateix, a la pregunta "Vol que Catalunya sigui un estat independent?" el baròmetre ofereix dues dades. D'una banda, la dada total de ciutadans favorables a la independència (40,3%) i els que s'hi oposen (49,3%). De l'altra, la xifra de catalans amb dret a vot i que, per tant, podrien participar en un eventual referèndum d'autodeterminació. D'aquests ciutadans, el 48,8% votarien que no, mentre que el 41,9% dirien que sí. </p>
      <figure>
        <a href="https://www.ara.cat/2019/11/15/politica/suport-independencia-retrocedeix-catalans-opten_2344575790_67428761_651x591.png">
          <img src="https://www.ara.cat/2019/11/15/politica/suport-independencia-retrocedeix-catalans-opten_2344575790_67428761_651x591.png"/>
        </a>
        <figcaption>El suport a la independència retrocedeix: el 48,8% dels catalans opten pel no</figcaption>
      </figure>
      <h3>El suport a la independència, per partits</h3>
      <p>L'enquesta, a més, ofereix un clivatge per partits pel que fa al suport a un estat independent català. Crida l'atenció la dada dels sondejats que asseguren haver votat En Comú Podem. Un terç dels seus electors (36,2%) declaren voler la independència, segons el CEO. La formació, però, se situa en tercera posició pel que fa al suport a la independència, per darrere de Junts per Catalunya, el partit que compta amb més electors independentistes (92,9%), i d'Esquerra (88,0%). L'enquesta no té en compte la CUP perquè no es va presentar a les eleccions del 28 d'abril i, per tant, no existeix rècord de vot.</p>
      <p>En el sentit contrari, el 100% dels enquestats que van afirmar votar Vox quan van ser preguntats rebutgen en rotund la independència, seguits del 95,5% dels electors de Ciutadans i del 86,4% dels ciutadans que trien el Partit Popular a les urnes. En aquest mateix bloc, un 85,1% dels electors socialistes refusen la independència, mentre que un 10,6% hi estan a favor. </p>
      <h3>Valoració de la monarquia</h3>
      <p>D'altra banda, el 72,9% dels catalans suspenen la monarquia, mentre que el 25,1% l'aproven i l'1,9% no saben o no responen. En qualsevol cas, la valoració mitjana que atorguen els ciutadans a la institució és del 2,17. D'acord amb el sondeig, és la institució més mal valorada. </p>
      <p>En segona posició per la cua hi ha la banca. Els ciutadans sondejats la qualifiquen amb un 2,42. </p>
      <p>Així, preguntats sobre el grau de confiança que els mereixen diverses institucions, el Govern obté una nota mitjana del 4,44, per sobre del govern estatal, que també suspèn, tot i que amb un 3,08. També suspèn el Parlament, a qui els catalans valoren amb un 4,61. </p>
      <p>En canvi, són les universitats i el cos dels Mossos d'Esquadra les dues institucions més ben valorades, amb un 6,84 i un 6,18, respectivament. No obstant això, cal recordar que aquesta enquesta es va elaborar abans que es publiqués la sentència de l'1-O i, per tant, amb anterioritat a les protestes i les càrregues policials per reprimir-les. </p>
      <p>Així, un 79,8% dels catalans aproven el cos d'agents català i, segons el baròmetre, és la segona institució preferida dels catalans. D'altra banda, els enquestats suspenen la policia espanyola i la Guàrdia Civil, que obté una nota del 4,73%.</p>
    </article>
  </body>
</html>