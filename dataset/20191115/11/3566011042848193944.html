<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547426.html/%D8%A8%D8%B3%DB%8C%D8%AC-%D9%88-%D8%B3%D9%BE%D8%A7%D9%87--%D8%AA%D8%A7-%D8%A8%D8%A7%D8%B2%D8%B3%D8%A7%D8%B2%DB%8C-%DA%A9%D8%A7%D9%85%D9%84-%D8%AF%D8%B1-%DA%A9%D9%86%D8%A7%D8%B1-%D9%85%D8%B1%D8%AF%D9%85-%D9%85%DB%8C-%D9%85%D8%A7%D9%86%D9%86%D8%AF--%D8%AE%D8%A7%D9%86%D9%87-%D9%87%D8%A7%DB%8C%DB%8C-%D8%A8%D9%87%D8%AA%D8%B1-%D9%88-%D8%B2%DB%8C%D8%A8%D8%A7%D8%AA%D8%B1-%D8%A7%D8%B2-%DA%AF%D8%B0%D8%B4%D8%AA%D9%87-%D8%AA%D8%AD%D9%88%DB%8C%D9%84-%D9%85%D8%B1%D8%AF%D9%85-%D9%85%DB%8C-%D8%AF%D9%87%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T11:10:00+00:00"/>
    <meta property="og:title" content="بسیج و سپاه‌ تا بازسازی کامل در کنار مردم می‌مانند/ خانه‌هایی بهتر و زیباتر از گذشته تحویل مردم می‌دهیم"/>
    <meta property="og:description" content="سرلشکر سلامی گفت: اگر سیاست‌های مجریان مشخص شود بضاعت خود را پای کار می‌آوریم."/>
  </head>
  <body>
    <article>
      <h1>بسیج و سپاه‌ تا بازسازی کامل در کنار مردم می‌مانند/ خانه‌هایی بهتر و زیباتر از گذشته تحویل مردم می‌دهیم</h1>
      <h2>فرمانده کل سپاه در جمع مردم مناطق زلزله‌زده آذربایجان شرقی:</h2>
      <address>
        <time datetime="2019-11-15T11:10:00+00:00">15 Nov 2019, 11:10</time>
      </address>
      <p>سرلشکر سلامی گفت: اگر سیاست‌های مجریان مشخص شود بضاعت خود را پای کار می‌آوریم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از آناج، صبح امروز سرلشکر سلامی فرمانده کل سپاه پاسداران انقلاب اسلامی به همراه فرمانده قرارگاه سازندگی خاتم الانبیا و فرمانده سپاه عاشورا به منظور نظارت بر روند آواربرداری و امدادرسانی وارد روستای زلزله‌زده‌ی ورنکش در آذربایجان‌شرقی شد.</p>
      <p>وی در بازدید حضوری و در گفت‌وگو با مردم این مناطق اظهار داشت: ما به‌عنوان خادم شما تا پایان بازسازی کنار مردم باقی می‌مانیم و به توفیق الهی منطقه را بهتر از گذشته تحویل می‌دهیم.</p>
      <p>فرمانده کل سپاه پاسداران افزود: بسیج و سپاه عائله این مردمند و تا بازسازی کامل در کنار مردم باقی می‌مانند.</p>
      <p>وی افزود: حادثه جانگداز زلزله را به تمامی اهالی روستا و خانواده‌های داغدار تسلیت عرض می‌کنیم و خودمان را در غم آنها شریک می‌دانیم.</p>
      <p>سرلشکر سلامی خاطرنشان کرد: آرزو می‌کنم وظیفه سربازی خود را در امدادرسانی و بازسازی روستا انجام دهیم؛ از ابتدای حادثه، قرارگاه سازندگی خاتم الانبیا و فرزندان عاشورایی این سرزمین علی‌رغم آماده‌باش در ماموریتی دیگر، به یاری مردم شتافتند.</p>
      <p>فرمانده کل سپاه پاسداران تصریح کرد: اطمینان داشته باشید تا مشکلات رفع نشود از منطقه نمی‌رویم.</p>
      <p>وی افزود: بیش از بیست دستگاه مهندسی در روستا مستقر شده است و ان شاءالله ظرف دو هفته آواربرداری تمام شود.</p>
      <p>وی با اشاره به لزوم توزیع کانکس برای مردم زلزله‌زده یادآور شد: سعی می‌کنیم خانه‌های موقت و کانکس در اختیار مردم قرار دهیم؛ جای هیچ نگرانی نیست و منازلی بهتر و زیباتر از گذشته ساخته می‌شود.</p>
      <p>سرلشکر سلامی بیان داشت: اگر سیاست‌های مجریان مشخص شود بضاعت خود را پای کار می‌آوریم.</p>
      <p>وی در پایان گفت: این یک آزمایش الهی است، همه از یک تن واحد هستیم و هم‌نوعیم. حادثه‌های خیلی سختی را گذراندیم.</p>
      <p>انتهای پیام/</p>
    </article>
  </body>
</html>