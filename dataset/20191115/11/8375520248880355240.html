<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/mogu-spornut-arahamiya-znaje-de-skorohod-bude-cherez-tizhden-640155.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T11:07:36+00:00"/>
    <meta property="og:title" content="«Могу спорнуть». Арахамiя знає, де Скороход опиниться через тиждень"/>
    <meta property="og:description" content="Глава фракції «Слуги народу» зробив прогноз щодо подальших політичних кроків депутатки, яку сьогодні виключили"/>
  </head>
  <body>
    <article>
      <h1>«Могу спорнуть». Арахамiя знає, де Скороход опиниться через тиждень</h1>
      <address>
        <time datetime="2019-11-15T11:07:36+00:00">15 Nov 2019, 11:07</time>
      </address>
      <h4>Глава фракції «Слуги народу» зробив прогноз щодо подальших політичних кроків депутатки, яку сьогодні виключили</h4>
      <p>Голова парламентської фракції  «Слуга народу» Давид Арахамія прогнозує, що вже за тиждень нардеп Анна Скороход, яку сьогодні виключили з фракції, опиниться у лавах «Батьківщини». Про це він сказав у кулуарах Верховної Ради.</p>
      <p>«Можу спорнути. Вони вже вчора пропонували трансфер», - зазначив Арахамія.</p>
      <p>Водночас у «Батьківщині» відхрещуються від таких розмов. Нардеп з цієї фракції Валентин Наливайченко прокоментував «Главкому» заяву Арахамії так: «Це брехня».</p>
      <p>«Я вам скажу відверто, такого не було. Я жодного разу не бачив пана Арахамію на засіданні нашої фракції. Звідки такі твердження беруться? Не було такого», - переконує Наливайченко.</p>
      <p>Нагадаємо, сьогодні депутати «Слуги народу» на засіданні фракції <a href="https://glavcom.ua/country/society/slugi-narodu-na-zasidanni-frakciji-virishili-dolyu-skorohod-i-polyakova-640107.html">виключили </a>двох народних депутатів – Анну Скороход і Антона Полякова. За день до голосування Поляков <a href="https://web.telegram.org/#/im?p=@poliakovanton">написав</a> у своєму Telegram-каналі, що керівництво фракції і Офіс президента обдзвонив всіх депутатів з проханням підтримати рішення.</p>
      <p>Нагадаємо, під час засідання Верховної Ради нардеп <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html">Скороход заявила, що її чоловіка затримали через її позицію проти скасування мораторію</a> і запуску ринку землі.</p>
      <p>У відповідь глава фракції «Слуга народу» Давид <a href="https://glavcom.ua/news/arahamiya-zvinuvativ-deputatku-skorohod-v-korupciji-i-hoche-viklyuchiti-jiji-iz-frakciji-639930.html">Арахамія заявив, що Скороход пропонувала хабар</a> народним депутатам і має намір ініціювати її виключення з фракції.</p>
      <p>До відома, спікер парламенту Дмитро <a href="https://glavcom.ua/country/politics/razumkov-prokomentuvav-situaciyu-navkolo-deputatki-skorohod-640061.html">Разумков прокоментував ситуацію навколо депутатки Скороход.</a> Голова Ради підкреслив, що не може стверджувати, чи винен чоловік Скороход, чи ні.</p>
      <p>У своїй заяві 14 листопада Скороход зізналася, що їй у фракції фактично затискають рот, і переслідують її і чоловіка за її позицію. Примітно, що фракція «Слуга народу» не давала їй слово і нардепи з Батьківщини і ОТЗЖ поступилися їй свою чергу для виступу.</p>
      <p>Мажоритарник «Слуги народу» Антон Поляков у своєму Telegram-каналі підтвердив справедливість звинувачень Анни Скороход.</p>
      <p>Тепер Антону Полякову «Слуги народу» інкримінують неетичну поведіку всередині фракції «Слуга народу», а саме розповсюдження недостовірної інформації.</p>
      <related>
        <a href="https://glavcom.ua/columns/yemets/slugi-zalishili-lyubitelya-poviy-ale-vignali-deputatku-yaka-ne-golosuvala-za-zemelniy-zakon-640139.html"/>
      </related>
    </article>
  </body>
</html>