<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/ukraine/268328.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-15T11:47:00+00:00"/>
    <meta property="og:title" content="«Слуга народу» виключила з фракції двох депутатів - Антона Полякова і Анну Скороход"/>
    <meta property="og:description" content="Двох народних депутатів Анну Скороход та Антона Полякова виключили з фракції «Слуги народу». Про це в коментарях журналістам заявили самі депутати."/>
  </head>
  <body>
    <article>
      <h1>«Слуга народу» виключила з фракції двох депутатів - Антона Полякова і Анну Скороход</h1>
      <address><time datetime="2019-11-15T11:47:00+00:00">15 Nov 2019, 11:47</time> by <a rel="author">1news.com.ua</a></address>
      <p>
        <b>Двох народних депутатів Анну Скороход та Антона Полякова виключили з фракції «Слуги народу». Про це в коментарях журналістам заявили самі депутати.</b>
      </p>
      <p> Поляков назвав причиною його виключення «прогули», а Скороход назвала таке рішення фракції «позитивним моментом».</p>
      <p>Також цю інформацію підтвердив у своєму Телеграм-каналі депутат від «Слуги народу» Олександр Дубінський.<br/>Вчора ввечері на своїй сторінці у Facebook Поляков повідомив, що йому відомо про наміри виключити його з фракції.<br/>«Старші груп фракції Слуга Народу під копірку прислали у всіх групах, крім моєї, одне і теж повідомлення. цитую: «Завтра вранці будуть на фракції ухвалювати рішення щодо виходу з фракції Полякова. Є багато роботи з його боку проти роботи фракції і повне не підтримка позиції фракції … «. При цьому керівництво фракції і Офіс Президента прямо зараз телефонують всім депутатам і просять підтримати моє виключення. Я не проти, якщо фракція проголосує, окей», – написав депутат.<br/>Він також додав, що був би радий, якби перед його виключенням з фракції прибрали «всіх списочників, які продавали округу на парламентських виборах, і тепер сидять в Раді і навіть займають посади в нашій фракції і комітети (наприклад Халімона) (мова йде про депутата від «Слуги народу» Павла Халімона – ред.).<br/>«Потім виключіть кнопкодавів, як обіцяли влітку в меморандумі. Потім всіх «рєшал» і зірок листувань під куполом. Ах да, і Рябошапку (Генпрокурора Руслана Рябошапку – ред.) звільніть, за те що він отримує команди від Богдана (глави Офісу Президента Андрія Богдана – ред.) не пускати або навпаки пускати в хід певні справи. Потім можна приступити до мене», – зазначив Поляков.<br/>Він також порадив керівництву фракції поглянути на його голосування і графік відвідування, з урахуванням навчальної відпустки. «Адже Президент говорив, що всім у кого незакінчена вища освіта, влаштують навчання. Я цього не дочекався, відновився в університеті і офіційно був 5 днів на сесії і при цьому встигав з іншого берега приїхати на засідання парламенту», – додав Поляков.<br/>Нагадаємо, Антон Поляков був обраний по мажоритарному округу №206 в Чернігові.<br/>«Щодо самої пані Скороход, я буду виносити особисто рішення про виключення її з фракції, тому що немає ніякого  змісту знаходитися у фракції і не підтримувати жодного рішення фракції. Подивіться всі голосування. Навіщо вона нам у фракції?», – зазначив він.<br/>Також він заявив, що цивільний чоловік Скороход Олексій Алякін, «людина, яка стрьомно виглядає», тиснув і залякував депутатів у парламентському комітеті з питань енергетики та житлово-комунальних послуг.<br/>За даними голови фракції, йому особисто скаржилися два депутати, і він про це повідомив правоохоронні органи. Прізвища цих нардепів він назвати відмовився.<br/>Вчора з трибуни Верховної Ради Анна Скороход звинуватила владу у затриманні свого цивільного чоловіка Олексія Алякіна через її голосування всупереч позиції фракції, а голова фракції звинуватив її у пропонуванні хабарів.<br/>«Сьогодні за мої політичні уподобання, мої політичні бачення і за те, що я не голосувала так, як мені вказувала фракція, за дорученням одного з замів (голови) Адміністрації президента, одного з замів генерального прокурора Каська… мого чоловіка було затримано незаконно», – заявила Скороход з трибуни Верховної Ради.<br/>«Підставою стали мої голосування в залі, відстоювання державної власності ГТС, а також червона кнопка проти відкриття ринку землі», – стверджує вона.<br/>Скороход додала: «Рішення про затримання незаконне. Підставою став запит Російської Федерації 2017 року. До цього ніяких не було питань, а тут після червоної кнопки іде затримання мого чоловіка».<br/>Зазначається, що 14 листопада 2019 року Національна поліція затримала громадянина Російської Федерації, який перебуває в міжнародному розшуку для притягнення до кримінальної відповідальності за підозрою у шахрайстві в особливо великих розмірах.<br/>Питання про екстрадиційний арешт вирішується в судовому порядку.<br/>ГПУ стверджує, що раніше даний громадянин намагався уникнути екстрадиції шляхом оформлення громадянства України через надання міграційній службі неправдивих відомостей.<br/>Так, 9 серпня 2018 року, вказану особу вже затримували на території Київської області. У якості запобіжного заходу громадянина РФ тримали три місяці під вартою з метою екстрадиції до 8 листопада 2018 року, поки Новозаводський районний суд м. Чернігова не змінив своїм рішенням запобіжний захід на домашній арешт.<br/>У подальшому, 3 січня 2019 року, домашній арешт було скасовано у зв’язку зі встановленням факту належності до громадянства України.<br/>Однак, рішення про набуття громадянства було двічі скасоване міграційною службою через надання при його оформленні неправдивих відомостей та підроблених документів.</p>
    </article>
  </body>
</html>