<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460918/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%AC%E0%A6%BF%E0%A6%AA%E0%A6%95%E0%A7%8D%E0%A6%B7%E0%A7%87-%E0%A6%AA%E0%A7%8D%E0%A6%B0%E0%A6%A5%E0%A6%AE%E0%A6%AC%E0%A6%BE%E0%A6%B0%E0%A7%87%E0%A6%B0-%E0%A6%AE%E0%A6%A4-%E2%80%98%E0%A6%B6%E0%A7%82%E0%A6%A8%E0%A7%8D%E0%A6%AF%E2%80%99%E0%A6%B0%E0%A6%BE%E0%A6%A8%E0%A7%87-%E0%A6%AE%E0%A6%BE%E0%A6%A0-%E0%A6%9B%E0%A6%BE%E0%A7%9C%E0%A6%B2%E0%A7%87%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T11:28:00+00:00"/>
    <meta property="og:title" content="বাংলাদেশের বিপক্ষে প্রথমবারের মত ‘শূন্য’রানে মাঠ ছাড়লেন কোহলি"/>
    <meta property="og:description" content="অনলাইন ডেস্ক ॥ আউট হয়ে ভ্রু কুঁচকে ড্রেসিং রুমে ফিরছিলেন বিরাট কোহলি। মনে হচ্ছিল, কিছুটা বিস্মিত, নিজের ওপর কিছুটা বিরক্তও। ড্রেসিং রুমে ফিরেই অ্যানালিস্টের ল্যাপটপের সামনে গিয়ে দাঁড়ালেন। দেখলেন নিজের আউটের রিপ্লে। টিভি ক্যামেরায় ধরা পড়ল সেই দৃশ্য। নিজের ভুলটা তাৎক্ষণিক দেখে নিলেন ভারতীয় অধিনায়ক। ..."/>
  </head>
  <body>
    <article>
      <h1>বাংলাদেশের বিপক্ষে প্রথমবারের মত ‘শূন্য’রানে মাঠ ছাড়লেন কোহলি</h1>
      <address>
        <time datetime="2019-11-15T11:28:00+00:00">15 Nov 2019, 11:28</time>
      </address>
      <figure>
        <img src="http://www.dailyjanakantha.com/files/201911/1573820879_06.jpg"/>
      </figure>
      <p>অনলাইন ডেস্ক ॥ আউট হয়ে ভ্রু কুঁচকে ড্রেসিং রুমে ফিরছিলেন বিরাট কোহলি। মনে হচ্ছিল, কিছুটা বিস্মিত, নিজের ওপর কিছুটা বিরক্তও। ড্রেসিং রুমে ফিরেই অ্যানালিস্টের ল্যাপটপের সামনে গিয়ে দাঁড়ালেন। দেখলেন নিজের আউটের রিপ্লে। টিভি ক্যামেরায় ধরা পড়ল সেই দৃশ্য। নিজের ভুলটা তাৎক্ষণিক দেখে নিলেন ভারতীয় অধিনায়ক। তবে এই ইনিংসের বাস্তবতা আর পাল্টানোর সুযোগ নেই। শূন্য রানে আউট কোহলি!</p>
      <p>ইন্দোর টেস্টের দ্বিতীয় দিন সকালে আবু জায়েদ চৌধুরির দারুণ এক ডেলিভারিতে আউট হয়েছেন কোহলি। ফিরেছেন ২ বলে শূন্য রান করে। বাংলাদেশের বিপক্ষে সব সংস্করণেই কোহলির রেকর্ড দুর্দান্ত। আন্তর্জাতিক ক্রিকেটে ২০ ইনিংস মিলিয়ে এই প্রথমবার আউট হলেন শূন্য রানে।</p>
      <p>আবু জায়েদের ডেলিভারি আর বাংলাদেশের রিভিউ, দুটিই ছিল দুর্দান্ত। অফ স্টাম্পের বাইরে পিচ করে বলটি ভেতরে ঢোকে তীক্ষ্ণভাবে। কোহলির টেকনিক এমনিতে দারুণ। ডিফেন্স করার চেষ্টায় বল কখনও কখনও পায়ে লাগলেও পেছনের পায়ে লাগে কদাচিৎ, সামনের পায়েই বেশি লাগে। কিন্তু এই ক্ষেত্রে আবু জায়েদ ছিলেন সফল। বল লাগে কোহলির পেছনের পায়ে।</p>
      <p>এলবিডব্লিউর জোরালো আবেদনে অবশ্য সাড়া দেননি আম্পায়ার। খালি চোখে বল স্টাম্পের ওপর দিয়ে চলে যেতে পারে বলেও মনে হচ্ছিল। কিন্তু বাংলাদেশ রিভিউ নেয় এবং সফল হয়।</p>
      <p>বাংলাদেশের বিপক্ষে ১২ ওয়ানডেতে কোহলির ব্যাটিং গড় ৭৫.৫৫। সেঞ্চুরি ও ফিফটি ৩টি করে। ৪টি টি-টোয়েন্টিতে গড় ৬৪.৫০। এই ম্যাচের আগে দুটি টেস্ট খেলে ছিল একটি ডাবল সেঞ্চুরি। এবারের শূন্য রানের পরও তাই টেস্টে গড় ৬৪।</p>
      <p>কোহলির আগে দ্বিতীয় দিন সকালে চেতেশ্বর পুজারার উইকেটও নিয়েছেন আবু জায়েদ। ভারতের প্রথম তিন উইকেটই নিয়েছেন এই পেসার। তার বলে ক্যাচও পড়েছে দুটি।</p>
    </article>
  </body>
</html>