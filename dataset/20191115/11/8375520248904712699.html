<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/popravka-gerusa-realizuje-strategiyu-rosiji-ne-dopustiti-vhodzhennya-ukrajini-v-zagalnojevropeysku-energosistemu-ekspert--640167.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T11:51:11+00:00"/>
    <meta property="og:title" content="«Поправка Геруса» реалізує стратегію Росії – не допустити входження України в загальноєвропейську енергосистему, - експерт"/>
    <meta property="og:description" content="У Кремля є два роки для того, щоб відсікти Україну від інтеграції в загальноєвропейську енергосистему, - Кулик"/>
  </head>
  <body>
    <article>
      <h1>«Поправка Геруса» реалізує стратегію Росії – не допустити входження України в загальноєвропейську енергосистему, - експерт</h1>
      <address>
        <time datetime="2019-11-15T11:51:11+00:00">15 Nov 2019, 11:51</time>
      </address>
      <h4>У Кремля є два роки для того, щоб відсікти Україну від інтеграції в загальноєвропейську енергосистему, - Кулик</h4>
      <p>Росія прагне не допустити входження України в загальноєвропейську енергосистему ENTSO-E і це забезпечує «поправка Геруса», що дозволила відновити імпорт струму з РФ.</p>
      <p>Про це написав директор Центру досліджень проблем громадянського суспільства Віталій Кулик на своїй сторінці в Facebook.</p>
      <p>«У Кремля є два роки для того, щоб відсікти Україну від інтеграції в загальноєвропейську енергосистему ENTSO-E. Кінцевий термін виконання Україною заходів каталогу вимог для приєднання ОЕС країни до енергосистеми континентальної Європи настає в липні 2022 року. Сама синхронізація запланована на 2023 рік. Перед тим Україна має від’єднатися від енергосистем Росії та Білорусі і майже рік функціонувати в ізольованому від СНД режимі», - написав Кулик.</p>
      <p>Експерт зазначив, що входження України в континентальну енергосистему протирічить доктрині економічної безпеки РФ, окрім того, Кремль має намір захопити український енергоринок, щоб отримати можливість здійснювати політичний тиск на Україну.</p>
      <p>«Щодо енергосистеми України задум росіян приблизно такий – максимально скористатися поправкою Андрія Геруса задля збільшення своєї частки на ринку. Важко не погодитися з представницею Українського ядерного клубу Ольгою Кошарною, яка заявила, що Росія готова свою електроенергію навіть безкоштовно давати, аби посадити Україну на гачок», - написав Кулик.</p>
      <p>На думку експерта, саме демпінг може стати основною зброєю «Інтер РАО», яка здійснює експорт електроенергію в Україну. За його оцінками, в короткостроковому періоді це буде сприяти зменшенню цін на електроенергію на ринку «на добу наперед», проте це вдарить по українським енергокомпаніям.</p>
      <p>«Зворотною стороною є зменшення виробництва українськими генеруючими компаніями та встановлення катастрофічних для них цінових умов роботи (що в середньостроковій перспективі потягне за собою їхній технічний занепад)», - наголосив Кулик.</p>
      <p>Він звернув увагу, що протягом останніх двох тижнів відбувається суттєве зростання обсягів імпорту російської електроенергії, а в ніч з 4 на 5 листопада рекордний російський імпорт призвів до штучного обмеження роботи українських електростанцій.</p>
      <p>Як наслідок, 13 листопада ціна електроенергії на РДН впала до 918,8 грн за МВт-годину.</p>
      <p>«Зрозуміло, що за такою ціною значна частина генерації працювати не буде. В результаті значна частина нашої енергогенерації буде спочатку законсервована, а потім й взагалі виведена з експлуатації», - прогнозує Кулик.</p>
      <p>На його думку, за таких умов енергосистема України виявиться нездатною від’єднатись від російської у 2022 році через неспроможність працювати в автономному режимі.</p>
      <p>«В результаті вийде так, що в 2022 році Україна не зможе розсинхронізуватися з РФ та Білоруссю не тільки з міркувань ціни електроенергії, а й через технологічну неможливість забезпечити себе електроенергією в умовах автономного функціонування. Профіцит генеруючих потужностей, який є сьогодні, вже за два роки може перетворитися на стійкий дефіцит», - вважає Кулик.</p>
      <p>Нагадаємо, з 1 жовтня почалася поставка електроенергії з Росії в режимі імпорту. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу. Керівник НЕК «Укренерго» Всеволод Ковальчук 7 листопада визнав, що через імпорт електроенергії з РФ, який став можливий завдяки «поправці Геруса», довелось обмежувати виробництво електроенергії на українських станціях.</p>
      <related>
        <a href="https://glavcom.ua/economics/finances/pravkoyu-gerusa-z-importu-elektroenergiji-mi-zavdajemo-udaru-po-vlasniy-energetici-nardep-640135.html"/>
        <a href="https://glavcom.ua/economics/finances/povernennya-energoatomu-na-rinok-dozvolit-zniziti-optovu-cinu-na-elektroenergiyu-ekspert-639864.html"/>
        <a href="https://glavcom.ua/economics/finances/rada-priynyala-za-osnovu-ne-uzgodzheniy-z-jevrokomisijeyu-zakonoproekt-2233-639394.html"/>
      </related>
    </article>
  </body>
</html>