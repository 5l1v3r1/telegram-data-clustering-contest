<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/o-matter-who-forms-the-government-in-maharashtra-says-gadkari-456.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T11:21:00+00:00"/>
    <meta property="og:title" content="'മഹാരാഷ്ട്രയില്‍ ആര് സര്‍ക്കാര്‍ രൂപീകരിച്ചാലും വിഷയമേ അല്ല'; രാഷ്ട്രീയത്തിലും ക്രിക്കറ്റിലും എന്തു വേണമെങ്കിലും സംഭവിക്കാമെന്നും നിതിന്‍ ഗഡ്കരി"/>
    <meta property="og:description" content="Maharashtra Maharashtra Election Maharashtra Elections 2019 National News Nithin Gadkari India മുംബൈ: മഹാരാഷ്ട്രയില്‍ ആര് സര്‍ക്കാര്‍ രൂപീകരിച്ചാലും വിഷയമേ അല്ലെന്ന് കേന്"/>
  </head>
  <body>
    <article>
      <h1>'മഹാരാഷ്ട്രയില്‍ ആര് സര്‍ക്കാര്‍ രൂപീകരിച്ചാലും വിഷയമേ അല്ല'; രാഷ്ട്രീയത്തിലും ക്രിക്കറ്റിലും എന്തു വേണമെങ്കിലും സംഭവിക്കാമെന്നും നിതിന്‍ ഗഡ്കരി</h1>
      <address><time datetime="2019-11-15T11:21:00+00:00">15 Nov 2019, 11:21</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ആര് സര്‍ക്കാര്‍ രൂപീകരിച്ചാലും വിഷയമേ അല്ലെന്ന് കേന്ദ്രമന്ത്രി നിതിന്‍ ഗഡ്കരി. കഴിഞ്ഞ സര്‍ക്കാര്‍ രൂപീകരിച്ച പദ്ധതികളും നയങ്ങളും അതുപോലെ നിലനില്‍ക്കുമെന്നും ഗഡ്കരി പറഞ്ഞു.</p>
      <p>‘ഇന്ത്യയില്‍, നമ്മുടെ ജനാധിപത്യത്തില്‍ സര്‍ക്കാരുകള്‍ മാറി മാറി വരും. പക്ഷേ, പദ്ധതികള്‍ അതുപോലെ തുടരും. ഏത് സര്‍ക്കാരാണ് അധികാരത്തില്‍ വരിക എന്നറിയില്ല. ബി.ജെ.പിയോ, ശിവസേനയോ, എന്‍.സി.പിയോ, കോണ്‍ഗ്രസോ അധികാരത്തിലെത്തിയാലും സംസ്ഥാനത്തിന്റെ വികസനത്തെ അവര്‍ പിന്തുണക്കുമെന്നാണ് പ്രതീക്ഷ.’, ഗഡ്കരി വ്യക്തമാക്കി.</p>
      <related>
        <a href="https://www.doolnews.com/tussle-continues-as-shiv-sena-now-bargains-with-cong-stresses-on-16-seats-with-cm-post290.html?utm_source=doolnews&amp;utm_medium=related"/>
      </related>
      <p>രാഷ്ട്രീയത്തിലും ക്രിക്കറ്റിലും എന്തു വേണമെങ്കിലും സംഭവിക്കാമെന്നും ചിലപ്പോള്‍ മല്‍സരം തോല്‍ക്കാമെന്നും അല്ലെങ്കില്‍ എപ്പോള്‍ വേണമെങ്കിലും കളി മാറാമെന്നും ഗഡ്കരി പറഞ്ഞു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>മഹാരാഷ്ട്രയില്‍ തെരഞ്ഞെടുപ്പ് ഫലം പുറത്ത് വന്ന് ദിവസങ്ങള്‍ കഴിഞ്ഞിട്ടും സര്‍ക്കാര്‍ രൂപീകരിക്കാന്‍ കഴിഞ്ഞിട്ടില്ല. മുഖ്യമന്ത്രിപദം പങ്കിടണമെന്ന് ശിവസേന ആവശ്യപ്പെട്ടതോടെ ബി.ജെ.പി-ശിവസേന സഖ്യം തകര്‍ന്നു. ശിവസേനയ്ക്കും എന്‍.സി.പിക്കും ഭൂരിപക്ഷം തെളിയിക്കാനും കഴിഞ്ഞില്ല. തുടര്‍ന്ന് സംസ്ഥാനത്ത് രാഷ്ട്രപതി ഭരണം ഏര്‍പ്പെടുത്തിയിരിക്കുകയാണ്.</p>
      <p>അതേസമയം, ശിവസേനയും കോണ്‍ഗ്രസും എന്‍.സി.പിയും തമ്മില്‍ സര്‍ക്കാര്‍ രൂപീകരണവുമായി ബന്ധപ്പെട്ട് ഇന്നലെ രാത്രിയും ഇന്ന് രാവിലെയുമായി ചര്‍ച്ചകള്‍ നടന്നിരുന്നു.</p>
      <related>
        <a href="https://www.doolnews.com/ncp-will-get-the-home-portfolio-and-the-congress-will-get-the-revenue-454.html?utm_source=doolnews&amp;utm_medium=related"/>
      </related>
      <p>മുഖ്യമന്ത്രിസ്ഥാനം ശിവസേനയ്ക്കു തന്നെയെന്ന് സ്ഥിരീകരിച്ച് പാര്‍ട്ടി നേതാവ് സഞ്ജയ് റാവത്ത് രംഗത്തെത്തിയിരുന്നു. അഞ്ചുവര്‍ഷമല്ല, 25 വര്‍ഷം ശിവസേനയ്ക്കു മുഖ്യമന്ത്രിസ്ഥാനം വേണമെന്നും അദ്ദേഹം പറഞ്ഞിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>നിലവില്‍ മുഖ്യമന്ത്രിസ്ഥാനം കൂടാതെ 16 മന്ത്രിസ്ഥാനമാണ് തങ്ങള്‍ക്കു വേണ്ടതെന്ന നിലപാടിലാണ് ശിവസേന. എന്‍.സി.പിക്ക് 14 സ്ഥാനം ലഭിക്കുമ്പോള്‍ കോണ്‍ഗ്രസിന് 12 സ്ഥാനം മാത്രമാണ് ലഭിക്കുക. ഇപ്രകാരമാണ് പൊതുമിനിമം പദ്ധതി തയ്യാറായിരിക്കുന്നത്.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>