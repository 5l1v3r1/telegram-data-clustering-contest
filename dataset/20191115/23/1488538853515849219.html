<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/escola/Educacio-emocional-eina-contra-bullying_0_2345165472.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T23:00:00+00:00"/>
    <meta property="og:title" content="Educació emocional i altres eines contra el ‘bullying’"/>
    <meta property="og:description" content="El respecte i l’empatia s’erigeixen com a valors clau que famílies i escoles han de fer prevaler per prevenir i lluitar contra l’assetjament escolar"/>
  </head>
  <body>
    <article>
      <h1>Educació emocional i altres eines contra el ‘bullying’</h1>
      <h2>El respecte i l’empatia s’erigeixen com a valors clau que famílies i escoles han de fer prevaler per prevenir i lluitar contra l’assetjament escolar</h2>
      <address><time datetime="2019-11-15T23:00:00+00:00">15 Nov 2019, 23:00</time> by <a rel="author">ESTHER ESCOLÁN</a></address>
      <p>En els últims mesos hem llegit titulars com “<b>El 15% dels joves d’entre 11 i 18 anys afirmen patir assetjament escolar</b>” o “Set de cada deu joves espanyols van patir violència online durant la seva infantesa”. Les dades són preocupants, però encara ho són més els insults, vexacions, agressions físiques o burles, furts i humiliacions que desenes de nois i noies silencien per por, vergonya o impotència.</p>
      <p><b>L’assetjament escolar o <i>bullying</i> és un fenomen del qual es parla cada cop més obertament,</b> sobre el qual cal que, sobretot les escoles, incorporin mecanismes de detecció i gestió i del qual <b>cal conscienciar la canalla com més aviat millor</b>. Només així seran capaços de detectar accions a través de les quals un company sotmet un altre a un maltractament físic o psicològic sistemàtic i continuat, la qual cosa pot provocar-li problemes físics i psicològics. Accions, val a dir, que cal que denunciïn davant de la persona adulta (tutor, cap d’estudis, director...) a càrrec, mostrant en tot moment tolerància zero amb l’assetjador.</p>
      <blockquote>La tasca més important és la prevenció i, en aquest sentit, l’empatia és una peça clau</blockquote>
      <p>Ara bé, <b>¿com cal educar els infants perquè siguin capaços de detectar i denunciar aquest tipus de casos?</b> Quin paper juga l’educació emocional i en el respecte i l’empatia en tot plegat? Luis Moya, catedràtic de psicobiologia de la Universitat de València i autor del llibre <i>Educar en la empatía. El antídoto contra el bullying</i> (Plataforma Actual), afirma que “<b>pares, mares i educadors poden tenir la sensació que el <i>bullying</i> és un tipus de violència que s’escapa del seu control, i no és així:</b> identificar-lo i erradicar-lo és un treball de tota la comunitat educativa, que comença pels mateixos nens però que inclou pares i educadors”. Així, per a Moya hi ha una sèrie de factors, com els socioculturals, els psicològics, els contextuals i relacionals, els familiars, els escolars i els biològics, així com fenòmens com l’accés massiu a les noves tecnologies i les xarxes socials, que poden explicar o incrementar l’aparició de casos d’assetjament escolar. Però en tot cas, assenyala, “la tasca més important és la prevenció i, en aquest sentit, l’empatia és una peça clau”.</p>
      <blockquote>Identificar i erradicar el bullying és un treball de tota la comunitat educativa, que comença pels mateixos nens però que inclou pares i educadors</blockquote>
      <p>“<b>Dotar d’eines els nens i adolescents per afrontar-ho és cabdal,</b> i proveir-los d’habilitats empàtiques és bàsic, perquè així podran posar-se sempre en el lloc d’aquell que pateix i actuaran per frenar-ho”, destaca Moya. Aquestes eines cal incorporar-les des d’infantil, però l’autor insta a reforçar-les sobretot “durant la pubertat i el període que l’antecedeix, quan el risc augmenta de forma exponencial”. I és que, sentencia, “si l’assetjament es produeix és perquè uns pocs l’exerceixen però molts l’observen, el permeten, es queden impassibles o fins i tot hi participen”.</p>
      <h3>FAMÍLIES COHESIONADES</h3>
      <p>Per a Moya, “<b>les famílies cohesionades, amb un fort vincle emocional i una comunicació oberta, estan protegint els fills de patir assetjament</b>”. Això no vol dir en cap cas, alerta, “que aquests nens no arribin a patir-ne, perquè depèn de molts altres factors, però sí que serà més fàcil que identifiquin el <i>bullying</i> més d’hora i el tallin de la millor forma possible”. <b>El fet de supervisar i estar atents a l’ús de les xarxes socials, igualment, “disminueix les opcions que els fills puguin prendre part en el ciberassetjament</b>, ja que potser no són els que el promouen, però no oblidem que simplement reenviant un vídeo on s’avergonyeixi o s’intimidi algú altre ja s’hi està col·laborant activament i sent partícip de la violència”.</p>
      <blockquote>"Els nois educats en l’empatia interioritzaran valors que faran que respectin i siguin compassius amb els altres"<cite><b>Luis Moya</b> - Catedràtic de Psicobiologia</cite></blockquote>
      <p>En paraules de l’autor, “els nois educats en l’empatia interioritzaran valors que faran que respectin i siguin compassius amb els altres”. Per a ell, “permetre el desenvolupament de l’autonomia, així com <b>potenciar l’autoestima, l’espiritualitat i la creativitat, són peces clau per assolir l’objectiu</b>”. Moya també insta els pares a educar la canalla “per ser flexibles mentalment i entendre que no hi ha dogmes o veritats absolutes, sinó diverses maneres d’entendre les coses”, premissa clau per a una societat igualitària, respectuosa i inclusiva. En la croada, el catedràtic insta famílies i docents a <b>aprofitar recursos tan habituals en la infància “com el joc, la música, el ball, el cinema, el teatre o la lectura</b>”, a més d’aprofitar “o crear espais empàtics com els racons de la concòrdia, les taules de la pau o els patis i parcs dinàmics”.</p>
      <h3>EN PRIMERA PERSONA</h3>
      <p>Qui també ha escrit recentment un llibre sobre com erradicar l’assetjament escolar és Raúl Rodrigo. El tret diferencial és que aquest auditor relata a <i>Mi receta contra el acoso escolar</i> (Desclée de Brouwer) el seu testimoni sobre el tema. Ho fa, diu, “per tal d’aportar, des de la humilitat, u<b>n bon equilibri entre vivència personal i recursos emocionals i psicològics</b>, de manera que si un adolescent pateix assetjament, o a un pare o docent li preocupa aquest assumpte, puguin treure’n alguna cosa, del meu missatge”.</p>
      <p>Preguntat sobre per què cal empoderar els nois i noies perquè denunciïn l’assetjament al qual són sotmesos, Rodrigo cita una frase d’Almudena Grandes: “<b>Cal ser molt valent per demanar ajuda i encara més per acceptar-la</b>”. Segons el seu parer, cal empoderar-los perquè “si no, no demanaran mai ajuda”. El primer pas “és <b>generar un clima de confiança perquè sentin que, si ho expliquen, la nostra resposta com a pares o docents serà pacífica, proporcionada i respectuosa amb els seus desitjos</b>”. Per tal de desempallegar-se de la por, la culpa o la vergonya que aquest tipus de situacions sol despertar en les víctimes, l’autor recomana “explicar als infants que cal que deixin de buscar els perquès, així com mostrar-los que l’assetjador és una persona que està patint en algun altre lloc”. Rodrigo, en un moment del llibre, es refereix a l’assetjador com a persona ferida o víctima. Ho fa, assenyala, “per justícia, per humanitat i per intel·ligència”. I és que, prossegueix, “si som éssers humans justos i compromesos amb la societat, hem d’atendre qui està patint, i un assetjador és algú que està patint; pot ser a casa o al seu interior, però està clar que alguna cosa li passa”. D’altra banda, explica, “també ens interessa aquesta visió que diu que per posar fi al conflicte de debò <b>cal sanar les ferides d’aquest agressor</b>”.</p>
      <h3>EL SEU MIRALL</h3>
      <p>Per a Rodrigo, els pitjors enemics de la víctima són “la soledat i l’angúnia, que de retruc provoquen vergonya i por”. Al marge d’instar pares i mares a <b>predicar amb l’exemple</b> “evitant actuacions com mofar-se dels altres, compartir en xarxes fotos o comentaris qüestionables, parlar malament als altres...”, afirma que fugir és també una opció vàlida. De fet, recomana a famílies i professors <b>tenir en compte l’opció de canviar els nois i noies de centre si ho demanen.</b> Per a ell “és una forma de salvar-se”. I continua: “La vida no és sempre justa; de vegades ens toca viure situacions incomprensibles i hi ha persones els actes de les quals no tenen conseqüències”. En aquest punt, destaca, “si el teu fill es troba en una situació perillosa i tot i així s’atreveix a alçar la veu i demanar-te una cosa com aquesta és que la situació és greu”.</p>
      <blockquote>Els pitjors enemics de la víctima són la soledat i l’angúnia, que de retruc provoquen vergonya i por</blockquote>
      <p>Tot i això, Raúl Rodrigo vol traslladar un missatge esperançador, i per fer-ho remarca que, malgrat tot, “sí, un torna a confiar en els altres, un cop ha passat un cert temps”. Als que actualment estiguin sent víctimes d’assetjament, els demana que llegeixin el llibre: “Primer els diria que això també passarà, i tot i que ara costi creure-ho, <b>si acullen amb valentia i amor aquesta vivència, aprendran molt i adoptaran grans valors que els acompanyaran tota la vida</b>”.</p>
      <h3>Les mil cares del ‘bullying’</h3>
      <p>L’assetjament escolar pot materialitzar-se a través d’actes físics com una agressió, una empenta, però també amagant o trencant les pertinences d’algú o obligant-lo a fer alguna cosa que no vol. També pot ser una agressió verbal, com insults i burles, o accions com no parlar a algú, expandir rumors o mentides sobre una persona o fer que se senti exclosa. Actualment, a causa de l’accés massiu i incontrolat dels menors a les noves tecnologies i a les xarxes socials, també ha emergit el ciberassetjament, que inclou comportaments com ara mostrar informació personal i privada o fotos compromeses o revelar contrasenyes, per exemple. I és que, com afirma Luis Moya, “el telèfon mòbil pot fer-se servir per molestar, intimidar i, fins i tot, maltractar algú”. I assenyala: “El ciberbullying genera molta indefensió i estrès en la persona que el pateix, ja que sent que pot ser agredida en qualsevol moment”.</p>
      <p>+ informació</p>
      <h3>
        <a href="https://criatures.ara.cat/familia/familia-primer-escut-contra-elbullying_0_2135186474.html">La família, el primer escut contra el 'bullying'</a>
      </h3>
      <figure>
        <img src="https://criatures.ara.cat/2018/12/01/FAMILIA-ESCUT-CONTRA-BULLYING-Minimitzar_2135196470_58663929_210x118.jpg"/>
      </figure>
    </article>
  </body>
</html>