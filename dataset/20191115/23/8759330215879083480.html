<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903928/nieuw-racismeschandaal-zweed-isak-doelwit-tijdens-partij-tegen-roemeni-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T23:38:00+00:00"/>
    <meta property="og:title" content="Nieuw racismeschandaal: Zweed Isak doelwit tijdens partij tegen Roemenië"/>
    <meta property="og:description" content="Hoewel Zweden zich vrijdagavond definitief plaatste voor het EK van 2020, had de gewonnen kwalificatiewedstrijd tegen Roemenië een donker randje. Het duel moest enige tijd stilgelegd worden vanwege racistische spreekkoren, gericht op de Zweedse spits en voormalig Anderlecht-target Alexander Isak."/>
  </head>
  <body>
    <article>
      <h1>Nieuw racismeschandaal: Zweed Isak doelwit tijdens partij tegen Roemenië</h1>
      <address>
        <time datetime="2019-11-15T23:38:00+00:00">15 Nov 2019, 23:38</time>
      </address>
      <p>
        <b>Hoewel Zweden zich vrijdagavond definitief plaatste voor het EK van 2020, had de gewonnen kwalificatiewedstrijd tegen Roemenië een donker randje. Het duel moest enige tijd stilgelegd worden vanwege racistische spreekkoren, gericht op de Zweedse spits en voormalig Anderlecht-target Alexander Isak.</b>
      </p>
      <p>De twintigjarige aanvaller, tegenwoordig actief voor Real Sociedad, kwam twaalf minuten voor tijd in het veld voor Marcus Berg. Steeds wanneer hij aan de bal kwam, klonk er gejoel en oerwoudgeluiden vanaf de tribunes in Boekarest: de wedstrijd moest zelfs even onderbroken worden door de arbitrage.</p>
      <p>Isak zelf haalde overigens zijn schouders op na afloop van de wedstrijd. "Het is uiteraard triest dat dit gebeurd is. Maar we hadden er vooraf al rekening mee gehouden", <a href="https://sverigesradio.se/sida/artikel.aspx?programid=179&amp;artikel=7345551">liet hij weten aan de Zweedse media</a>.</p>
      <p><b>Niet eerste keer</b><br/>Het incident met Isak staat niet op zichzelf: tijdens de vorige interlandperiode werd het kwalificatieduel tussen Bulgarije en Engeland ontsierd door apengeluiden. In Italië en Oekraïne maakten Mario Balotelli en Taison een statement tegen racistische fans door respectievelijk van het veld te lopen en de middelvinger op te steken.</p>
      <p>Tijdens de FA Cup-wedstrijd tussen Haringey Borough en Yeovil Town liep de voltallige thuisploeg van het veld na racistische geluiden vanaf de tribune. Ook Romelu Lukaku werd racistisch bejegend in Italië.</p>
    </article>
  </body>
</html>