<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thrissur/local-news/2019/11/16/thrissur-alice-murder-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T23:05:00+00:00"/>
    <meta property="og:title" content="വീട്ടമ്മയെ കൊലപ്പെടുത്തിയത് സ്വർണം കവരാൻ; പ്രതികളെക്കുറിച്ച് സൂചന"/>
    <meta property="og:description" content="ഇരിങ്ങാലക്കുട ∙ സ്വർണം കവരാനായി വീട്ടമ്മയെ കൊലപ്പെടുത്തിയത് ആയുധം സ്ഥിരമായി ഉപയോഗിക്കുന്ന അന്യ സംസ്ഥാന ജോലിക്കാരെന്നു സൂചന. കഴുത്തിലുള്ള മുറിവിന്റെ.Thrissur News. തൃശൂർ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>വീട്ടമ്മയെ കൊലപ്പെടുത്തിയത് സ്വർണം കവരാൻ; പ്രതികളെക്കുറിച്ച് സൂചന</h1>
      <address><time datetime="2019-11-15T23:05:00+00:00">15 Nov 2019, 23:05</time> by <a rel="author">മനോരമ ലേഖകൻ</a></address>
      <p>ഇരിങ്ങാലക്കുട ∙ സ്വർണം കവരാനായി വീട്ടമ്മയെ കൊലപ്പെടുത്തിയത് ആയുധം സ്ഥിരമായി ഉപയോഗിക്കുന്ന അന്യ സംസ്ഥാന ജോലിക്കാരെന്നു സൂചന. കഴുത്തിലുള്ള മുറിവിന്റെ രീതിയാണു ഇങ്ങനെ സംശയിക്കാനിടയാക്കുന്നത്. ഇറച്ചിവെട്ടുകാരായ രണ്ടു പേരെ ചോദ്യം ചെയ്ത ശേഷം വിട്ടയച്ചു. മൃതദേഹത്തിൽ ആഴത്തിലുള്ള ഒരൊറ്റ മുറിവേയുള്ളു. കഴുത്തിൽ ആയുധംകൊണ്ടു വരഞ്ഞിരിക്കുകയാണ്. ബലം പ്രയോഗിച്ച ലക്ഷണവുമില്ല. പകൽ വാതിൽ കുറ്റിയിടാറില്ലാത്തത് അക്രമികൾക്കു സഹായകമായി.</p>
      <p>ഈസ്റ്റ് കോമ്പാറയിൽ എലുവത്തിങ്കൽ കൂനൻ വീട്ടിൽ പരേതനായ പോൾസന്റെ ഭാര്യ ആലീസിനെ (55) വ്യാഴം വൈകിട്ടാണു കഴുത്തറുത്തു കൊല്ലപ്പെട്ട നിലയിൽ വീട്ടിൽ കണ്ടെത്തിയത്. ആലീസ് തനിച്ചായിരുന്നു താമസം. ആലീസ് അണിഞ്ഞിരുന്ന 6 പവന്റെ മാല, ഒരു പവന്റെ 6 വളകൾ, ഒന്നര പവന്റെ 2 വളകൾ എന്നിവയാണ് മോഷ്ടിക്കപ്പെട്ടത്. കഴുത്തിലുണ്ടായിരുന്ന ഒരു പവന്റെ കരിമണി മാല സ്വർണമല്ലെന്നു കരുതി മോഷ്ടാക്കൾ ഉപേക്ഷിച്ചതാകാമെന്നാണു കരുതുന്നത്.</p>
      <p>2 വർഷം മുൻപു ഭർത്താവ് മരിച്ച ശേഷം ആലീസ് വീട്ടിൽ തനിച്ചാണ്. 3 പെൺമക്കൾ വിവാഹം കഴിഞ്ഞ് അവരുടെ വീടുകളിലാണ്. മകനും ഭാര്യയും ഇംഗ്ലണ്ടിലും. വ്യാഴം രാവിലെ 10.30നും 12.30നും ഇടയിൽ കൊലപാതകം നടന്നെന്നാണു പൊലീസ് കരുതുന്നത്. രാവിലെ 10നു മകൾ ആലീസുമായി ഫോണിൽ സംസാരിച്ചിരുന്നു . എന്നാൽ പന്ത്രണ്ടരയോടെ മകൻ വിളിച്ചപ്പോൾ ഫോൺ എടുത്തിരുന്നില്ല. വൈകിട്ട് ആറരയോടെ കൂട്ടു കിടക്കാനെത്തിയ സ്ത്രീയാണ് ആലീസിനെ മരിച്ച നിലയിൽ കണ്ടത്.</p>
      <p>പ്രദേശത്തു നടന്നു കച്ചവടം ചെയ്യുന്ന രണ്ടുപേർ വീട്ടിലെത്തിയതായും വിവരമുണ്ട്. സംഭവദിവസം പ്രദേശത്തു കണ്ട കർട്ടൻ വിൽപനക്കാരെക്കുറിച്ചും അന്വേഷണം നടത്തുന്നുണ്ട്.ആലീസിന്റെ സംസ്കാരം ഇന്ന് 11ന് ഇരിങ്ങാലക്കുട സെന്റ് തോമസ് കത്തീഡ്രലിൽ നടക്കും.ആലീസിന്റെ ഭർത്താവിന് ഇരിങ്ങാലക്കുട മാർക്കറ്റിൽ മാംസ കച്ചവടമായിരുന്നു. ഇപ്പോൾ സഹോദരനാണ് കച്ചവടം നടത്തുന്നത്.</p>
      <p>ഇവിടെ ജോലി ചെയ്യുന്ന അന്യസംസ്ഥാനക്കാരെയാണു കസ്റ്റഡിയിലെടുത്ത ശേഷം വിട്ടയച്ചത്. കേസിന്റെ അന്വേഷണത്തിനായി 12 പ്രത്യേക സംഘങ്ങളെ രൂപീകരിച്ചതായി തൃശൂർ റേഞ്ച് ഡിഐജി ആർ.സുരേന്ദ്രൻ പറഞ്ഞു. സിഐ പി.ആർ.ബിജോയിക്കാണ് അന്വേഷണ ചുമതല. റൂറൽ എസ്പി വിജയകുമാരൻ, ഡിവൈഎസ്പിമാരായ ഫേമസ് വർഗീസ്, ആർ.സന്തേഷ്, സ്പെഷൽ ബ്രാഞ്ച് ഡിവൈഎസ്പി ഗോപാലകൃഷ്ണൻ, സിഐ പി.ആർ.ബിജോയ്, എസ്ഐ കെ.എസ്.സുബിന്ത് തുടങ്ങിയവർ സ്ഥലത്ത് പരിശോധന നടത്തി.</p>
    </article>
  </body>
</html>