<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741903"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T23:45:00+00:00"/>
    <meta property="og:title" content="ที่แท้หนุ่มหัวเสียเพิ่งตกงาน ด่ากราดถูกจับทะเบียนขาด"/>
    <meta property="og:description" content="ชาวเน็ตแชร์คลิปหนุ่มหัวเสียด่ากราดหน้าด่านขนส่งปากน้ำ เหตุไม่พอใจถูกจับทะเบียนขาด 3 ปี แถมไม่พกใบขับขี่ เผยสาเหตุหัวร้อนเพราะเพิ่งตกงาน เจ้าหน้าที่เห็นใจกล่าวตักเตือนก่อนปล่อยตัว "/>
  </head>
  <body>
    <article>
      <h1>ที่แท้หนุ่มหัวเสียเพิ่งตกงาน ด่ากราดถูกจับทะเบียนขาด</h1>
      <address>
        <time datetime="2019-11-15T23:45:00+00:00">15 Nov 2019, 23:45</time>
      </address>
      <figure>
        <img src="https://www.dailynews.co.th/admin/upload/20191115/news_tgvKdFjxYl233617_533.jpg?v=20191116104"/>
      </figure>
      <p>
        <b>ชาวเน็ตแชร์คลิปหนุ่มหัวเสียด่ากราดหน้าด่านขนส่งปากน้ำ เหตุไม่พอใจถูกจับทะเบียนขาด 3 ปี แถมไม่พกใบขับขี่ เผยสาเหตุหัวร้อนเพราะเพิ่งตกงาน เจ้าหน้าที่เห็นใจกล่าวตักเตือนก่อนปล่อยตัว </b>
      </p>
      <p>จากกรณีผู้ใช้เฟซบุ๊ก <b>@Tikum Nipanan</b> ได้โพสข้อความว่า "ด่าน สนง. ขนส่งสมุทรปราการ เขตบางปู เวลา 16.00 – 18.00 น." พร้อมด้วยคลิปวิดีโอจำนวน 2 คลิป และภาพอีก 1 รูป ซึ่งภายในคลิปเผยให้เห็นด่านโดยมีเจ้าหน้าที่ขนส่ง จ.สมุทรปราการ กำลังปฏิบัติหน้าที่ และมีชายรายหนึ่งยืนเอะอะโวยวายต่อหน้าเจ้าหน้าที่ขนส่งอยู่ที่หน้าด่าน ตามที่เป็นกระแสวิจารณ์มาแล้วนั้น</p>
      <figure>
        <img src="https://www.dailynews.co.th/admin/upload/20191115/news_ERdCXXDdmD233618_533.jpg?v=20191116104?v=4791"/>
      </figure>
      <p> <br/>ล่าสุดวันที่ 16 พ.ย. นายสุทธิ เตชะภูสิทธิพงศ์ ขนส่งจังหวัดสมุทรปราการ เปิดเผยว่า เหตุการณ์ดังกล่าวเกิดขึ้นเมื่อวันที่ 14 พ.ย.ที่ผ่านมา ขณะนั้นหัวหน้ากลุ่มวิชาการได้ขออนุมัติออกไปตรวจการตามโครงการตรวจรถ ตามพระราชบัญญัติการขนส่งทางบก และพระราชบัญญัติรถยนต์ ร่วมทั้งตรจสอบปัญหาฝุ่น PM 2.5 ซึ่งเป็นนโยบายของจังหวัดหวังจะลดมลพิษ กระทั่งเวลา 17.00 น. มีชายขี่รถจักรยานยนต์ถูกจับกุมเนื่องจากกระทำความผิด 2 ข้อหา ใช้รถโดยที่ภาษีค้างชำระ 3 ปี และไม่พกใบอนุญาตขับรถ ซึ่งก็ไม่ทราบว่ามีใบอนุญาตหรือใบอนุญาตขาดอายุ เบื้องต้นต้องถือว่าการขับขี่โดยไม่มีใบอนุญาตถือว่าเป็นความผิด ได้แจ้งข้อกล่าวหาไป ปรากฏว่าบุคคลดังกล่าวแสดงพฤติกรรมไม่ปกติ จู่ ๆ ก็เอะอะโวยวาย จึงทราบในเวลาต่อมาว่าอยู่ในช่วงตกงาน อาจเป็นสาเหตุหนึ่งที่ทำให้รู้สึกว่าไม่ได้รับความเป็นธรรม เจ้าหน้าที่จึงใช้ดุลพินิจว่ากล่าวตักเตือน พร้อมกำชับให้กลับไปทำทุกอย่างให้ถูกต้องตามกฎหมายก่อนที่จะปล่อยตัวไป<br/> <br/>"ก็ต้องขอความเห็นใจจากประชาชนด้วยว่า การปฏิบัติหน้าที่ของทางเจ้าหน้าที่ เราต้องปฏิบัติตามหน้าที่ ถ้าเราไม่ปฏิบัติตาม ก็จะกลายเป็นว่าเราละเว้น แต่เราเห็นสภาพจิตใจเขาแล้ว เราก็กังวลเหมือนกันว่าเขาอาจจะทำร้ายร่างกาย หรือทำร้ายเจ้าหน้าที่ อาการเข้าขั้นน่าหน้าเป็นห่วง มันเกี่ยวโยงกับเศรษฐกิจไม่ค่อยดี" ขนส่งจังหวัดสมุทรปราการ กล่าวทิ้งท้าย.</p>
      <figure>
        <img src="https://www.dailynews.co.th/admin/upload/20191115/news_szbYlVMhqO233618_533.jpg?v=20191116104?v=3323"/>
      </figure>
    </article>
  </body>
</html>