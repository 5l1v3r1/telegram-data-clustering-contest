<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/pobeda-za-zverev-izhvarli-nadal-ot-finalnija-turnir-v-london.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T23:40:00+00:00"/>
    <meta property="og:title" content="Победа за Зверев изхвърли Надал от финалния турнир в Лондон"/>
    <meta property="og:description" content="Ясни са полуфиналистите в британската столица"/>
  </head>
  <body>
    <article>
      <h1>Победа за Зверев изхвърли Надал от финалния турнир в Лондон</h1>
      <h2>Ясни са полуфиналистите в британската столица</h2>
      <address>
        <time datetime="2019-11-15T23:40:00+00:00">15 Nov 2019, 23:40</time>
      </address>
      <p>Световният №1 Рафаел Надал отпадна от заключителния АТР турнир в Лондон. Испанецът не се класира за полуфиналите, след като Александър Зверев победи Данийл Медведев с 2:0 сета (6:4, 7:6/4/) в последен мач от група "Андре Агаси". Така напред от нея продължават той и първата ракета на Гърция - Стефанос Циципас.</p>
      <p>Миналогодишният шампион Зверев проби Медведев още в самото начало на първия сет, след което не сбърка на свой сервис до края.</p>
      <p>Втората част бе по-оспорвана, като този път нито един от двамата тенисисти не успя да стигне до брейк и спорът се реши с тайбрек. Там германецът показа по-здрави нерви и се наложи със 7-4.</p>
      <p>От група "Бьорн Борг" към полуфиналите продължиха Доминик Тийм и Роджър Федерер.</p>
      <p>Така в следващата фаза, крачка преди спора за трофея в британската столица, Федерер се изправя срещу Циципас, а Зверев ще играе с Тийм.</p>
    </article>
  </body>
</html>