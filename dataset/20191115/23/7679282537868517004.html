<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-hong-kong-protesters-defy-xi-jinping-with-pro-democracy-rallies-2851824.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T23:31:26+00:00"/>
    <meta property="og:title" content="राष्ट्रपति शी जिनपिंग की चेतावनी बेकार, हांगकांग के हजारों लोकतंत्र समर्थकों ने निकाली रैली"/>
    <meta property="og:description" content="चीन के राष्ट्रपति शी चिनफिंग की चेतावनी की परवाह नहीं करते हुए हांगकांग के लोकतंत्र समर्थकों ने शुक्रवार को लगातार पांचवे दिन अपनी मांगों को लेकर प्रदर्शन किया। विश्वविद्यालय परिसर प्रदर्शनकारियों का..."/>
  </head>
  <body>
    <article>
      <h1>राष्ट्रपति शी जिनपिंग की चेतावनी बेकार, हांगकांग के हजारों लोकतंत्र समर्थकों ने निकाली रैली</h1>
      <address><time datetime="2019-11-15T23:31:26+00:00">15 Nov 2019, 23:31</time> by <a rel="author">लाइव हिंदुस्तान टीम,हांगकांग</a></address>
      <p>चीन के राष्ट्रपति शी चिनफिंग की चेतावनी की परवाह नहीं करते हुए हांगकांग के लोकतंत्र समर्थकों ने शुक्रवार को लगातार पांचवे दिन अपनी मांगों को लेकर प्रदर्शन किया। विश्वविद्यालय परिसर प्रदर्शनकारियों का केंद्र बन गए हैं। प्रदर्शनकारियों द्वारा सड़कें जाम करने और नगरीय ट्रेन में तोड़फोड़ के बाद स्थगित सेवाओं के कारण एक बार फिर कार्यालय जाने वाले लोगों को परेशानी का सामना करना पड़ा।</p>
      <p>लोकतंत्र समर्थकों ने शुक्रवार (15 नवंबर) को 'मध्यान्ह भोजन' आपके साथ अभियान शुरू किया जिसमें कार्यालयों में काम करने वाले अधिकतर कर्मचारियों ने हिस्सा लिया। उन्होंने हाथ उठाकर और पांच उंगलिया दिखाकर नारे लगाए कि 'हम हांगकांग के साथ हैं।'</p>
      <p>पांच उंगलियों का अभिप्राय पांच मांगों से है जो लोकतंत्र समर्थक कर रहे हैं। इनमें हांगकांग के नेता का स्वंतत्र चुनाव और पुलिस उत्पीड़न की स्वतंत्र जांच शामिल है। मध्य जिले में वोंग उपनाम के एक 25 वर्षीय प्रदर्शनकारी कहा, ''जब 20 लाख लोगों ने शांतिपूर्ण मार्च निकाला तो सरकार ने कोई जवाब नहीं दिया। अब जब पुलिस अपनी ताकत का बेजा इस्तेमाल कर रही है तो सरकार ... मानती है कि प्रदर्शनकारी ही समस्या हैं।"</p>
      <p>चीन के राष्ट्रपति शी जिनपिंग ने गुरुवार (14 नवंबर) को हांगकांग की नेता कैरी लाम और पुलिस का समर्थन किया और चेतावनी देते हुए कहा कि प्रदर्शनकारी 'एक देश दो प्रणाली सिद्धांत के लिए खतरा हैं जिसके तहत अर्धस्वायत्त हांगकांग में शासन होता है। उल्लेखनीय हांगकांग में गत जून महीने से लगातार प्रदर्शन हो रहे हैं। 75 लाख आबादी वाले शहर में लोग चीन के शासन के अंतर्गत लगातार कम होती आजादी का विरोध कर रहे हैं। </p>
      <p>अबतक प्रदर्शनकारी मुख्यत: शाम को या सप्ताहांत को प्रदर्शन करते थे ताकि अंतरराष्ट्रीय आर्थिक केंद्र हांगकांग में सामान्य कामकाज हो सके। लेकिन चीन की ओर से कोई रियायत के संकेत नहीं मिलने पर प्रदर्शनकारियों ने सोमवार को अपनी रणनीति में बदलाव करते हुए 'ब्लॉसम एवरीव्हेयर' अभियान शुरू किया। इसका मकसद पूरे हांगकांग में कामकाज में बाधा उत्पन्न करना और पुलिस बलों पर दबाव डालना है।</p>
      <p>प्रदर्शनकारियों की रणनीति से इस हफ्ते पूरे हांगकांग में अराजक स्थिति उत्पन्न हो गई है। दोनों तरफ से हुई हिंसा की वजह से अबतक दो लोगों की मौत हुई है। पांच दिन की हड़ताल का सबसे अधिक असर विश्वविद्यालयों में देखने को मिला है जो प्रदर्शनकारियों के केंद्र बने हुए हैं। दोनों तरफ से जारी हिंसा से विदेश में भी तनाव का माहौल है। लंदन में गुरुवार (14 नवंबर) को हांगकांग की न्याय सचिव टेरेसा चेंग उस समय गिर गई जब लोकतंत्र समर्थकों ने उन्हें घेर लिया। हांगकांग की नेता कैरी लाम ने शुक्रवार को इस घटना की निंदा करते हुए इसे 'बर्बर हमला' करार दिया।</p>
    </article>
  </body>
</html>