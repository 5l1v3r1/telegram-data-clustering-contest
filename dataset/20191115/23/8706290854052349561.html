<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684599/proedros-enosis-ellinikon-trapezon-i-oikonomia-vrisketai-se-mia-s"/>
    <meta property="og:site_name" content="enikos.gr"/>
    <meta property="article:published_time" content="2019-11-15T23:23:00+00:00"/>
    <meta property="og:title" content="Πρόεδρος Ένωσης Ελληνικών τραπεζών: Η οικονομία βρίσκεται σε μια σπάνια φάση, όπου πολλά αστέρια έχουν ευθυγραμμιστεί"/>
    <meta property="og:description" content="«Δε συμμερίζομαι την απαισιοδοξία, την οποία εκπέμπει (το ΔΝΤ)» ανέφερε ο κ. Χαντζηνικολάου..."/>
  </head>
  <body>
    <article>
      <h1>Πρόεδρος Ένωσης Ελληνικών τραπεζών: Η οικονομία βρίσκεται σε μια σπάνια φάση, όπου πολλά αστέρια έχουν ευθυγραμμιστεί</h1>
      <address>
        <time datetime="2019-11-15T23:23:00+00:00">15 Nov 2019, 23:23</time>
      </address>
      <p><a href="http://www.enikos.gr/economy/684594/stournaras-i-tte-tha-energopoiisei-to-diko-tis-schedio-gia-meiosi">«Η ελληνική οικονομία</a> βρίσκεται σε μια σπάνια φάση, όπου πολλά αστέρια έχουν ευθυγραμμιστεί» τόνισε ο πρόεδρος τη Ένωσης Ελληνικών Τραπεζών, Γεώργιος Χαντζηνικολάου, στο Thessaloniki Summit , υπογραμμίζοντας ότι δε συμμερίζεται την «απαισιοδοξία» των εκτιμήσεων του ΔΝΤ.</p>
      <p><a href="http://www.enikos.gr/economy/684533/dnt-epimenei-sti-meiosi-tou-aforologitou-kai-ton-syntaxeon-ti-lee">«Δε συμμερίζομαι την απαισιοδοξία, την οποία εκπέμπει (το ΔΝΤ)» </a>ανέφερε ο κ. Χαντζηνικολάου και αναφέρθηκε στη δική του εμπειρία από τη θητεία του σε διεθνείς οργανισμούς.</p>
      <p>«Οι εκθέσεις αυτές είναι αποτέλεσμα ενός μεγάλου ζυμώματος, ξεκινούν από τα μικρά στελέχη, προχωρούν πάνω, ζυμώνονται, ξαναζυμώνονται, επηρεάζονται πολιτικά και στο τέλος μένει αυτό που λένε οι Εγγλέζοι : «ούτε ψάρι, ούτε κότα». Αυτό τώρα, βγάζει ο καθένας τα συμπεράσματά του. Εγώ δε δίνω πολύ μεγάλη αξιοπιστία, παρόλο που υποτίθεται ότι το ΔΝΤ είναι ένας αξιόπιστος οργανισμός».</p>
      <p>Ο κ. Χαντζηνικολάου επιχειρηματολόγησε για την άποψή του, λέγοντας ότι η ελληνική οικονομία έχει αντιμετωπίσει τα «διπλά ελλείμματα » που την έφεραν στην κρίση, έχει ένα «μαξιλάρι» για τη χρηματοδότηση για τα επόμενα χρόνια, ενώ έχει «ένα προφίλ εξυπηρέτησης εξωτερικού χρέους, που θα το ζήλευε οποιαδήποτε άλλη χώρα» και από άποψη κόστους και από άποψη τρόπου αποπληρωμής.</p>
      <p>«Είναι όλα αυτά πολύ ευνοϊκά για τη χώρα, πρέπει να πείσουμε και τους δικούς μας και τους ξένους επενδυτές, ότι πραγματικά υπάρχει μια διάθεση αλλαγής στη χώρα» πρόσθεσε ο κ. Χαντζηνικολάου.</p>
      <p>Υπογράμμισε, ακόμη, ότι το τραπεζικό σύστημα βρίσκεται ήδη «στην καλύτερη θέση που ήταν τα τελευταία χρόνια», ξεπερνώντας προβλήματα και επιστρέφοντας σε καλές θέσεις, ενώ δρομολογείται λύση και με τα «κόκκινα δάνεια», με προβλέψεις για τις καταλληλότερες λύσεις για όλους τους εμπλεκόμενους, λαμβάνοντας υπόψη τα αιτήματα του επόπτη, των μετόχων, της κοινωνίας, κτλ.</p>
      <p>«Οι τράπεζες έχουν χαράξει μια πορεία, με τη σύμφωνη γνώμη του επόπτη (SSM) για να μειώσουν αυτά. Επιπλέον, με αυτή την καλή θέση που βρισκόμαστε, υπάρχουν πολλές επιπλέον τάσεις, οι οποίες θα μας δώσουν έξτρα ώθηση. Θα μας επιτρέψουν, πιστεύω ακράδαντα, όχι μόνο να συναντήσουμε τους στόχους τους οποίους έχουμε βάλει με το SSM, αλλά να τους επιτύχουμε παραπάνω και ίσως σε συντομότερο χρονικό διάστημα, ή στο ίδιο χρονικό διάστημα να επιτύχουμε μεγαλύτερη απόδοση».</p>
      <p>Ο κ. Χαντζηνικολάου τόνισε ότι η υποχρέωση είναι να μειωθούν σημαντικά τα «κόκκινα δάνεια» μέχρι το τέλος του 2021, σημειώνοντας πάντως ότι δε θα είναι στα επίπεδα της υπόλοιπης Ε.Ε. και επομένως είναι θεμιτό να λέγεται ότι χρειάζονται επιπλέον προσπάθειες, τόνισε όμως , ότι οι συνθήκες οι οποίες διαμορφώνονται (επιστροφή της χώρας στην ανάπτυξη, άνοδο της τιμής των ακινήτων, κτλ.) είναι ευνοϊκές.</p>
      <p>Απαντώντας σε σχετική ερώτηση, τόνισε ότι οι τράπεζες την περίοδο της κρίσης ήταν κι αυτές «θύματα της κρίσης», η οποία δημιουργήθηκε στην οικονομία και την κοινωνία και ότι δεν πρέπει να συντηρούνται και να αναπαράγονται «μύθοι», που υπονομεύουν την «πίστη» στο τραπεζικό σύστημα, ενώ απέρριψε κατηγορηματικά τα «περί επιδρομών» για τις επιπλέον χρεώσεις σε υπηρεσίες τραπεζών. Εξήγησε, ότι η κερδοφορία των τραπεζών είναι συνδεδεμένη με τα επιτόκια, που όσο συνεχίζουν να μειώνονται και να τείνουν προς το μηδέν επιβάλλουν την τιμολόγηση ορισμένων υπηρεσιών, που παλαιότερα οι τράπεζες παρείχαν στον πελάτη χωρίς επιπλέον, ή με πολύ μικρή χρέωση.</p>
      <p>«'Αρα, αυτές οι χρεώσεις πρέπει να εξωτερικευτούν και να χρεωθούν για να απεικονίσουν το κόστος, το οποίο έχουν οι τράπεζες για να δημιουργήσουν αυτές τις δράσεις, είναι πολύ απλό, είναι βασική οικονομική λειτουργία» είπε ο πρόεδρος της Ένωσης Ελληνικών Τραπεζών και πρόσθεσε: «Εμείς σαν Ένωση δεν έχουμε να κρύψουμε τίποτε, έχουμε συνεργαστεί απόλυτα, το ίδιο κάνουν και οι τράπεζες».</p>
      <p>Τοποθέτηση CEO της Εθνικής Τράπεζας Π. Μυλωνά</p>
      <p>«Από πλευράς καταθέσεων δεν έχουμε πρόβλημα, έχουμε αρκετές καταθέσεις, οι τράπεζες πια δεν έχουν θέμα ρευστότητας» ανέφερε ο διευθύνων σύμβουλος της Εθνικής Τράπεζας, Πάνος Μυλωνάς.</p>
      <p>Πρόσθεσε, μάλιστα, ότι υπάρχει μεγάλος ανταγωνισμός των τραπεζών για τη δανειοδότηση καλών επενδυτικών σχεδίων και πρόσθεσε ότι το πρόβλημα είναι κυρίως τα «κόκκινα δάνεια». Σημείωσε, ωστόσο ότι το πρόβλημα αυτό συναρτάται σε μεγάλο βαθμό και με την κατάσταση των επιχειρήσεων και των νοικοκυριών και ότι το ζητούμενο είναι να λυθεί με τον καλύτερο δυνατό τρόπο, συνεκτιμώντας όλους τις παραμέτρους της οικονομίας.</p>
      <p>«Αν ο ιδιώτης έχει υψηλό χρέος, εάν η επιχείρηση έχει υψηλό χρέος δεν μπορεί να δανειστεί, δεν μπορεί να επενδύσει και δεν μπορεί να βοηθήσει την οικονομία, αυτό είναι το πρόβλημα» είπε ο κ. Μυλωνάς. Σημείωσε, επίσης, ότι λύση δεν είναι να ρευστοποιηθούν επιχειρήσεις και σπίτια, αλλά να βρεθεί μια εύλογη διευθέτηση, συνδεδεμένη με τη δυνατότητα εξυπηρέτησης του δανείου.</p>
      <p>«Ο «Ηρακλής» βοηθάει, το σχέδιο της αναδιοργάνωσης θα βοηθήσει επίσης» είπε ο κ. Μυλωνάς, ενώ αναφέρθηκε και στο θέμα των επιπλέον χρεώσεων τραπεζικών υπηρεσιών.</p>
      <p>«Νομίζω έγινε πολύς θόρυβος για κάτι σχετικά μικρό» είπε ο κ. Μυλωνάς και πρόσθεσε: «Οι χρεώσεις στην Ελλάδα ήταν σχετικά μικρές, τις αυξήσαμε όντως, θα μπορούσαμε να το είχαμε επικοινωνήσει πολύ καλύτερα… Το δίκτυο των ΑΤΜς σε όλες τις τράπεζες μπαίνει μέσα, τα έσοδα καλύπτουν ούτε το μισό του κόστους» είπε ο κ. Μυλωνάς και προέβλεψε ότι εάν συνεχιστεί αυτό, χωρίς να υπάρξει μέριμνα, υπάρχει κίνδυνος να γίνει ότι έγινε και σε άλλες χώρες στο εξωτερικό με τη συρρίκνωση του αριθμού των ΑΤΜ. Τόνισε, ότι αυτό δεν είναι ζητούμενο, καθώς οι υπηρεσίες αυτές είναι απαραίτητες και πρέπει να πηγαίνουμε σε υποστηριζόμενες από την τεχνολογία υπηρεσίες.</p>
      <p>«Και η κυβέρνηση το θέλει γιατί σταματάει τη φοροδιαφυγή και τη «μαύρη» οικονομία και εμείς το θέλουμε γιατί είναι πιο εύκολη δουλειά».</p>
      <p>Τοποθέτηση εμπορικού διευθυντή της Praxiabank Ελλάδας, Α. Μάνου</p>
      <p>Στη διαφορετικότητα του τρόπου λειτουργίας της Praxiabank αναφέρθηκε ο εμπορικός διευθυντής της Praxiabank Ελλάδας, Αλέξανδρος Μάνος.</p>
      <p>«Δεν έχουμε δίκτυο καταστημάτων. Αυτό λοιπόν σημαίνει ότι πρέπει να έχουμε τα τεχνολογικά βοηθήματα, το σύστημα να ανοίξει κάποιος λογαριασμό στην τράπεζα, χωρίς να την επισκεφτεί ποτέ. Αυτό σημαίνει να μπορούμε να τον ταυτοποιήσουμε τον πελάτη, με σιγουριά και ασφάλεια, από τον καναπέ του σπιτιού του, από το κινητό του» είπε και πρόσθεσε:</p>
      <p>«Η πραγματικότητα είναι ότι το κατάστημα της Praxiabank είναι μέσα στην τσάντα σας , μέσα στην τσέπη σας, είναι στο κινητό σας και βρίσκεται παντού».</p>
      <p>Στη συζήτηση συμμετείχε και ο πρόεδρος της ΕΕΝΕ Βασίλης Αποστολόπουλος, ο οποίος υπογράμμισε ότι το πρόβλημα των κόκκινων δανείων πρέπει να λυθεί με τρόπο που δε θα δημιουργεί, μεταξύ άλλων, άνισες συνθήκες στην αγορά, στρεβλώσεις και αθέμιτο ανταγωνισμό ανάμεσα σε επιχειρήσεις.</p>
      <p>Τη συζήτηση συντόνισε η δημοσιογράφος Μαρία Νικόλτσιου.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/economy/684236/staikouras-eos-tis-arches-dekemvriou-i-proori-apopliromi-tou-dnt%0A%20%20%20%20%0A"/>
        <a href="http://www.enikos.gr/economy/683220/se-trochia-anavathmiseon-to-axiochreo-tis-elladas-oi-ektimiseis-t%0A%20%20%20%20%0A"/>
        <a href="http://www.enikos.gr/economy/682687/kampanaki-apo-to-dnt-gia-tin-oikonomia-tis-evrozonis-ti-anaferei-%0A%20%20%20%20%0A"/>
        <a href="http://www.enikos.gr/economy/682479/i-ellada-den-tha-vrisketai-stin-atzenta-tou-eurogroup-tis-pemptis%0A%20%20%20%20%0A"/>
        <a href="http://www.enikos.gr/economy/681788/poso-tha-meiothoun-oi-foroi-apo-to-2020%0A%20%20%20%20%0A"/>
        <a href="http://www.enikos.gr/economy/681755/nea-anavathmisi-tis-ellinikis-oikonomias-o-oikos-dbrs-anavathmise%0A%20%20%20%20%0A"/>
        <a href="http://www.enikos.gr/economy/681398/stournaras-pos-tha-apofygoume-mia-nea-megali-yfesi-oi-prokliseis-%0A%20%20%20%20%0A"/>
        <a href="http://www.enikos.gr/economy/681242/i-lagkarnt-ta-vazei-anoichta-me-ti-germania-skliri-kritiki-gia-ti%0A%20%20%20%20%0A"/>
        <a href="http://www.enikos.gr/economy/679290/kleidonei-esa-ston-noevrio-to-koinoniko-merisma%0A%20%20%20%20%0A"/>
      </related>
    </article>
  </body>
</html>