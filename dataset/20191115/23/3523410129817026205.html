<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640190/%D8%B4%D8%B1%DA%A9%D8%AA-%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D8%AF%D8%B1-%D8%AC%D9%84%D8%B3%D9%87-%D8%A7%D8%B3%D8%AA%D9%85%D8%A7%D8%B9-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T23:08:00+00:00"/>
    <meta property="og:title" content="شرکت سفیر آمریکا در اوکراین در جلسه استماع استیضاح ترامپ"/>
    <meta property="og:description" content="ماری یووانوویچ، سفیر سابق آمریکا در اوکراین در جلسه استماع علنی کمیته اطلاعاتی مجلس نمایندگان برای استیضاح دونالد ترامپ شرکت کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640190/%D8%B4%D8%B1%DA%A9%D8%AA-%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D8%AF%D8%B1-%D8%AC%D9%84%D8%B3%D9%87-%D8%A7%D8%B3%D8%AA%D9%85%D8%A7%D8%B9-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE">شرکت سفیر آمریکا در اوکراین در جلسه استماع استیضاح ترامپ</a>
      </h1>
      <h2>ماری یووانوویچ، سفیر سابق آمریکا در اوکراین در جلسه استماع علنی کمیته اطلاعاتی مجلس نمایندگان برای استیضاح دونالد ترامپ شرکت کرد.</h2>
      <address><time datetime="2019-11-15T23:08:00+00:00">15 Nov 2019, 23:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه تلویزیونی سی ان ان، ماری یووانوویچ، سفیر سابق آمریکا در اوکراین در جلسه استماع علنی کمیته اطلاعاتی مجلس نمایندگان برای ادامه تحقیقات مربوط به استیضاح دونالد ترامپ، رئیس جمهور این کشور شرکت کرد.</p>
      <p>خانم ماری یووانوویچ سابقه ۳۳ ساله فعالیت در وزارت خارجه آمریکا را در پرونده خود دارد. او فردی باسابقه محسوب می‌شود. وی در دولت‌های دموکرات و جمهوریخواه آمریکایی فعالیت کرده است. ماری یووانوویچ به علت حملات مختلفی که رودی جولیانی (وکیل شخصی دونالد ترامپ، رئیس‌جمهوری آمریکا) و همراهانش- برای بدنام کردن او مطرح کردند- از سمت خود برکنار شد.</p>
      <p>آدام شیف، رئیس دموکرات کمیته اطلاعاتی مجلس نمایندگان آمریکا در آغاز جلسه علنی استماع برای بررسی و تحقیق درباره استیضاح ترامپ گفت: امروز دومین جلسه از سری جلسات علنی استماع است که کمیته اطلاعاتی مجلس نمایندگان - به عنوان بخشی از تحقیقات استیضاح مجلس نمایندگان آمریکا- آن را برگزار می‌کند.</p>
      <p>آدام شیف به ماری یووانوویچ - سفیر سابق و برکنار شده آمریکا در اوکراین - خوشامد گفت و افزود: در آوریل سال ۲۰۱۹ یووانوویچ به عنوان سفیر آمریکا در کی یف (پایتخت اوکراین) حضور داشت که یک مقام ارشد وزارت خارجه آمریکا با وی تماس گرفت و به او اعلام کرد سوار اولین هواپیما شود و به واشنگتن بازگردد!</p>
      <p>وی افزود: به محض ورود یووانوویچ به واشنگتن، مقامات ارشدش به وی اطلاع دادند هر چند کار اشتباهی مرتکب نشده، اما دیگر نمی‌تواند به عنوان سفیر آمریکا در اوکراین فعالیت کند، چون دیگر رئیس جمهور آمریکا به وی اعتماد ندارد.</p>
      <p>رئیس کمیته اطلاعاتی مجلس نمایندگان آمریکا در ادامه به برخی اقدامات این مقام سابق آمریکا در اوکراین اشاره کرد و گفت: وی، اسامی برخی افراد فاسد را مطرح کرد و همین کار باعث دشمنی آن‌ها شد. شاید این برخورد بسیار سختگیرانه بود. ماری یووانوویچ نه تنها اوکراینی‌های فاسد - مثل دادستان کل سابق و فاسد اوکراین را عصبانی کرد - بلکه وی، افرادی خاص در آمریکا مثل رودی جولیانی را هم عصبانی کرد که وکیل شخصی دونالد ترامپ است.</p>
      <p>در همین حال، خبرگزاری رویترز گزارش داد کاخ سفید، جزئیاتی در مورد گفتگوی تلفنی دونالد ترامپ رئیس جمهور آمریکا و ولادیمیر زلنسکی همتای اوکراینی وی در ماه آوریل منتشر کرد. کاخ سفید اعلام کرد رئیس جمهور اوکراین در این گفتگوی تلفنی از رئیس جمهور آمریکا برای شرکت در مراسم تحلیف خود دعوت کرد. ترامپ نیز، وی را به کاخ سفید دعوت کرد.</p>
    </article>
  </body>
</html>