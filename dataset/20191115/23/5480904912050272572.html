<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/18-kolo-vedouci-sparta-si-drzi-sestibodovy-naskok-pred-plzni/1821112?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T23:12:00+00:00"/>
    <meta property="og:title" content="18. kolo: Vedoucí Sparta si drží šestibodový náskok před Plzní"/>
    <meta property="og:description" content="Praha - Hokejisté Sparty zdolali v 18. kole Tipsport extraligy doma Hradec Králové 2:1 a drží si v čele tabulky šestibodový náskok před druhou Plzní, která před vlastním publikem zdolala v západočeském derby Karlovy Vary 4:3. Na třetí pozici se posunul mistrovský Třinec, který zdolal Mladou Boleslav 3:0. První nulu v nejvyšší soutěži si připsal Petr Kváča, který se stal novou jedničkou Ocelářů poté, co v klubu skončil kvůli porušení životosprávy reprezentační gólman Patrik Bartošák."/>
  </head>
  <body>
    <article>
      <h1>18. kolo: Vedoucí Sparta si drží šestibodový náskok před Plzní</h1>
      <address><time datetime="2019-11-15T23:12:00+00:00">15 Nov 2019, 23:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hokejisté Sparty zdolali v 18. kole Tipsport extraligy doma Hradec Králové 2:1 a drží si v čele tabulky šestibodový náskok před druhou Plzní, která před vlastním publikem zdolala v západočeském derby Karlovy Vary 4:3. Na třetí pozici se posunul mistrovský Třinec, který zdolal Mladou Boleslav 3:0. První nulu v nejvyšší soutěži si připsal Petr Kváča, který se stal novou jedničkou Ocelářů poté, co v klubu skončil kvůli porušení životosprávy reprezentační gólman Patrik Bartošák.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Sparta naplno bodovala počtvrté za sebou a vyhrála 13 z posledních 14 utkání. Východočeši, kteří vedli 1:0, naopak prohráli potřetí za sebou. Duel rozhodl v 48. minutě útočník Jan Buchtele.</p>
      <p>Plzeň si upevnila pátou výhrou v západočeském derby za sebou druhou pozici v tabulce. Energie se nejprve třemi trefami v prostřední části dostala po prohrané první třetině do vedení, ale domácí si díky dvěma využitým přesilovkám, kdy vždy skóroval Luboš Rob, vzali vedení zpět. Rozhodující gól padl v čase 56:10. Plzeň tak vyhrála počtvrté v řadě a Energie naopak potřetí za sebou nebodovala.</p>
      <p>Kváča kryl 27 střel a navrch si připsal asistenci u třetí branky. Góly Ocelářů vstřelili Aron Chmielewski, Štěpán Novotný a Vladimír Dravecký. Úřadující mistr nedostal gól ve druhém utkání za sebou. Předchozí nulu Třince si připsal Bartošák, který se dohodl s Oceláři na ukončení kontraktu. Účastník letošního mistrovství světa přerušil kariéru kvůli psychickým problémům, které řešil alkoholem, a rozhodl se podstoupit léčení.</p>
      <p>Vítkovice udolaly Brno 4:3 po nájezdech, přestože už prohrávaly o tři góly. Během devíti minut třetí části však Ostravané dokázali srovnat na 3:3 a Roberts Bukarts druhým gólem v utkání pak rozhodl i samostatné nájezdy. Kometa utrpěla čtvrtou porážku v řadě.</p>
      <p>Liberec porazil na svém ledě Litvínov hladce 6:1 a připsal si čtvrtou výhru v řadě. Předposlední Verva naopak prohrála sedmý z posledních devíti zápasů. Třemi body za dvě branky a jednu přihrávku se blýskl útočník Libor Hudáček a tři asistence si připsal Michal Bulíř. Vítězný extraligový debut prožil brankář Dominik Hrachovina, který přišel na sever Čech z Ambri-Piotty.</p>
      <p>Olomouc vyhrála na ledě Pardubic 2:1 v prodloužení a po sérii čtyř porážek uspěla podruhé za sebou venku. Hostující tým byl po gólu Tomáše Dujsíka blízko k zisku tří bodů, ale necelé tři minuty před koncem třetí třetiny vyrovnal Radoslav Tybor. Prodloužení trvalo jen 19 vteřin, než se prosadil dorážející Pavel Musil.</p>
      <p>Kladno porazilo Zlín těsně 1:0. Rytíři vyhráli třetí z posledních čtyř utkání, Berany přeskočili v tabulce a jsou jedenáctí. Rozhodl gól Ladislava Zikmunda, který se prosadil již v šesté minutě po nahrávce Jaromíra Jágra. První čisté konto v české nejvyšší soutěži uhájil díky 29 zákrokům slovenský brankář Denis Godla.</p>
      <h3>Výsledky 18. kola hokejové extraligy:</h3>
      <h4>
        <a href="https://www.ceskenoviny.cz/zpravy/trinec-porazil-mladou-boleslav-kvaca-ma-v-extralize-prvni-nulu/1821616">HC Oceláři Třinec - BK Mladá Boleslav 3:0 (0:0, 1:0, 2:0)</a>
      </h4>
      <p>Branky a nahrávky: 24. Chmielewski (O. Kovařčík), 47. Š. Novotný (Hrňa, Dravecký), 60. Dravecký (D. Musil, Kváča). Rozhodčí: Mrkva, Stolc (Rak.) - Hlavatý, Tschrepitsch (Rak.). Vyloučení: 3:3. Bez využití. Diváci: 4497.</p>
      <h4>
        <a href="https://www.ceskenoviny.cz/zpravy/plzen-diky-robovym-dvema-golum-zdolala-v-derby-karlovy-vary/1821631">HC Škoda Plzeň - HC Energie Karlovy Vary 4:3 (1:0, 1:3, 2:0)</a>
      </h4>
      <p>Branky a nahrávky: 7. Budík (V. Němec, Kantner), 37. Rob (Moravčík), 52. Gulaš (Kracík), 57. Rob (Gulaš, Čerešňák) - 24. Skuhravý (Vondráček, Šenkeřík), 28. Flek (T. Rachůnek), 35. Raška (T. Kubalík, Eminger). Rozhodčí: Pešina, Hradil - Lhotský, J. Svoboda. Vyloučení: 3:6. Využití: 2:0. Diváci: 6521.</p>
      <h4>
        <a href="https://www.ceskenoviny.cz/zpravy/liberec-porazil-litvinov-6-1-hrachovina-debutoval-vitezne/1821656">Bílí Tygři Liberec - HC Verva Litvínov 6:1 (0:0, 3:1, 3:0)</a>
      </h4>
      <p>Branky a nahrávky: 30. L. Hudáček (Derner, Bulíř), 33. Filippi (Lenc, Bulíř), 33. J. Vlach (A. Musil), 44. Ordoš (L. Hudáček, Bulíř), 56. Šmíd (Bulíř, Hanousek), 59. L. Hudáček (Ordoš) - 23. Baránek (M. Hanzl). Rozhodčí: Šír, Horák - L. Kajínek, Špringl. Vyloučení: 3:4. Využití: 1:0. Diváci: 6595.</p>
      <h4>
        <a href="https://www.ceskenoviny.cz/zpravy/hokejiste-vitkovic-ctyrmi-goly-otocili-duel-s-brnem/1821646">HC Vítkovice Ridera - HC Kometa Brno 4:3 po sam. nájezdech (0:1, 0:2, 3:0 - 0:0)</a>
      </h4>
      <p>Branky a nahrávky: 44. P. Zdráhal (Dej, Trška), 45. Š. Stránský (P. Zdráhal), 53. Roberts Bukarts (P. Zdráhal), rozhodující sam. nájezd Robert Bukarts - 9. Plekanec (Pyrochta, J. Hruška), 23. Zaťovič (Svačina, P. Holík), 32. Pyrochta (Plekanec, J. Hruška). Rozhodčí: Bejček, Stano (SR) - Hynek, D. Klouček. Vyloučení: 7:4, navíc Šidlík 10 - Plekanec oba 10 min. Využití: 0:3. Diváci: 4923.</p>
      <h4>
        <a href="https://www.ceskenoviny.cz/zpravy/kladno-diky-zikmunove-golu-porazilo-zlin-tesne-1-0/1821644">Rytíři Kladno - PSG Berani Zlín 1:0 (1:0, 0:0, 0:0)</a>
      </h4>
      <p>Branka a nahrávky: 6. Zikmund (Jágr, Austin). Rozhodčí: Lacina, Pražák - J. Ondráček, Špůr. Vyloučení: 7:9. Bez využití. Diváci: 4016.</p>
      <h4>
        <a href="https://www.ceskenoviny.cz/zpravy/olomouc-vyhrala-v-pardubicich-2-1-v-prodlouzeni-rozhodl-musil/1821648">HC Dynamo Pardubice - HC Olomouc 1:2 v prodl. (0:1, 0:0, 1:0 - 0:1)</a>
      </h4>
      <p>Branky a nahrávky: 58. Tybor (Mandát) - 4. Dujsík (Irgl, Burian), 61. P. Musil (Klimek). Rozhodčí: Jeřábek, Obadal - Kis, Lučan. Vyloučení: 3:4. Bez využití. Diváci: 7218. </p>
      <h4>
        <a href="https://www.ceskenoviny.cz/zpravy/sparta-vydrela-vyhru-nad-hradcem-kralove-rozhodl-buchtele/1821660">HC Sparta Praha - Mountfield Hradec Králové 2:1 (0:1, 1:0, 1:0)</a>
      </h4>
      <p>Branky a nahrávky: 23. Smejkal (Řepík), 48. Buchtele (Forman, Pech) - 10. F. Pavlík. Rozhodčí: Hodek, M. Sýkora - Komárek, J. Frodl. Vyloučení: 3:4. Bez využití. Diváci: 9772.</p>
      <h3>Tabulka:</h3>
      <ul>
        <li>1. | Sparta Praha | 19 | 10 | 5 | 1 | 3 | 73:46 | 41</li>
        <li>2. | Plzeň | 17 | 11 | 0 | 2 | 4 | 62:45 | 35</li>
        <li>3. | Třinec | 19 | 10 | 1 | 2 | 6 | 66:48 | 34</li>
        <li>4. | Brno | 18 | 9 | 2 | 2 | 5 | 53:47 | 33</li>
        <li>5. | Mladá Boleslav | 18 | 9 | 2 | 1 | 6 | 51:39 | 32</li>
        <li>6. | Liberec | 17 | 9 | 2 | 0 | 6 | 62:56 | 31</li>
        <li>7. | Karlovy Vary | 19 | 9 | 1 | 1 | 8 | 64:51 | 30</li>
        <li>8. | Hradec Králové | 19 | 7 | 2 | 1 | 9 | 49:55 | 26</li>
        <li>9. | Vítkovice | 19 | 4 | 5 | 3 | 7 | 50:61 | 25</li>
        <li>10. | Olomouc | 18 | 5 | 2 | 3 | 8 | 36:53 | 22</li>
        <li>11. | Kladno | 18 | 5 | 2 | 3 | 8 | 50:68 | 22</li>
        <li>12. | Zlín | 19 | 6 | 0 | 1 | 12 | 53:64 | 19</li>
        <li>13. | Litvínov | 18 | 4 | 1 | 3 | 10 | 43:59 | 17</li>
        <li>14. | Pardubice | 18 | 5 | 0 | 2 | 11 | 38:58 | 17</li>
      </ul>
    </article>
  </body>
</html>