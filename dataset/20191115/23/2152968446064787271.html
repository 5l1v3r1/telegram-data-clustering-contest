<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/15/policiiata-otkri-marihuana-za-300-000-lv-v-aitosko.429825"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T23:44:00+00:00"/>
    <meta property="og:title" content="Полицията откри марихуана за 300 000 лв. в Айтоско"/>
    <meta property="og:description" content="Задържан е мъж на 38 години, който вече е осъждан | Dnes.bg"/>
  </head>
  <body>
    <article>
      <h1>Полицията откри марихуана за 300 000 лв. в Айтоско</h1>
      <h2>Задържан е мъж на 38 години, който вече е осъждан</h2>
      <address><time datetime="2019-11-15T23:44:00+00:00">15 Nov 2019, 23:44</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Марихуана за 300 хиляди лева е открита при полицейска операция в айтоското село Чукарка, съобщиха на брифинг днес бургаският окръжен прокурор Георги Чинев и директорът на ОД на МВР-Бургас старши комисар Радослав Сотиров.</p>
      <p>Откритото в двуетажна къща количество е 6,5 килограма, разпределено в 22 хиляди дози. Дрогата била приготвена за продажба на дребно.</p>
      <p>Задържан е мъж на 38 години, който вече е осъждан. Повдигнати са му обвинения за държане с цел разпространение на високорискови вещества, добави комисар Сотиров. Арестът му е до 72 часа. Предстои да бъде внесено искане до съда за налагане на постоянна мярка за неотклонение.</p>
      <p>В къщата е открито и друго количество суха тревна маса, което вероятно също ще се окаже необработена марихуана. Открити са везни и ножици за обработка на растението - дрога, както и въздушна пушка, която е преправена на бойна, плюс бойни патрони. По случая се работи, пише БТА.<br/> </p>
    </article>
  </body>
</html>