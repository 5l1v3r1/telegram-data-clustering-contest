<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640196/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%85%D8%B3%D8%AA%D8%B9%D9%81%DB%8C-%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%A8%D9%87-%DA%A9%D8%B4%D9%88%D8%B1-%D8%A8%D8%A7%D8%B2%DA%AF%D8%B1%D8%AF%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T23:16:00+00:00"/>
    <meta property="og:title" content="رئیس جمهور مستعفی می‌تواند به کشور بازگردد"/>
    <meta property="og:description" content="جینین انیس، رئیس جمهور موقت بولیوی اعلام کرد: اوو مورالس، رئیس جمهور مستعفی این کشور می‌تواند بازگردد."/>
  </head>
  <body>
    <article>
      <h1>
        <a href="https://www.bultannews.com/fa/news/640196/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%85%D8%B3%D8%AA%D8%B9%D9%81%DB%8C-%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%A8%D9%87-%DA%A9%D8%B4%D9%88%D8%B1-%D8%A8%D8%A7%D8%B2%DA%AF%D8%B1%D8%AF%D8%AF">رئیس جمهور مستعفی می‌تواند به کشور بازگردد</a>
      </h1>
      <h2>جینین انیس، رئیس جمهور موقت بولیوی اعلام کرد: اوو مورالس، رئیس جمهور مستعفی این کشور می‌تواند بازگردد.</h2>
      <address><time datetime="2019-11-15T23:16:00+00:00">15 Nov 2019, 23:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری رویترز، جینین انیس، رئیس جمهور موقت بولیوی امروز جمعه اعلام کرد: اوو مورالس، رئیس جمهور مستعفی این کشور می‌تواند بازگردد، ولی باید پاسخگوی اتهامات در خصوص تقلب در انتخابات باشد و در برابر تحقیقات مصون نخواهد بود.</p>
      <p>وی احتمال برگزاری انتخابات تازه را مطرح، ولی جزئیات چندانی ارائه نکرد. انیس در عین حال تاکید کرد از شرکت مورالس در هر گونه انتخابات تازه استقبال نخواهد شد.</p>
      <p>مورالس، که از سال ۲۰۰۶ سکان رهبری بولیوی را برعهده داشت، یکشنبه هفته گذشته پس از هفته‌ها اعتراضات و خشونت در پی انتخابات بیستم ماه اکتبر، تحت فشار استعفا کرد. این انتخابات به پیروزی قاطع مورالس منجر شد، ولی با ادعا‌های گسترده درباره تقلب همراه بود.</p>
      <p>انیس در گفتگو با خبرنگاران در کاخ ریاست جمهوری اعلام کرد: "هیچکس وی (مورالس) را بیرون نکرده است، ولی البته لازم است وی در خصوص تقلب در انتخابات به علاوه اتهامات بسیاری درباره فساد پاسخ دهد".</p>
      <p>به نظر می‌رسد دولت موقت بولیوی و نمایندگان حزب مورالس اواخر روز پنجشنبه به توافقی به منظور تلاش در جهت برگزاری انتخابات ریاست جمهوری جدید دست یافته باشند که این مسئله می‌تواند به حل و فصل بحران سیاسی این کشور آمریکای جنوبی کمک کند.</p>
      <p>خروج مورالس از بولیوی و پناهندگی وی به مکزیک پس از آن چه وی آن را یک "کودتای دست راستی" خواند، خلایی سیاسی به وجود آورد و باعث عکس العمل حامیان وی و متحدان جهانی اش شد. انیس وعده داده است به زودی انتخابات برگزار خواهد کرد، ولی تاریخی ارائه نکرده است. مورالس، یک شخصیت چپ گرا و نخستین رئیس جمهور بومی بولیوی، پیشتر این هفته همراه با آلوارو گارسیا، معاون خود عازم مکزیک شد و پناهندگی دریافت کرد.</p>
      <p>براساس اعلام دادستانی عمومی بولیوی، دست کم ۱۰ نفر از زمان انتخابات ماه گذشته در اعتراضات در این کشور کشته شده اند.</p>
    </article>
  </body>
</html>