<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824115.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T23:20:00+00:00"/>
    <meta property="og:title" content="ترامپ حملات خود را علیه مخالفان شدت بخشید"/>
    <meta property="og:description" content="به گزارش ایرنا، دونالد ترامپ رئیس جمهوری آمریکا روز جمعه در چندین پیام توئیتری حملات خود را متوجه «نانسی پلوسی» رئیس دمکرات مجلس نمایندگان آمریکا و «ماری یووانوویچ» سفیر پیشین این کشور در اوکراین کرد."/>
  </head>
  <body>
    <article>
      <h1>ترامپ حملات خود را علیه مخالفان شدت بخشید</h1>
      <address>
        <time datetime="2019-11-15T23:20:00+00:00">15 Nov 2019, 23:20</time>
      </address>
      <p>رئیس جمهوری آمریکا همزمان با شهادت‌دهی سفیر سابق این کشور در اوکراین در مجلس نمایندگان، حملات خود علیه او و دمکرات‌ها را شدت بخشید.</p>
      <p>به گزارش ایرنا، دونالد ترامپ رئیس جمهوری آمریکا روز جمعه در چندین پیام توئیتری حملات خود را متوجه «نانسی پلوسی» رئیس دمکرات مجلس نمایندگان آمریکا و «ماری یووانوویچ» سفیر پیشین این کشور در اوکراین کرد.</p>
      <p>حملات ترامپ در حالی است که یووانوویچ در حال ادای شهادت و پاسخ به پرسش‌های اعضای کمیته اطلاعات مجلس نمایندگان در جریان تحقیقات مربوط به استیضاح وی است.</p>
      <p>ترامپ در پیامی نوشت که تحقیقات استیضاح باید پس از بیانیه‌ای که روز گذشته از سوی رئیس جمهوری و وزیر امور خارجه اوکراین منتشر شد، پایان می‌یافت. وی سپس به انتقاد از حوزه انتخابیه پلوسی پرداخت.</p>
      <p>رئیس جمهوری آمریکا افزود: نانسی پلوسی عصبانی باید در خانه خود در سانفرانسیسکو باشد و زاغه‌های خطرناک و تهوع‌آور آنجا را که کثافت به اقیانوس آرام می‌ریزد و به سرعت به خطری زیست‌محیطی تبدیل می‌شود، پاکسازی کند؛ اما هیچ کاری نمی‌کند.</p>
      <p>ترامپ همچنین ابراز امیدواری کرد که پلوسی مدت‌زمانی طولانی در پست ریاست مجلس نمایندگان آمریکا نماند.</p>
      <p>وی در رشته‌توئیت دیگری نیز یووانوویچ را به باد انتقاد گرفت و نوشت: هرجا که ماری یووانوویچ رفت، وضع خراب شد. او در سومالی شروع کرد، چه اتفاقی افتاد؟ سپس به سرعت به اوکراین رفت و رئیس جمهوری جدید این کشور در دومین مکالمه تلفنی با من از او ناراضی بود.</p>
      <p>یووانوویچ امروز جمعه در کمیته اطلاعات مجلس نمایندگان آمریکا که به ریاست آدام شیف از مخالفان سرسخت ترامپ و طرفدار استیضاح وی برگزار شد، عنوان کرد که اطرافیان ترامپ با راه انداختن کارزار علیه او، رئیس جمهوری آمریکا را تحت فشار گذاشته‌اند تا او را برکنار کند.</p>
      <p>نخستین نشست علنی تحقیقات استیضاح ترامپ روز چهارشنبه در مجلس نمایندگان برگزار شد و « ویلیام تیلور» سرپرست سفارت آمریکا در اوکراین در این جلسه، به افشاگری درمورد کانال جانبی سیاست خارجی کاخ سفید با محوریت جولیانی پرداخت و گفت: دغدغه ترامپ، تحقیقات درباره (هانتر) بایدن پسر جو بایدن بود.</p>
      <p>تیلور که در کمیته اطلاعات مجلس نمایندگان به عنوان یکی از شاهدان ماجرای اوکراین گیت حضور یافت، اوکراین را شریک استراتژیک برای امنیت آمریکا و اروپا توصیف کرد.۹۱۰۹</p>
      <p>«جورج کنت» معاون دستیار وزیر خارجه آمریکا نیز در جلسه همان روز، از تلاش‌های وکیل شخصی ترامپ برای انجام تحقیقات علیه هانتر بایدن با اهداف سیاسی شخصی و انتخاباتی پرده برداشت و گفت: اقدامات جولیانی، روابط آمریکا با اوکراین را مختل کرد.</p>
      <p>این مقام وزارت خارجه آمریکا یادآور شد: کنگره طی ۵ سال گذشته در آموزش و کمک به تجهیزات امنیتی به اوکراین بیش از ۱.۵ میلیارد دلار اختصاص داده است. این بودجه، قدرت و توانایی اوکراین را برای مقابله با تجاوز روسیه افزایش می دهد. اوکراین در مسیر تبدیل شدن به یک شریک کامل امن برای آمریکا در ناتو است. هم ناتو و هم آمریکا در حال توسعه آموزش‎های اوکراینی‌ها هستند.</p>
      <p>مجلس نمایندگان آمریکا با تصویب قطعنامه‌ای خواستار علنی شدن تحقیقات استیضاح ترامپ با دو موضوع سوء استفاده از قدرت و ممانعت از اجرای عدالت شد.</p>
      <p>نشست روز چهارشنبه در دو نوبت صبح و بعدازظهر برگزار شد. دموکرات‌ها معتقدند ترامپ از طریق وکیل شخصی خود و همچنین در تماس تلفنی که با «ولودیمیر زلنسکی» رئیس جمهوری اوکراین داشته است، به دنبال سوء استفاده از قدرت و مشروط کردن اعطای کمک‌های مصوب کنگره به اوکراین در ازای انجام تحقیقات درباره فعالیت های اقتصادی پسر بایدن که یکی از رقبای احتمالی جدی ترامپ در انتخابات ۲۰۲۰ محسوب می شود، بوده است.</p>
    </article>
  </body>
</html>