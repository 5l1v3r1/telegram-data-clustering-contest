<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741905"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T23:27:00+00:00"/>
    <meta property="og:title" content="'อดีตหนุ่มแบงก์'ประกาศลั่น ขายไตแลกเงินช่วยหมาแมว"/>
    <meta property="og:description" content="อดีตหนุ่มแบงก์ประกาศขายไต 1 ข้าง ระดมทุนช่วยเหลือหมาแมวกว่า 100 ชีวิต หลังเริ่มอดอาหาร บางตัวตายแล้วร่วม 40 ตัว"/>
  </head>
  <body>
    <article>
      <h1>'อดีตหนุ่มแบงก์'ประกาศลั่น ขายไตแลกเงินช่วยหมาแมว</h1>
      <address>
        <time datetime="2019-11-15T23:27:00+00:00">15 Nov 2019, 23:27</time>
      </address>
      <figure>
        <img src="https://www.dailynews.co.th/admin/upload/20191116/news_RnyALiUBDd004907_533.jpg?v=20191116083"/>
      </figure>
      <p>
        <b>อดีตหนุ่มแบงก์ประกาศขายไต 1 ข้าง ระดมทุนช่วยเหลือหมาแมวกว่า 100 ชีวิต หลังเริ่มอดอาหาร บางตัวตายแล้วร่วม 40 ตัว</b>
      </p>
      <p>เมื่อวันที่ 16 พ.ย. ผู้สื่อข่าวลงพื้นตรวจสอบหลังทราบข่าวว่า มีชายหนุ่มประกาศขายไต 1 ข้าง เพื่อนำเงินมาซื้ออาหารเลี้ยงสุนัขและแมวกว่า 100 ชีวิต โดยนายปรีชา ขวัญมงคล อายุ 58 ปี อยู่บ้านเลขที่ 317 หมู่ 3 ต.พบพระ อ.พบพระ จ.ตาก แสดงตัวเป็นเจ้าของบ้านพื้นที่ประมาณ 5 ไร่ พบสุนัขสายพันธุ์ต่าง ๆ ประมาณ 70 ตัว อาศัยอยู่หลบแดดอยู่ใต้ร่มเงาต้นไม้และรอบบ้าน</p>
      <figure>
        <img src="https://www.dailynews.co.th/admin/upload/20191116/news_mvsLoPaese004908_533.jpg?v=20191116083?v=8495"/>
      </figure>
      <p>นายปรีชา เปิดเผยว่า ตนเคยทำงานเป็นพนักงานธนาคารแห่งหนึ่ง เดิมทีมีสุนัขที่ดูแลประมาณ 5-6 ตัว ปรากฏว่าระยะหลังมีสุนัขและแมวถูกเจ้าของทิ้งขว้างไม่สนใจ ตนคิดสงสารจึงนำกลับมาเลี้ยง บางส่วนมีชาวบ้านแอบเอามาปล่อยไว้หน้าบ้าน ตนจึงต้องเลี้ยงไว้นับเป็นเวลากว่า 10 ปี และเพิ่มจำนวนขึ้นอย่างรวดเร็ว แม้ว่าก่อนหน้านี้เจ้าหน้าที่ปศุสัตว์อำเภอเข้ามาช่วยทำหมันแต่ไม่สามารถทำหมันได้ครบทุกตัว เพราะสุนัขบางส่วนหนีเข้าป่าข้าวโพด ทำให้ปัจจุบันมีสุนัขราว ๆ 70 ตัว แมวอีกราว ๆ 30 ตัว รวมจำนวนร่วม 100 ตัว อาศัยอยู่รวมกันรอบบริเวณบ้าน</p>
      <figure>
        <img src="https://www.dailynews.co.th/admin/upload/20191116/news_fTbBzYcZfW004909_533.jpg?v=20191116083?v=1333"/>
      </figure>
      <p>อดีตพนักงานธนาคาร กล่าวอีกว่า หลังจากตนออกจากงานและหันมาขายของตามตลาดนัด ทำให้มีรายได้ลดลง เนื่องจากบางวันก็ขายสินค้าไม่ได้ จึงไม่มีทุนจัดซื้ออาหารสำหรับสุนัขและแมวเหมือนเมื่อก่อน บางวันสุนัขและแมวได้กินน้ำต้มผัก มีเศษเนื้อไก่ผสมเพียงเล็กน้อย พอได้เป็นอาหารประทังชีวิต และพบว่าสุนัขเริ่มตายจากการขาดอาหารแล้วจำนวน 40 ตัว ทำให้ตนตัดสินใจครั้งสำคัญประกาศขายไต 1 ข้างให้ผู้ต้องการ เพื่อนำเงินดังกล่าวเป็นทุนนำไปประกอบอาชีพและหาเงินเป็นอาหารเลี้ยงสุนัขและแมวต่อไป.</p>
      <figure>
        <img src="https://www.dailynews.co.th/admin/upload/20191116/news_nMJtejhutl004908_533.jpg?v=20191116083?v=1796"/>
      </figure>
    </article>
  </body>
</html>