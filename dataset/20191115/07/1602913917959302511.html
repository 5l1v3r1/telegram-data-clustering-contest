<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/momentul-adevarului-dupa-esecul-de-la-alegeri-membrii-usr-voteaza-online-daca-vor-ca-barna-sa-plece-de-la-sefia-partidului-18587904"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T07:20:00+00:00"/>
    <meta property="og:title" content="Momentul adevărului, după eşecul de la alegeri: Membrii USR votează online dacă vor ca Barna să plece de la şefia partidului"/>
    <meta property="og:description" content="Membrii USR votează, începând de vineri, dacă vor ca Dan Barna să demisioneze de la şefia partidului, după nemulţumirile apărute în urma rezultatelor la alegerile prezidenţiale, unde liderul USR nu a reuşit să ajungă în turul doi. Votul  de încredere se desfăşoară online, pe parcursul a cinci zile."/>
  </head>
  <body>
    <article>
      <h1>Momentul adevărului, după eşecul de la alegeri: Membrii USR votează online dacă vor ca Barna să plece de la şefia partidului</h1>
      <address><time datetime="2019-11-15T07:20:00+00:00">15 Nov 2019, 07:20</time> by <a rel="author" href="https://www.zf.ro/autor/diana-grigore" target="_blank">Diana Grigore</a></address>
      <p>Membrii USR votează, începând de vineri, dacă vor ca Dan Barna să demisioneze de la şefia partidului, după nemulţumirile apărute în urma rezultatelor la alegerile prezidenţiale, unde liderul USR nu a reuşit să ajungă în turul doi. Votul  de încredere se desfăşoară online, pe parcursul a cinci zile.</p>
      <p>,,Făcându-ne speranţe mai mari a fost cumva o dezamăgire pe care am experimentat-o şi eu şi colegii mei. Din perspectiva aceasta, decizia pe care eu am luat-o este aceea de a face o consultare. Vom avea începând de mâine( vineri -n.r.) 5 zile în care membrii vor putea să voteze o întrebare foarte simplă, dacă consideră sau nu să-mi dau demisia. Dacă ei consideră că e necesară o schimbare, voi face acest lucru fără nicio problemă, nu mă agăţ de funcţii sau ceva, însă nu mi-am dat eu demisia de onoare pentru că urmează o perioadă importantă, locale, apoi alegerile naţionale”, a declarat Dan Barna la Realitatea Plus.</p>
      <p>Decizia de realizare a unui vot online pe parcursul a cinci zile a fost luată în Biroul Naţional al USR de miercuri, la iniţiativa lui Dan Barna.</p>
      <p>Barna a avut o videoconferinţă, luni seară, cu liderii organizaţiilor USR.</p>
      <p>Mai mulţi colegi din partid au cerut demisia liderului formaţiunii, Dan Barna, printre aceştia numărându-se şi Cosette Chichirău şi Tudor Benga.</p>
      <p>Deputatul USR Tudor Benga a afirmat că a cerut, la videoconferinţa de luni seara, demisiile lui Dan Barna, Cătălin Drulă şi Ionuţ Moşteanu. El a precizat că i se pare „o scamatorie politică” cererea votului de încredere anunţată de preşedintele USR.</p>
      <p>La discuţiile de la videoconferinţa de luni seara au fost reproşuri şi la adresa vicepreşedintelui USR Ionuţ Moşteanu şi a şefului de campanie Cătălin Drulă, pentru strategia folosită la prezidenţiale şi a felului în care a fost făcută comunicarea, au explicat surse din partid, pentru MEDIAFAX.</p>
    </article>
  </body>
</html>