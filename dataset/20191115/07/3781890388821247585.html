<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741818"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T07:59:00+00:00"/>
    <meta property="og:title" content="รวบหนุ่มหึงโหดทารุณพีอาร์สาว ถ่ายคลิปข่มขืนประจาน"/>
    <meta property="og:description" content="ตำรวจรวบหนุ่มวัย 28 ปี ตบตีทารุณสาวพีอาร์ร้านอาหาร ก่อนถ่ายคลิปขืนใจโพสต์ประจานแล้วรีบลบออก อ้างหึงหวงหลังเห็นฝ่ายหญิงนั่งคุยชายอื่น ยังให้การปฏิเสธไม่ได้ข่มขืน ลั่นเป็นแฟนกันอยู่แล้ว"/>
  </head>
  <body>
    <article>
      <h1>รวบหนุ่มหึงโหดทารุณพีอาร์สาว ถ่ายคลิปข่มขืนประจาน</h1>
      <address>
        <time datetime="2019-11-15T07:59:00+00:00">15 Nov 2019, 07:59</time>
      </address>
      <figure>
        <img src="https://www.dailynews.co.th/admin/upload/20191115/news_OMhFdhdnvM151024_533.jpg?v=20191115203"/>
      </figure>
      <p>
        <b>ตำรวจรวบหนุ่มวัย 28 ปี ตบตีทารุณสาวพีอาร์ร้านอาหาร ก่อนถ่ายคลิปขืนใจโพสต์ประจานแล้วรีบลบออก อ้างหึงหวงหลังเห็นฝ่ายหญิงนั่งคุยชายอื่น ยังให้การปฏิเสธไม่ได้ข่มขืน ลั่นเป็นแฟนกันอยู่แล้ว</b>
      </p>
      <p>เมื่อวันที่ 15 พ.ย. ที่กองบังคับการปราบปราม (บก.ป.) พล.ต.ต.จิรภพ ภูริเดช ผบก.ป., พ.ต.อ.อรุณ วชิรศรีสุกัญยา ผกก.2 บก.ป., พ.ต.ท.กษิดิ์เดช เจริญลาภสว.กก.2 บก.ป. ร่วมกับตำรวจ สภ.บางเสาธง จ.สมุทรปราการ นำกำลังจับกุม นายศักดิ์ชัย หรือแจ๊ส ทัพวงค์ อายุ 28 ปี ชาว จ.กำแพงเพชร ตามหมายจับศาลอาญาจังหวัดสมุทรปราการ ที่704/2562 ลง8 พ.ย.62 ข้อหา“ข่มขืนกระทำชำเราผู้อื่นโดยใช้กำลังประทุษร้าย, ทำร้ายร่างกายผู้อื่นจนเป็นเหตุให้เกิดอันตรายแก่กายหรือจิตใจ และบุกรุกเคหสถาน” ซึ่งจับได้ที่บ้านเอื้ออาทรโครงการ 3 หมู่ 15 ต.บางเสาธง อ.บางเสาธง จ.สมุทรปราการ</p>
      <figure>
        <img src="https://www.dailynews.co.th/admin/upload/20191115/news_rSDWrjQPrO151025_533.jpg?v=20191115203?v=3319"/>
      </figure>
      <p> <br/>พ.ต.อ.อรุณ เปิดเผยว่า เมื่อกลางเดือน ต.ค. ที่ผ่านมา น.ส.บี (นามสมมติ) พนักงานพีอาร์อยู่ที่ร้านอาหารแห่งหนึ่งใน อ.บางพลี ได้รู้จักกับนายศักดิ์ชัย ผู้ต้องหา ผ่านทางเฟซบุ๊ก และมีการพูดคุยกันเรื่อยมาในฐานะคนรู้จัก กระทั่งคืนวันที่ 25 ต.ค.ที่ผ่านมา จู่ ๆ นายศักดิ์ชัย ได้มาหาน.ส.บี ที่ร้านอาหารและนั่งรอจนร้านปิด และในขณะที่น.ส.บี กำลังเดินทางกลับห้องพัก นายศักดิ์ชัยได้เดินเข้ามากระชากแขน พร้อมกับบอกให้กลับไปด้วยกัน แต่ฝ่ายหญิงไม่ยอม จึงถูกนายศักดิ์ชัยตบหน้าไปหลายครั้ง รวมทั้งพยายามดึงตัวไปที่รถ แต่ระหว่างนั้นมีพนักงานในร้านพบเห็นเหตุการณ์ จึงรีบมาช่วยไว้ได้ทัน นายศักดิ์ชัยจึงขับรถหนีออกไป</p>
      <figure>
        <img src="https://www.dailynews.co.th/admin/upload/20191115/news_BQArBxMFCk151026_533.jpg?v=20191115203?v=9269"/>
      </figure>
      <p> <br/>อย่างไรก็ตาม เมื่อ น.ส.บี เดินทางกลับไปถึงที่พัก ก็ได้พบเห็นรถของนายศักดิ์ชัย มาจอดรออยู่แล้ว ทำให้ไม่กล้าขึ้นไปที่ห้องพัก เพราะเกรงว่าจะถูกทำร้ายอีก โดยก่อนหน้าไม่นาน นายศักดิ์ชัย พยายามงัดห้องพักของน.ส.บี แต่ทำไม่สำเร็จจึงรีบลงมา ก่อนจะเจอน.ส.บีที่ลานจอดรถ จึงตรงเข้าทำร้ายน.ส.บี ทันที ทั้งเตะและตบ จนฝ่ายหญิงร้องขอให้หยุด นายศักดิ์ชัยก็เลยบอกให้ขึ้นไปคุยกันบนห้องพัก จึงจำต้องเดินตามขึ้นไป ปรากฏว่ากลับถูกนายศักดิ์ชัยใช้กำลังบังคับข่มขืนภายในห้อง อีกทั้งยังใช้โทรศัพท์ถ่ายคลิปวิดีโอเอาไว้ด้วย น.ส.บี จึงอาศัยจังหวะที่นายศักดิ์ชัยเผลอ โทรศัพท์ไปขอความช่วยเหลือจากคนที่รู้จักเพื่อให้ช่วยแจ้งตำรวจมาช่วยเหลือ เมื่อนายศักดิ์ชัยเห็นท่าไม่ดีจึงรีบหลบหนีไป ก่อนจะส่งข้อความข่มขู่ผ่านทางเฟซบุ๊กว่า จะปล่อยคลิปดังกล่าวขณะข่มขืน และมีการโพสต์คลิปดังกล่าวจริง ๆ แต่ผู้เสียหายเห็นเข้าก็เลยรีบลบออก ก่อนจะรีบเข้าแจ้งความที่สภ.บางเสาธง ศาลได้อนุมัติออกหมายจับเอาไว้ กระทั่งตามจับกุมตัวผู้ต้องหาได้ดังกล่าว</p>
      <figure>
        <img src="https://www.dailynews.co.th/admin/upload/20191115/news_QCuJSQtTFB151025_533.jpg?v=20191115203?v=1760"/>
      </figure>
      <p> <br/>สอบสวน นายศักดิ์ชัย ให้การอ้างว่า รู้จักกับน.ส.บี ผ่านเฟซบุ๊กประมาณ 3 สัปดาห์ ก่อนจะนัดเจอและคบหากันในฐานะแฟนสาว วันเกิดเหตุได้ไปหาน.ส.บี ที่ร้านอาหาร และเห็นว่าฝ่ายหญิงกำลังนั่งคุยอยู่กับชายอื่น ทำให้เกิดความหึงหวงและตัดสินใจลงมือทำร้ายร่ายกาย ส่วนเรื่องห้องพักของน.ส.บี ตนไม่ได้งัด เพราะน.ส.บีเป็นคนพาเข้ามาเอง และตนก็ไม่ได้ข่มขืนอีกด้วย เนื่องจากตนได้คบหากันเป็นแฟนอยู่แล้ว จึงไม่ทราบว่าถูกแจ้งความและมีหมายจับ และไม่ได้คิดจะหลบหนีไปไหน เนื่องจากขณะนี้ตนไม่มีงาน ต้องไปอาศัยอยู่กับแฟนอีกคน หลังการสอบสวนจึงนำตัวผู้ต้องหาส่งให้สภ.บางเสาธง ดำเนินคดีต่อไป.</p>
    </article>
  </body>
</html>