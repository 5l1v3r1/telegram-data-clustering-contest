<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89691"/>
    <meta property="og:site_name" content="Denník politika"/>
    <meta property="article:published_time" content="2019-11-15T07:35:06+00:00"/>
    <meta property="og:title" content="Vladimír Országh absolvuje výnimočnú stáž v NHL, pripojí sa ku svojmu bývalému klubu"/>
    <meta property="og:description" content="15.11.2019 (Webnoviny.sk) – Niekdajší slovenský hokejový útočník Vladimír Országh, ktorý sa od leta 2010 venuje trénerskému remeslu, absolvuje výnimočnú stáž v zámorskej NHL. V minulej sezóne stále len 42-ročný rodák z Banskej Bystrice viedol HC Slovan Bratislava v Kontinentálnej hokejovej lige (KHL), o jeho stáži v klube Nashville Predators informuje facebook „belasých.“"/>
  </head>
  <body>
    <article>
      <h1>Vladimír Országh absolvuje výnimočnú stáž v NHL, pripojí sa ku svojmu bývalému klubu</h1>
      <address><time datetime="2019-11-15T07:35:06+00:00">15 Nov 2019, 07:35</time> by <a rel="author">Webnoviny</a></address>
      <p>15.11.2019 (Webnoviny.sk) – Niekdajší slovenský hokejový útočník Vladimír Országh, ktorý sa od leta 2010 venuje trénerskému remeslu, absolvuje výnimočnú stáž v zámorskej NHL. V minulej sezóne stále len 42-ročný rodák z Banskej Bystrice viedol HC Slovan Bratislava v Kontinentálnej hokejovej lige (KHL), o jeho stáži v klube Nashville Predators informuje facebook „belasých.“</p>
      <h3>V Nashville strávil časť kariéry</h3>
      <p>„<i>V ďalších dňoch sa dostane do absolútnej blízkosti realizačného tímu, ktorý z pozície hlavného kouča vedia známy Peter Laviolette</i>,“ referuje slovenský tipsportigista. Vladimír Országh práve v Nashville strávil časť hráčskej kariéry, za „Preds“ hrával v rokoch 2001 až 2004, okrem toho pôsobil aj v New Yorku Islanders.</p>
      <p>V NHL odohral spolu 289 duelov s bilanciou 54 gólov a 65 asistencií, v play-off pridal 6 štartov (2+0).</p>
      <h3>Zažije tréningy a prípravu na zápasy</h3>
      <p>„<i>V Spojených štátoch strávi takmer 14 dní, zažije tréningy a prípravu na stretnutia s mužstvom, ako aj samotné zápasy profiligy. Vladovi k skvelej príležitosti gratulujeme, držíme palce a veríme, že jeho klubová trénerská kariéra bude už čoskoro pokračovať</i>,“ uvádza sa v správe.</p>
      <p>Országh v úvode trénerskej kariéry pôsobil ako asistent v Banskej Bystrici, neskôr klub spod Urpína viedol ako hlavný kouč. V Slovane bol asistentom Miloša Říhu v ročníku 2014/2015 a sám klub viedol v sezóne 2018/2019. Popri klubových povinnostiach pracoval aj pri slovenskej reprezentácii, post asistenta trénera zastával v ročníkoch 2013/2014, 2014/2015 a 2017/2018.</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a>, <a href="https://www.webnoviny.sk/tag/trener/"><u>tréner</u></a><br/>Zdroj: Webnoviny.sk – <a href="https://www.webnoviny.sk/1507363-2/"><u>Vladimír Országh absolvuje výnimočnú stáž v NHL, pripojí sa ku svojmu bývalému klubu</u></a> © SITA Všetky práva vyhradené.</p>
    </article>
  </body>
</html>