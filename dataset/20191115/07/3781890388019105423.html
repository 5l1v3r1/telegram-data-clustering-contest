<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741784"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T07:05:00+00:00"/>
    <meta property="og:title" content="ลูกสาวร่ำไห้ดูร่างไร้วิญญาณ พ่อบิดบิ๊กไบค์ชนป้ายดับ!!"/>
    <meta property="og:description" content="พนักงานขับรถขนส่งจังหวัดนครนายก บิดบิ๊กไบค์กลับจากงานเลี้ยงส่งเพื่อน เสียหลักแหกโค้งพุ่งชนป้ายบอกทางขนาดใหญ่คอหักเสียชีวิตคาที่"/>
  </head>
  <body>
    <article>
      <h1>ลูกสาวร่ำไห้ดูร่างไร้วิญญาณ พ่อบิดบิ๊กไบค์ชนป้ายดับ!!</h1>
      <address>
        <time datetime="2019-11-15T07:05:00+00:00">15 Nov 2019, 07:05</time>
      </address>
      <p>
        <b>พนักงานขับรถขนส่งจังหวัดนครนายก บิดบิ๊กไบค์กลับจากงานเลี้ยงส่งเพื่อน เสียหลักแหกโค้งพุ่งชนป้ายบอกทางขนาดใหญ่คอหักเสียชีวิตคาที่</b>
      </p>
      <p>เมื่อวันที่ 15 พ.ย. 62 พ.ต.ต.วีระศักดิ์ ญาณวุฒิโฑ สว.สอบสวน สภ.เมืองนครนายก ได้รับแจ้งเหตุรถจักรยานยนต์ชนป้ายบอกทางมีผู้เสียชีวิต บนถนนสายนครนายก-น้ำตกสาริกา หน้าทางเข้าร้านคุงเจริญวัสดุก่อสร้าง เขตเทศบาลเมืองนครนายก รุดไปตรวจสอบพร้อมแพทย์เวร รพ.นครนายก และหน่วยกู้ภัยสว่างอริยะธรรมสถาน ที่เกิดเหตุพบรถจักรยานยนต์บิ๊กไบค์ ยี่ห้อฮอนด้า หมายเลขทะเบียน 1 กด-8562 ลพบุรี ล้มอยู่ในสภาพพังเสียหาย ใกล้กันพบ นายภิญโญ วงษ์เสงี่ยม อายุ 32 ปี อยู่บ้านเลขที่ 161 หมู่ 5 ต.บ้านใหญ่ อ.เมืองนครนายก พนักงานขับรถของสำนักงานขนส่ง จ.นครนายก นอนคว่ำหน้าเสียชีวิตสภาพศพคอหัก แขนหัก นิ้วนางข้างซ้ายขาด และมีรอยถลอกทั่วร่างกาย นอกจากนี้ยังพบป้ายเหล็กบอกทางขนาดใหญ่ถูกชนจนพังเสียหาย ต่อมาลูกสาวเดินทางมาดูศพถึงกับร่ำไห้ด้วยความเสียใจ<br/><br/>จากการสอบสวนของตำรวจเบื้องต้นทราบว่า นายภิญโญ ผู้ตายได้ไปร่วมงานเลี้ยงส่งเพื่อนร่วมงานในตัวเมืองนครนายก กระทั่งเวลา 00.30 น.ของวันนี้ หลังจากเลิกงานเลี้ยงได้ขี่รถจักรยานยนต์บิ๊กไบค์คันดังกล่าวเพื่อกลับบ้านพัก เมื่อมาถึงที่เกิดเหตุซึ่งเป็นทางโค้ง ผู้ตายน่าจะขี่มาด้วยความเร็วและน่าจะมีอะไรบางตัดหน้าจึงหักหลบทำให้รถเสียหลักแหกโค้งพุ่งเข้าชนป้ายเหล็กบอกทางขนาดใหญ่ จนเป็นเหตุให้เสียชีวิตดังกล่าว อย่างไรก็ตาม จะได้ส่งศพไปทำการชันสูตรอีกครั้ง พร้อมประสานญาติรับศพไปประกอบพิธีทางศาสนาต่อไป.</p>
    </article>
  </body>
</html>