<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/15/rudolph-giuliani-indagato-finanziamenti-elettorali/"/>
    <meta property="og:site_name" content="Il Post"/>
    <meta property="article:published_time" content="2019-11-15T07:56:35+00:00"/>
    <meta property="og:title" content="Bloomberg dice che Rudolph Giuliani è indagato per violazione della legge sui finanziamenti elettorali e altri reati"/>
    <meta property="og:description" content="Il sito di news Bloomberg dice che Rudolph Giuliani, ex sindaco di New York e ora avvocato personale di Trump, è indagato dai pubblici ministeri federali nell'ambito di un'inchiesta su alcune sue operazioni finanziarie. Bloomberg cita tre funzionari dell'amministrazione statunitense e scrive che il sospetto contro"/>
  </head>
  <body>
    <article>
      <h1>Bloomberg dice che Rudolph Giuliani è indagato per violazione della legge sui finanziamenti elettorali e altri reati</h1>
      <address>
        <time datetime="2019-11-15T07:56:35+00:00">15 Nov 2019, 07:56</time>
      </address>
      <p>Il sito di news <i>Bloomberg</i> <a href="https://www.bloomberg.com/news/articles/2019-11-14/durbin-wants-2020-democrats-at-senate-trial-impeachment-update">dice</a> che <a href="https://www.ilpost.it/2019/10/20/rudy-giuliani/">Rudolph Giuliani</a>, ex sindaco di New York e ora avvocato personale di Trump, è indagato dai pubblici ministeri federali nell’ambito di un’inchiesta su alcune sue operazioni finanziarie. <i>Bloomberg</i> cita tre funzionari dell’amministrazione statunitense e scrive che il sospetto contro Giuliani è quello di possibili violazioni delle regole sui finanziamenti elettorali e di azioni illegali di lobby all’estero. Uno dei funzionari ipotizza anche una possibile accusa per corruzione di funzionari stranieri o cospirazione. A indagare su Giuliani è l’ufficio del procuratore federale di Manhattan, che Giuliani stesso guidava prima di diventare sindaco di New York.</p>
      <p>Giuliani è una figura centrale nell’ambito <a href="https://www.ilpost.it/2019/11/14/come-procede-impeachment-trump/">dell’inchiesta per l’impeachment</a> contro Trump: se venisse accusato o incriminato sarebbe un grave problema per Trump, scrive <i>Bloomberg</i>, soprattutto se venisse provato che Giuliani ha commesso un crimine per conto del presidente.</p>
    </article>
  </body>
</html>