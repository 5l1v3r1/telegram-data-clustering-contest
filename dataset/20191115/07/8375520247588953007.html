<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/jevropeyska-solidarnist-gotuje-fundamentalni-popravki-do-zakonu-pro-rinok-zemli-yaki-znimut-zakladeni-v-nomu-riziki-640082.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T07:08:00+00:00"/>
    <meta property="og:title" content="«Європейська солідарність» готує фундаментальні поправки до закону про ринок землі, які знімуть закладені в ньому ризики"/>
    <meta property="og:description" content="Артур Герасимов: Перше – це концентрація землі в одних руках, 200 тис. гектарів – в одні руки"/>
  </head>
  <body>
    <article>
      <h1>«Європейська солідарність» готує фундаментальні поправки до закону про ринок землі, які знімуть закладені в ньому ризики</h1>
      <address>
        <time datetime="2019-11-15T07:08:00+00:00">15 Nov 2019, 07:08</time>
      </address>
      <h4>Артур Герасимов: Перше – це концентрація землі в одних руках, 200 тис. гектарів – в одні руки</h4>
      <p>Фракція «Європейська солідарність» підтримує запровадження цивілізованого ринку землі в Україні. Але той документ, який був проголосований у першому читанні у середу, не має нічого спільного з законом про ринок землі. Про це в ефірі програми «Право на владу» заявив співголова фракції «Європейська солідарність» Артур Герасимов, йдеться на <a href="https://eurosolidarity.org/%d0%b0%d1%80%d1%82%d1%83%d1%80-%d0%b3%d0%b5%d1%80%d0%b0%d1%81%d0%b8%d0%bc%d0%be%d0%b2-%d0%bc%d0%b8-%d0%b3%d0%be%d1%82%d1%83%d1%94%d0%bc%d0%be-%d1%84%d1%83%d0%bd%d0%b4%d0%b0%d0%bc%d0%b5%d0%bd%d1%82/">сайті політсили</a>.</p>
      <p>«Європейська солідарність» була, є і буде за цивілізований ринок землі. Але ми завжди читаємо те, що голосується. І те, що голосувалося вчора, законом про ринок землі назвати не можна. Саме тому до другого читання ми будемо дуже ретельно готувати серйозні поправки. Для того, щоб виправити фундаментальні недоліки в цьому законі», – повідомив Артур Герасимов.</p>
      <p>«Перше – це концентрація землі в одних руках. Двісті тисяч гектарів – в одні руки! Наприклад, Яворівський район Львівської області – площа 155 тисяч гектарів. Решетилівський район Полтавської області – 100 тисяч гектарів. Овідіопольський район Одеської області – 80 тисяч гектарів. А ви пропонуєте 200 тисяч гектарів в одні руки. Тобто закон не для українців, а для олігархів», – наголосив Герасимов.</p>
      <p>«Друге питання. Чому не встановлена мінімальна ціна? Наша вимога, щоб мінімальна ціна була не менше 50-75 тисяч гривень за гектар залежно від типу землі», – зазначив співголова фракції.</p>
      <p>«І третій момент. Ретельна перевірка коштів за які купується земля. Адже запобіжників, що це куплять росіяни, наразі немає», – застеріг Герасимов.</p>
      <p>Він повідомив, що «Європейська солідарність» озвучувала свої пропозиції ще до першого читання, однак монобільшість їх не врахувала.</p>
      <p>«На одному з перших засідань профільного комітету було сказано, що перед тим як буде прийматися цей закон, буде його широке обговорення і пройдуть парламентські слухання. Тепер ці парламентські слухання будуть після ухвалення закону. Треба було спочатку провести ці слухання, і тільки після того виходити на голосування», – наголосив Герасимов.</p>
      <p>Як відомо, 13 листопада Верховною Радою <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">закон про продаж землі було ухвалено</a> у першому читанні. «За» проголосувало 240 депутатів.</p>
      <p>14 листопада Верховна Рада України в першому читанні підтримала законопроект № 2195, який пропонує <a href="https://glavcom.ua/news/nardepi-pidtrimali-prodazh-zemli-cherez-internet-639979.html">дозволити продаж землі на електронних аукціонах</a></p>
      <blockquote><b>Читайте також<br/></b>   •  <b><a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html">Готуйтесь до землі! «Слуги народу» звели рахунки з Леніним, Сталіним та Тимошенко<br/></a></b>   •  <b><a href="https://glavcom.ua/country/politics/razumkov-referendum-pro-rinok-zemli-mozhe-vidbutisya-do-2024-roku-640038.html">Разумков: референдум про ринок землі може відбутися до 2024 року</a></b></blockquote>
      <related>
        <a href="https://glavcom.ua/news/poroshenko-zhorstko-vidreaguvav-na-zayavu-pristayka-pro-vihid-ukrajini-iz-minskih-ugod-639937.html"/>
        <a href="https://glavcom.ua/news/rinok-zemli-u-poroshenka-gotuyut-popravki-yaki-ne-dadut-skoncentruvati-resursi-v-odnih-rukah--639754.html"/>
        <a href="https://glavcom.ua/economics/finances/irina-gerashchenko-zakon-pro-zemlyu-u-teperishnomu-viglyadi-uhvalyuvati-ne-mozhna-639611.html"/>
      </related>
    </article>
  </body>
</html>