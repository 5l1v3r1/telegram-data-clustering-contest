<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-pelosi-trump-habarnytstvo/30273106.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T07:26:49+00:00"/>
    <meta property="og:title" content="Пелосі: розмова Трампа з Зеленським – це не «послуга за послугу», а хабарництво"/>
    <meta property="og:description" content="Президент Сполучених Штатів Дональд Трамп вже зізнався у «хабарництві», яке є підставою для імпічменту, заявила 14 листопада спікерка Палати представників США Ненсі Пелосі. Виступаючи на пресконфере"/>
  </head>
  <body>
    <article>
      <h1>Пелосі: розмова Трампа з Зеленським – це не «послуга за послугу», а хабарництво</h1>
      <address>
        <time datetime="2019-11-15T07:26:49+00:00">15 Nov 2019, 07:26</time>
      </address>
      <p>Президент Сполучених Штатів Дональд Трамп вже зізнався у «хабарництві», яке є підставою для імпічменту, заявила 14 листопада спікерка Палати представників США Ненсі Пелосі.</p>
      <p>Виступаючи на пресконференції, Пелосі уточнила те, як, на її думку, варто характеризувати розмову Трампа з президентом України Володимиром Зеленським. Поширеним формулюванням був латинський вислів quid pro quo у значенні «послуга за послугу».</p>
      <p>«Те, в чому зізнався президент і назвав «повним успіхом» – я б сказала, це повний провал. Це хабарництво», – сказала Пелосі.</p>
      <p>Таким чином вона описала телефонну розмову Трампа й Зеленського, яку сам Трамп охарактеризував як «чудову» та заперечує, що припускався будь-яких порушень.</p>
      <p><b>Читайте також: <a href="https://www.radiosvoboda.org/a/news-tv-impichment-slukhannia-trump/30272980.html">Майже 14 мільйонів людей у США подивилися по телебаченню публічні слухання щодо імпічменту</a></b>​</p>
      <p>«Хабар полягає в тому, щоб надавати або відмовляти у військовій допомозі у відповідь на публічне оголошення неправдивого розслідування, пов’язаного з виборами. Ось у чому хабарництво», – заявила голова Палати представників.</p>
      <p>Згідно з конституцією США, «зрада, хабарництво або інші злочини та порушення» є такими, за які президент підлягає імпічменту. Чимало критиків Трампа використовували латинський термін quid pro quo, але згодом перейшли на більш зрозумілі широкому загалу визначення «хабарнитво» або «вимагання».</p>
      <p>Заява Пелосі пролунала перед другим днем публічних слухань в рамках процедури імпічменту Трампа, ініційованої демократами.</p>
      <p>Очікується, що колишня посол США в Києві Марі Йованович почне давати свідчення о 9 ранку 15 листопада (близько 16 години за Києвом).</p>
      <p>Йованович несподівано відкликали з її посади в травні 2019 року. Вона назвала цей крок політично вмотивованим та пов’язаним із неправдивими звинуваченнями.</p>
      <p>
        <b>Читайте також: <a href="https://www.radiosvoboda.org/a/svidchennia-v-kongresi-tezlora-ta-kenta/30272138.html">На відкритих слуханнях про імпічмент заявили про потенційно важливого свідка​</a></b>
      </p>
      <p>Три дні громадських слухань заплановані також і на наступний тиждень. Посол США в ЄС Гордон Сондленд має дати свідчення 20 листопада. У той же день очікується, що на допит з’являться заступник помічника міністра оборони США Лора Купер і заступник держсекретаря Девід Гейл, 21 листопада – колишній чиновник Ради національної безпеки Фіона Гілл.</p>
      <p>Ці свідки вже виступали перед комітетами Палати представників США за зачиненими дверима.</p>
      <p>Розслідування про <a href="https://www.radiosvoboda.org/a/news-trump-impeachment/30181909.html">можливість імпічменту Трампа</a> в США ведеться у зв’язку з висловленими на адресу Трампа звинуваченнями в тому, що він <a href="https://www.radiosvoboda.org/a/news-zelenskyi-trump-tysk/30234212.html">тиснув на президента України </a>Володимира Зеленського з метою завдати шкоди своєму політичному опонентові Джо Байдену.</p>
      <p>Демократи в Конгресі розцінюють це як зловживання повноваженнями.</p>
      <p>Трамп <a href="https://www.radiosvoboda.org/a/news-trump-impeachment/30182494.html">називає розслідування</a> «полюванням на відьом», вказуючи на розшифровку його розмови із Зеленським як на доказ того, що він не порушив жодного закону. Республіканці підтримують президента.</p>
    </article>
  </body>
</html>