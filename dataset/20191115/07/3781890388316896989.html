<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741813"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T07:50:00+00:00"/>
    <meta property="og:title" content="ยันภาพพล.ต.ต.ฟุบบนเก้าอี้ ถูกยิงก่อนตร.สวมกุญแจมือ"/>
    <meta property="og:description" content="แหล่งข่าวยันภาพ 'พล.ต.ต.ธารินทร์'ถูกจับใส่กุญแจมือว่อนโซเชียลฯ เผยจับใส่กุญแจมือหลังก่อเหตุเพื่อความปลอดภัย โดยผู้ก่อเหตุได้รับบาดเจ็บยังไม่เสียชีวิต ก่อนนำตัวส่งโรงพยาบาลเสียชีวิตในเวลาต่อมา "/>
  </head>
  <body>
    <article>
      <h1>ยันภาพพล.ต.ต.ฟุบบนเก้าอี้ ถูกยิงก่อนตร.สวมกุญแจมือ</h1>
      <address>
        <time datetime="2019-11-15T07:50:00+00:00">15 Nov 2019, 07:50</time>
      </address>
      <figure>
        <img src="https://www.dailynews.co.th/admin/upload/20191115/news_hOZjwktouI144814_533.jpg?v=20191115171"/>
      </figure>
      <p>
        <b>แหล่งข่าวยันภาพ "พล.ต.ต.ธารินทร์"ถูกจับใส่กุญแจมือว่อนโซเชียลฯ เผยจับใส่กุญแจมือหลังก่อเหตุเพื่อความปลอดภัย โดยผู้ก่อเหตุได้รับบาดเจ็บยังไม่เสียชีวิต ก่อนนำตัวส่งโรงพยาบาลเสียชีวิตในเวลาต่อมา </b>
      </p>
      <p>กรณี พล.ต.ต.ธารินทร์​ จันทราทิพย์ อดีตรองจเรตำรวจเกษียณราชการ วัย 67 ปี ซึ่งเป็นจำเลย ก่อเหตุชักปืนยิงคู่กรณีฝ่ายโจก์ ทำให้ นายบัญชา ปรมีคณาภรณ์ อดีตสมาชิกสภาปฏิรูปแห่งชาติ และนายวิจัย​สุขรมย์ ทนายความ เสียชีวิต ส่วนนางสุภาพร ปรมีคณาภรณ์ ภรรยาของนายบัญชา และทนายความอีกคนบาดเจ็บ ก่อนที่นายธนากร ธีรวโรดม เสมียนทนาย จะเอาปืนตำรวจศาลมายิง พล.ต.ต.ธารินทร์ จนเสียชีวิตไปด้วย สรุปเสียชีวิตรวม 3 ศพ บาดเจ็บ 2 ราย เหตุเกิดหน้าบัลลังก์ศาลจังหวัดจันทบุรี ส่วนปมเหตุมาจากการฟ้องเรื่องที่ดินมานาน 10 ปี<br/> <br/>เกี่ยวกับเรื่องนี้วันที่ 15 พ.ย. บนโลกออนไลน์โดยเฉพาะแอปพลิเคชั่นไลน์ มีการแชร์ภาพ พล.ต.ต.ธารินทร์ ในสภาพลำตัวนอนพาดไปกับเก้าอี้ในห้องพิจารณาคดี หน้าบัลลังก์พร้อมถูกใส่กุญแจมือไว้ และมีตำรวจนอกเครื่องแบบ 2 นายยืนอยู่ข้าง ๆ ทั้งนี้แหล่งข่าวซึ่งเป็นตำรวจในที่เกิดเหตุ เปิดเผยว่า ภาพดังกล่าวที่เผยแพร่ทางโซเชียลฯ เป็นเหตุเข้าใจผิด โดยการสวมกุญแจมือเกิดขึ้นหลังจากสิ้นสุดเสียงปืน เนื่องจากขณะนั้นพล.ต.ต.ธารินทร์ ผู้ก่อเหตุ อยู่ในสภาพบาดเจ็บแต่ยังไม่เสียชีวิต การใส่กุญแจมือเพื่อความปลอดภัย ก่อนถูกนำตัวส่งโรงพยาบาลและเสียชีวิตในเวลาต่อมา  เหตุการณ์ดังกล่าวไม่ใช่เป็นการยิงผู้ก่อเหตุขณะถูกใส่กุญแจมือตามที่โลกโซเชียลฯแชร์ภาพอยู่ในขณะนี้.<br/><br/><b>อ่านข่าวที่เกี่ยวข้อง...<br/><br/>- <a href="https://www.dailynews.co.th/crime/741421">เผยเทคนิคแอบปืนเข้าศาล รอช่วงรปภ.'เคารพธงชาติ'</a> <br/><br/>- <a href="https://dailynews.co.th/crime/741636">ตร.ศาลจันทบุรีซัด'เสมียนทนาย'แย่งปืน ยิง'พล.ต.ต.'ดับ</a></b></p>
    </article>
  </body>
</html>