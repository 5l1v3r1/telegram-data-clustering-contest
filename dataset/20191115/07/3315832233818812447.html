<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/c430ce259382a892/pldm-tradatorii-de-patrie-din-psrm-si-penalii-din-pdm-si-au-dat-mana-pentru-a-l-salva-pe-plahotniuc.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T07:45:16+00:00"/>
    <meta property="og:title" content="PLDM: „Trădătorii de patrie din PSRM și penalii din PDM și-au dat mâna pentru a-l salva pe Plahotniuc”"/>
    <meta property="og:description" content="„Partidul Liberal Democrat din Moldova califică demiterea Guvernului Sandu și numirea, în mare grabă, a noului Guvern PSRM drept o acțiune premeditată, menită să deturneze parcursul nostru european și să readucă totalmente Republica Moldova în sfera de influență și de interese a Federației Ruse”, sunt declarațiile Partidului Liberal Democrat exprimate printr-un comunicat de presă."/>
  </head>
  <body>
    <article>
      <h1>PLDM: „Trădătorii de patrie din PSRM și penalii din PDM și-au dat mâna pentru a-l salva pe Plahotniuc”</h1>
      <address><time datetime="2019-11-15T07:45:16+00:00">15 Nov 2019, 07:45</time> by <a rel="author">Jurnal.md</a></address>
      <p>
        <b><i>„Partidul Liberal Democrat din Moldova califică demiterea Guvernului Sandu și numirea, în mare grabă, a noului Guvern PSRM drept o acțiune premeditată, menită să deturneze parcursul nostru european și să readucă totalmente Republica Moldova în sfera de influență și de interese a Federației Ruse”, </i>sunt declarațiile Partidului Liberal Democrat exprimate printr-un comunicat de presă.</b>
      </p>
      <p>„Trădătorii de patrie din PSRM și penalii din PDM și-au dat mâna pentru a bloca reformele începute în cadrul Acordului de Asociere cu UE și pentru a-l salva pe oligarhul fugar Plahotniuc și pe acoliții acestuia de răspundere în fața unei justiții independente.</p>
      <p>Republica Moldova este din nou în pericol! Toată puterea în stat a ajuns în mâinile unui singur om, controlat de Kremlin – Igor Dodon. Având un control total asupra principalelor structuri de securitate și sectoare ale statului, un guvern de buzunar și un procuror general loial, Dodon va gestiona, în interesul clanurilor mafiote, dosarele de rezonanță, precum: furtul miliardului, concesionarea obiectelor strategice ale statului, schemele de monopol sau dosarul intermediarilor din sistemul energetic. În acest sens, cârdășia deschisă cu partidul oligarhului Plahotniuc indică asupra unei legături evidente dintre Dodon, PSRM și aceste structuri criminale.</p>
      <p>În acest context, Partidul Liberal Democrat din Moldova avertizează noua alianță Dodon – Plahotniuc că pentru orice tentativă de schimbare a vectorului european sau de confiscare a cuceririlor democratice și naționale va împărtăși soarta regimului Voronin.</p>
      <p>Partidul Liberal Democrat din Moldova face apel la vigilență și solidaritate către toți cetățenii Republicii Moldova, indiferent de opțiunile lor politice. Numai noi, cetățenii acestei țări, suntem garanția că interesul național, valorile democratice și principiile statului de drept vor fi mai presus de toate.</p>
      <p>Noi, liberal-democrații, optăm pentru o agendă comună cu toate partidele pro-europene, astfel încât să putem oferi Republicii Moldova o alternativă democratică și europeană”, se arată scris în comunicatul emis de PLDM.</p>
    </article>
  </body>
</html>