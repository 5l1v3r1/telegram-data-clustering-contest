<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics-newspaper/_rodina-dubinskogo-maye-24-kvartiri-ta-17-avtivok/938191"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:25:00+00:00"/>
    <meta property="og:title" content="Родина Дубінського має 24 квартири та 17 автівок"/>
    <meta property="og:description" content="Народний депутат від партії &quot;Слуга народу&quot; Олександр Дубінський, його дружина Леся Цибко та мати Алла Березовська мають 24 квартири, два будинки, 17 автомобілів і 70 соток землі. Загальна вартість майна &amp;mdash; $2,5 млн. Підрахували статки журналісти програми &quot;Наші гроші з Денисом ..."/>
  </head>
  <body>
    <article>
      <h1>Родина Дубінського має 24 квартири та 17 автівок</h1>
      <address><time datetime="2019-11-15T07:25:00+00:00">15 Nov 2019, 07:25</time> by <a rel="author">Ольга КИРИЛЕНКО</a></address>
      <p>Народний депутат від партії "Слуга народу" Олександр Дубінський, його дружина Леся Цибко та мати Алла Березовська мають 24 квартири, два будинки, 17 автомобілів і 70 соток землі. Загальна вартість майна — $2,5 млн. Підрахували статки журналісти програми "Наші гроші з Денисом Бігусом".</p>
      <p>— Я купив багато ще до того, як пішов працювати на телебачення, — говорить у коментарі "Радіо Свобода" <b>38-річний Олександр Дубінський</b>. — Жодного майна, про яке ви говорите в цьому псевдорозслідуванні, не набув після початку роботи в політиці.</p>
      <p>2019 року подавати декларацію нардеп відмовився, бо цього не вимагає Національне агентство з питань запобігання корупції. Заповнюватиме її навесні 2020-го.</p>
      <p>Дубінський володіє 10 автомобілями, сім із яких — "Мерседеси", за даними журналістів. Купив їх упродовж останніх п'яти років. Постійно користується "Тойотою Ленд Крузер" за майже $50 тис., записаною на матір. У Алли Березовської сім автівок, зокрема два "Мерседеси", "Ленд Крузер" і "Мазератті".</p>
      <p>— Мама любить швидкість, — сказав депутат, коментуючи цей факт. До 2016 року її офіційним джерелом доходу була пенсія.</p>
      <p>У Києві Дубінський має дві квартири в будинку, прилеглому до п'ятизіркового готелю "Фермонт гранд готель". У Хотові під Києвом — шість земельних ділянок.</p>
      <p>Ще сім квартир у столиці має його дружина Леся Цибко. За три роки вона вклала в нерухомість майже $300 тис. 19 об'єктів нерухомості за чотири роки купила в Києві й області мати нардепа. Їхня сукупна вартість — майже $1 млн.</p>
      <p>У парламент дев'ятого скликання Олександр Дубінський пройшов у 94-му мажоритарному окрузі на Київщині. Балотувався від партії "Слуга народу". Отримав 40,95% голосів, обійшовши самовисуванця екс-нардепа від "Блоку Петра Порошенка" Ігоря Кононенка.</p>
      <p>До виборів працював журналістом, телеведучим програми "Гроші" на телеканалі олігарха Ігоря Коломойського. Проект готує журналістські розслідування — викриває хабарників, чиновників і політиків, які зло­вживають посадою, стверджує телеканал "1+1".</p>
    </article>
  </body>
</html>