<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/rapor-yargi-reformu-paketi-aihm-yolunda-yeni-bir-engel-potansiyeli-tasiyor"/>
    <meta property="og:site_name" content="euronews"/>
    <meta property="article:published_time" content="2019-11-15T07:30:46+00:00"/>
    <meta property="og:title" content="Yargı reformu paketine 'AİHM yolunda yeni bir engel' eleştirisi"/>
    <meta property="og:description" content="“Yargı Reformu Paketi: AİHM Yolunda Bir Yeni Engel” başlıklı rapor yayımlayan İfade Özgürlüğü Derneği (İFÖD) birinci yargı paketinin Avrupa İnsan Hakları Mahkemesi’ne (AİHM) başvuru sürecini geciktirme potansiyeli taşıdığı uyarısında bulundu."/>
  </head>
  <body>
    <article>
      <h1>Yargı reformu paketine 'AİHM yolunda yeni bir engel' eleştirisi</h1>
      <address><time datetime="2019-11-15T07:30:46+00:00">15 Nov 2019, 07:30</time> by <a rel="author">Euronews </a></address>
      <p>Yargı Reformu Strateji Belgesi çerçevesinde hazırlanan 1'inci yargı paketi 7188 sayılı yasanın Cumhurbaşkanı Recep Tayyip Erdoğan tarafından onaylanması ile yürürlüğe girdi.</p>
      <p>Birçok yasada değişiklik getiren bu torba yasanın en çok konuşulan ve en hızlı sonuç veren hükmü ise belirli suçlara temyiz yolunu açan 29'uncu maddesi oldu. “İfade özgürlüğü suçları” olarak tanımlanan suçlara temyiz yolu açıldı. Ancak İfade Özgürlüğü Derneği (İFÖD) pakete ciddi eleştiriler getiren bir rapor yayımladı. “Yargı Reformu Paketi: AİHM Yolunda Bir Yeni Engel” başlıklı rapor paketin Avrupa İnsan Hakları Mahkemesi'ne (AİHM) başvuru sürecini geciktirme potansiyeli taşıdığı uyarısında bulundu.</p>
      <h3>Rapor: "Yargı paketi, istinaf sisteminin başarısız olduğunun kabulü"</h3>
      <p>Raporun sonuç kısmında şöyle denildi: “Dolayısıyla ilk bakışta çok olumlu gözüken ifade özgürlüğü suçlarına temyiz yolunun açılmasına ilişkin düzenleme aslında orta ve uzun vadede hükümeti Avrupa İnsan Hakları Mahkemesi önünde sistematik ihlal faili olarak gözükmekten kurtaran ve bu nedenle ifade özgürlüğü açısından negatif sonuç doğuran bir düzenleme olma potansiyeli taşıyor.”</p>
      <p>Rapora göre bu yeni değişiklik, “daha üçüncü yılında istinaf sisteminin başarısız olduğunun kabulü anlamına” geliyor. Hükümetin özellikle son yıllarda ifade ve basın özgürlüğüne yönelik baskı uyguladığı gerekçesiyle hem uluslararası örgütler hem de uluslararası sivil toplum örgütleri tarafından sert bir şekilde eleştirildiğini belirten rapor, “Yakın zamana kadar bu eleştirileri sert bir şekilde reddeden hükümet, 1. Yargı Paketiyle birlikte, sorun olmadığını söylediği yargılamalara ilişkin bir değişikliğe gitti.” yorumunda bulundu.</p>
      <figure>
        <iframe data-src="https://twitter.com/euronewses/status/1194867430256005122" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Anayasa Mahkemesi’nin (AYM) ifade özgürlüğü ihlalleriyle ilgili başvuruları geciktirdiğine işaret eden rapor şu tespit yaptı: “AYM’nin daha önceki başvuruları geciktirmesi OHAL ve sonrasındaki ani iş yükü artışına bağlanmış ve AİHM tarafından da meşru görülmüştür. Ancak bu gerekçenin artık geçerlilik taşımadığı ortadadır. Gerçekten de, AYM’nin kendi yayımladığı istatistiklere göre 2016 yılında yapılan başvuruların sadece bin 122 tanesi halen derdesttir ve bu o sene yapılan toplam başvuru sayısının yüzde 2,4’üne tekabül etmektedir.”</p>
      <p>Mevcut koşullarda artık AYM’nin mevcut “ifade özgürlüğü suçları”na ilişkin başvuruları daha fazla bekletmesi mümkün gözükmediğine dikkat çeken İFÖD raporu “AYM bu dosyaları daha uzun süre işleme koymazsa, başvurucuların AYM’nin etkili bir hukuk yolu olmaktan çıktığını ileri sürmeleri mümkün olabilecektir.” dedi. Rapora göre başka bir sıkıntı ise AYM’de bekleyen ve temyiz yolu açılmış olan başvurulara ne olacağının belli olmaması.</p>
      <ul>
        <li>
          <a href="https://tr.euronews.com/2019/10/17/yargi-reform-paketi-yasalasti-ceza-daireleri-temyiz-edilebilecek-kararlar-kapsami-buyudu">Yasalaşan yargı reform paketinde neler var?</a>
        </li>
        <li>
          <a href="https://tr.euronews.com/2019/09/11/yeni-yargi-reformu-uzmanlar-nasil-degerlendiriyor">Yargı Reformu'nda ilk paket yasalaştı: Yargı reformu nedir, uzmanlar nasıl değerlendiriyor?</a>
        </li>
      </ul>
    </article>
  </body>
</html>