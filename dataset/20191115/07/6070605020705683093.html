<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2344565600.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T07:24:42+00:00"/>
    <meta property="og:title" content="Premi Cervantes per a Margarit, cinc Grammy per a Rosalía i Sánchez adverteix ERC: les claus del dia, amb Antoni Bassas (15/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Premi Cervantes per a Margarit, cinc Grammy per a Rosalía i Sánchez adverteix ERC: les claus del dia, amb Antoni Bassas (15/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-15T07:24:42+00:00">15 Nov 2019, 07:24</time>
      </address>
      <p>Ja és divendres, 15 de novembre del 2019. I <a href="https://www.ara.cat/societat/meteo/previsions/Fred-ple-hivern-mitjans-novembre_0_2344565610.html">fa un fred que pela</a>. El termòmetre marca entre 3 i 7 graus menys que ahir. Avui els xàfecs més probables descarregaran en àmbits com l'Empordà i el Ripollès, però no són descartables ruixats de neu a l'altiplà central i en comarques interiors de Tarragona. El cap de setmana serà tranquil però hivernal.</p>
      <figure>
        <img src="https://www.ara.cat/2019/11/15/societat/meteo/previsions/Taull-ahir-tarda-JESUS-PUIGMARTI_2344575634_67406588_117x66.jpg"/>
      </figure>
      <p>
        <a href="https://www.ara.cat/societat/meteo/previsions/Fred-ple-hivern-mitjans-novembre_0_2344565610.html">Fred de ple hivern a mitjans de novembre</a>
      </p>
      <p><b>1.</b> Comencem per premis. <a href="https://www.ara.cat/cultura/Joan-Margarit-guanya-premi-premio-Cervantes_0_2343965732.html">El premi Cervantes de literatura, que s'entrega en presència del reis d’Espanya cada 23 d’abril, ha sigut concedit al poeta Joan Margarit</a>, diu el jurat que per una obra íntima, lúcida i innovadora. L’autor de <i>Joan</i> recordava allò que si tens fred poses la calefacció, però que si tens fred a l’ànima poses la poesia: “Treballo per consolar gent solitària, que som el 100% de la població, ho sàpiguen o no, i que hi ha una eina de consol que, ho sàpiguen o no, és la poesia. Aquesta és la meva feina i amb el que em sento identificat”.</p>
      <figure>
        <img src="https://www.ara.cat/2019/11/14/cultura/Joan-Margarit-guanya-premi-Cervantes_2343975854_67390941_117x66.jpg"/>
      </figure>
      <p>
        <a href="https://www.ara.cat/cultura/Joan-Margarit-guanya-premi-premio-Cervantes_0_2343965732.html">Joan Margarit: “Als que vam néixer durant la guerra, aquest país encara ens fa por”</a>
      </p>
      <p><a href="https://www.ara.cat/cultura/margarit-premi-Cervantes-popular-inesperat_0_2344565593.html">Avui dediquem dues pàgines a Margarit</a>, que ahir a la tarda també va dir: "Als que vam néixer durant la guerra, aquest país encara ens fa por”.</p>
      <p><b>2.</b> I més premis per a catalans. <a href="https://www.ara.cat/cultura/Rosalia-triomfa-Grammy-Latinos-Llatins_0_2344565599.html">Aquesta matinada Rosalía ha guanyat cinc Grammy llatins</a>. Així va agrair el premi al millor disc: “Això és l’últim que m’esperava, us ho juro per Déu”.</p>
      <figure>
        <img src="https://www.ara.cat/2019/11/15/imatges/Rosalia-aquesta-premis-Grammy-Llatins_2344575624_67405807_117x66.jpg"/>
      </figure>
      <p>
        <a href="https://www.ara.cat/cultura/Rosalia-triomfa-Grammy-Latinos-Llatins_0_2344565599.html">Triomf incontestable de Rosalía als Grammy Llatins</a>
      </p>
      <p><b>3.</b> Esquerra va dir que, de moment, no dona els vots a la investidura de Pedro Sánchez, fins que no abandoni “la via repressiva”. I <a href="https://www.ara.cat/politica/ERC-PSOE-Rufian-Lastra-reunio-investidura_0_2343965702.html">el president espanyol en funcions va contestar als republicans</a>: “El PSOE i Unides Podem som les dues úniques organitzacions a nivell nacional que apostem pel diàleg, dins de la Constitució, per resoldre la crisi política a Catalunya”.</p>
      <p>A <a href="https://www.ara.cat/editorial/Sanchez-treballar-suport-independentistes_0_2343965787.html">l’editorial de l’ARA</a> afirmem que Sánchez ha canviat el to (ahir va parlar de “conflicte polític” i no de crisi de convivència) però que ha de fer més passos si vol el suport dels independentistes i tornar a la Declaració de Pedralbes.</p>
      <p><b>4.</b> Per cert, que a <a href="https://www.ara.cat/politica/Barons-PSOE-questionen-coalicio-podem_0_2344565587.html">Pedro Sánchez li estan obrint un front per la dreta... del PSOE!</a> El president de Castella-la Manxa, García Page, va expressar recels per pactar amb Pablo Iglesias i fins i tot Felipe González va tornar a treure el cap: “No tinc elements per jutjar si el que han fet està bé o malament, però no m’agrada que després de discutir tants cops el primer que se sàpiga sigui com es repartiran el càrrecs”.</p>
      <p><b>5.</b> Mentrestant, la consellera <a href="https://www.ara.cat/politica/Clara-Ponsati-policia-escocesa-extradicio_0_2343965695.html">Clara Ponsatí va quedar en llibertat sense càrrecs</a> ni mesures cautelars de cap mena després de comparèixer davant el jutge d’Edimburg, a Escòcia, a qui corresponia gestionar l’ordre d’extradició dictada pel jutge Llarena. El judici definitiu tindrà lloc la primavera de l’any que ve. Així va sortir ahir la consellera dels jutjats: “Satisfeta de l’audiència que hem tingut i disposada a lluitar aquest cas i guanyar-lo. Conservar el passaport és molt bon senyal. Està en mans del jutge i confiem en la justícia escocesa. Persistim i guanyarem”.</p>
      <figure>
        <img src="https://www.ara.cat/2019/11/14/politica/Manifestants-JAMES-MITCHELL-GETTY-IMAGES_2343975750_67381831_117x66.jpg"/>
      </figure>
      <p>
        <a href="https://www.ara.cat/politica/Clara-Ponsati-policia-escocesa-extradicio_0_2343965695.html">El jutge d'Edimburg deixa en llibertat sense càrrecs Clara Ponsatí i no li retira el passaport</a>
      </p>
      <p><b>6.</b> Atenció, perquè <a href="https://www.ara.cat/politica/dels-CDR-reclamara-investigacio-aldarulls_0_2343965813.html">l’Audiència Nacional estudia reclamar les causes obertes per contenidors cremats o autopistes tallades per acabar investigant-les per terrorisme</a> (recordem que hi ja hi ha nou CDR investigats per aquest delicte, així com el Tsunami Democràtic). Ahir, quan feia un mes de la sentència, hi va haver petites protestes al centre de Barcelona i van tornar a cremar-se alguns contenidors, precisament el dia que l’Ajuntament els tornava a col·locar. Els comerciants barcelonins critiquen les protestes diàries i l’acampada de plaça Universitat.</p>
      <p><b>7.</b> Un que ja està investigat a l’Audiència Nacional és qui va ser president del BBVA, <a href="https://www.ara.cat/economia/Francisco-Gonzalez-pagaments-BBVA-Villarejo_0_2343965718.html">Francisco González, per haver pagat a l’excomissari Villarejo per feines d’espionatge massiu</a>. Villarejo fa dos anys que és a la presó.</p>
      <p><b>8.</b> I ja que som al carrer, <a href="https://www.ara.cat/societat/menors-sensesostre-dormen-carrer_0_2344565577.html">a Societat expliquem que cada cop hi ha més joves menors d’edat que dormen al carrer</a>.</p>
      <p><b>9.</b> I <a href="https://www.ara.cat/societat/Contamina-menys-cotxe-hibrid-electric_0_2343965799.html">en un debat organitzat per l’ARA ahir a Sant Cugat sobre com ens desplaçarem en el futur</a>, es van sentir afirmacions com ara que contamina menys el cotxe híbrid que l’elèctric i que si no reduïm el nombre de cotxes que entren cada dia a l’àrea metropolitana ens morirem tots més aviat a causa de la contaminació.</p>
      <figure>
        <img src="https://www.ara.cat/2019/11/14/societat/Contamina-menys-cotxe-hibrid-electric_2343975901_67397017_117x66.jpg"/>
      </figure>
      <p>
        <a href="https://www.ara.cat/societat/Contamina-menys-cotxe-hibrid-electric_0_2343965799.html">“Contamina menys el cotxe híbrid que l'elèctric”</a>
      </p>
      <p><b>10.</b> <a href="https://www.ara.cat/internacional/Liban-protestes_0_2344565595.html">El Líban és a punt del col·lapse després d’un mes de protestes</a>. Ho explica Ethel Bonet des de Beirut.</p>
      <p><b>11.</b> El <a href="https://www.ara.cat/esports/basquet/Madrid-dinamica-positiva-Barca-Eurolliga_0_2343965818.html">Barça de bàsquet va perdre ahir davant el Madrid</a> per 86-76 a l’Eurolliga. <a href="https://www.ara.cat/esports/motor/Jorge-Lorenzo-roda-premsa-anunciar-retirada_0_2343965685.html">El motociclista mallorquí Jorge Lorenzo plega de la competició</a>. I recordeu que aquesta cap de setmana no hi ha partit de Lliga de futbol de Primera perquè hi ha partits de seleccions.</p>
      <figure>
        <img src="https://www.ara.cat/2019/11/14/esports/Jorge-Lorenzo-premsa-que-anunciat_2343975803_67386435_117x66.jpg"/>
      </figure>
      <p>
        <a href="https://www.ara.cat/esports/motor/Jorge-Lorenzo-roda-premsa-anunciar-retirada_0_2343965685.html">Jorge Lorenzo es retira: "Ha arribat el dia, aquesta serà la meva última carrera"</a>
      </p>
      <p>Bon cap de setmana.</p>
    </article>
  </body>
</html>