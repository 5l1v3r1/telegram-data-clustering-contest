<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597419/synexistikan-oi-antikyvernitikes-diadiloseis-sti-xili"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T07:34:00+00:00"/>
    <meta property="og:title" content="Συνεχίστηκαν οι αντικυβερνητικές διαδηλώσεις στη Χιλή"/>
    <meta property="og:description" content="Νέες αντικυβερνητικές διαδηλώσεις έγιναν σε πόλεις της Χιλής χθες Πέμπτη, ενώ η κυβέρνηση συνέχιζε να επεξεργάζεται την πρότασή της για την αναθεώρηση του..."/>
  </head>
  <body>
    <article>
      <h1>Συνεχίστηκαν οι αντικυβερνητικές διαδηλώσεις στη Χιλή</h1>
      <address><time datetime="2019-11-15T07:34:00+00:00">15 Nov 2019, 07:34</time> by <a rel="author">SigmaLive</a></address>
      <p><b>Νέες αντικυβερνητικές διαδηλώσεις έγιναν σε πόλεις της Χιλής χθες Πέμπτη, ενώ η κυβέρνηση συνέχιζε να επεξεργάζεται την πρότασή της για την αναθεώρηση του Συντάγματος, με την ελπίδα ότι έτσι θα βάλει τέλος στις μαζικές εκδηλώσεις διαμαρτυρίας και τις ταραχές που οδεύουν να συμπληρώσουν έναν μήνα.<br/></b> <br/>Οι πορείες που έγιναν χθες στο Σαντιάγο ήταν ειρηνικές, ωστόσο στη Βαλπαραίσο μια ομάδα διαδηλωτών οπλισμένων με καδρόνια και πέτρες ενεπλάκη σε συγκρούσεις με αστυνομικούς, που έκαναν εκτεταμένη χρήση δακρυγόνων, σύμφωνα με το τηλεοπτικό δίκτυο 24 Horas.<br/> <br/>Ο συντηρητικός πρόεδρος Σεμπαστιάν Πινιέρα ακύρωσε την αύξηση της τιμής του εισιτηρίου του μετρό - αυτή ήταν ο πυροκροτητής που προκάλεσε το ξέσπασμα της οργής για τις κοινωνικές ανισότητες - προχώρησε σε ανασχηματισμό και εξήγγειλε μέτρα όπως η αύξηση του κατώτερου μισθού και της κατώτερης σύνταξης και η αύξηση των φόρων για τους πολίτες με τα υψηλότερα εισοδήματα και τις μεγαλύτερες περιουσίες.<br/> <br/>Oμως τα μέτρα αυτά δεν έφεραν αποκλιμάκωση και εντέλει ο πρόεδρος αποδέχθηκε το αίτημα για την αναθεώρηση του Συντάγματος, εν μέρει κληροδότημα της στρατιωτικής δικτατορίας του Αουγκούστο Πινοτσέτ.<br/> <br/>Ωστόσο η κυβέρνησή του και τα κόμματα της αντιπολίτευσης διαφωνούν ως προς τον μηχανισμό διαβούλευσης για την κατάρτιση του νέου Συντάγματος, ιδίως για το εάν θα υπάρξει δυνατότητα άμεσης συμμετοχής των πολιτών, καταγράφουν δημοσιεύματα σε ΜΜΕ της Χιλής.<br/> <br/>Τουλάχιστον 22 άνθρωποι έχουν σκοτωθεί και εκατοντάδες έχουν τραυματιστεί στην αναταραχή στη χώρα της Λατινικής Αμερικής από τη 18η Οκτωβρίου.<br/> <br/>Πηγή: ΚΥΠΕ </p>
    </article>
  </body>
</html>