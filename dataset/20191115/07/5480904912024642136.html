<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/do-obnovy-krajiny-po-tezbe-daly-firmy-od-revoluce-miliardy-korun/1821304?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T07:15:00+00:00"/>
    <meta property="og:title" content="Do obnovy krajiny po těžbě daly firmy od revoluce miliardy korun"/>
    <meta property="og:description" content="Praha - Do obnovy krajiny po těžbě vložily české firmy od revoluce v roce 1989 miliardy korun, další investice plánují. Vyplývá to z vyjádření hnědouhelných společností, které oslovila ČTK. Severočeské doly ze skupiny ČEZ uvedly, že od založení v roce 1994 investovaly do rekultivací 6,7 miliardy korun, těžební společnosti z dnešní skupiny Sev.en Energy pak od privatizace v roce 1993 vynaložily 3,85 miliardy korun. Další peníze jdou také například na úpravu krajiny po těžbě černého uhlí v Moravskoslezském kraji."/>
  </head>
  <body>
    <article>
      <h1>Do obnovy krajiny po těžbě daly firmy od revoluce miliardy korun</h1>
      <address><time datetime="2019-11-15T07:15:00+00:00">15 Nov 2019, 07:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Do obnovy krajiny po těžbě vložily české firmy od revoluce v roce 1989 miliardy korun, další investice plánují. Vyplývá to z vyjádření hnědouhelných společností, které oslovila ČTK. Severočeské doly ze skupiny ČEZ uvedly, že od založení v roce 1994 investovaly do rekultivací 6,7 miliardy korun, těžební společnosti z dnešní skupiny Sev.en Energy pak od privatizace v roce 1993 vynaložily 3,85 miliardy korun. Další peníze jdou také například na úpravu krajiny po těžbě černého uhlí v Moravskoslezském kraji.</p>
      <p>"Do roku 2060 plánujeme vynaložit v našem regionu dalších více než 11 miliard korun," řekl generální ředitel Severočeských dolů (SD) Ivo Pěgřímek. Firma má sídlo v Chomutově. Uvedl, že zatímco od 70. let 20. století do roku 1989 zrekultivovaly SD 644 hektarů, od té doby to bylo 5174 hektarů, což se rovná ploše o rozměru 1300 Václavských náměstí. Do roku 2060 plánuje firma obnovit dalších zhruba 5800 hektarů.</p>
      <p>Podle expertů z České zemědělské univerzity se na rekultivovaných územích SD vyskytuje 420 druhů rostlin, 146 druhů ptáků, 30 druhů savců a 17 druhů obojživelníků a plazů. Nad rekultivovanými plochami létá i 50 druhů motýlů, druhů bezobratlých jsou tu řádově tisíce.</p>
      <p>"Dokonce u nás můžeme nyní nalézt chráněné a ohrožené druhy, které zde byly dříve vzácné. Naší největší chloubou je slavík modráček, který hnízdí v jezírcích na místě bývalé skrývky. Jsme také velmi aktivní ve výsadbě stromů, už jsme vysadili téměř 11 milionů sazenic," dodal Pěgřímek.</p>
      <p>Podle Gabriely Sáričkové Benešové, mluvčí skupiny Sev.en Energy finančníka Pavla Tykače, je dlouhodobá práce a snaha těžařů o zahlazení všech stop po těžbě uhlí patrná na první pohled také na Mostecku. Krajině se podle ní mimo jiné vrací i její zemědělská funkce, tak jak si ji pamatují nejstarší obyvatelé regionu.</p>
      <p>"Bezmála pětina všech zdejších zrekultivovaných ploch je ponechána přirozené obnově. Spolu s univerzitami odborníci zkoumají, za jakou dobu si v území, jako je povrchový lom, příroda poradí sama, a zda se potvrdí myšlenka o vzniku novodobé divočiny pod Krušnými horami," dodala mluvčí. Celkem podle ní těžební firmy na Mostecku ukončily více než 5000 hektarů rekultivací.</p>
      <p>Miliardy korun šly také do rekultivací v někdejším černouhelném Ostravsko-karvinském revíru, například jen v letech 1991 až 2011 stála obnova území poničeného důlní činností firmy OKD minimálně 3,6 miliardy korun. Mezi územím, které se v Moravskoslezském kraji rekultivovalo nebo stále rekultivuje, jsou například dvě třetiny plochy města Karviné, jehož některé části kvůli následkům poddolování zcela zmizely.</p>
      <p>Třeba na místě bývalé rozptýlené zástavby v Lipkách tak bylo za 200 milionů korun vytvořeno golfové hřiště. Následkem těžby vznikla i rozsáhlá vodní plocha (asi 32 hektarů) známá jako Darkovské moře, z něhož se stala rekreační zóna, k dalším jezerům chodí rybáři chytat ryby.</p>
      <p>Podle Jiřího Koželouha z Hnutí Duha stojí nyní před ČR v oblasti rekultivací řada výzev. "Z důvodu změny klimatu musíme s těžbou uhlí skončit nejpozději na začátku třicátých let tohoto století," řekl ČTK. Tam, kde je to vhodné, by podle něj měly budoucí rekultivace zahrnovat vytvoření území pro divokou přírodu.</p>
      <p>"Neměly by to být prostě lány v řadách vysazených stromků. Aby to šlo, je potřeba, aby byla přijata novela horního zákona která zruší moratorium na zvyšování těžebních poplatků a zavede povinnost uhelných těženích firem do poloviny roku 2022 uložit si dlužnou částku na rekultivace a sanace na vázaný účet, tj. aby byly připraveny peníze hotově, a ne jen účetně," uvedl. Dodal, že materiál čeká ve Sněmovně na první čtení.</p>
    </article>
  </body>
</html>