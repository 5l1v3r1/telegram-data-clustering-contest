<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/15/news/borsa_15_novembre_2019-241152925/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T07:50:00+00:00"/>
    <meta property="og:title" content="Spread in calo, Borse positive con Wall Street"/>
    <meta property="og:description" content="Il differenziale tra Btp e Bund cala di oltre dieci punti dopo avere toccato i massimi da fine agosto. Kudlow riaccende le speranze per l'accordo commerciale: &quot;E' vicino&quot;. Ma la spinta finisce a metà mattina"/>
  </head>
  <body>
    <article>
      <h1>Spread in calo, Borse positive con Wall Street</h1>
      <h2>Il differenziale tra Btp e Bund cala di oltre dieci punti dopo avere toccato i massimi da fine agosto. Kudlow riaccende le speranze per l'accordo commerciale: "E' vicino". Ma la spinta finisce a metà mattina</h2>
      <address><time datetime="2019-11-15T07:50:00+00:00">15 Nov 2019, 07:50</time> by <a rel="author">RAFFAELE RICCIARDI</a></address>
      <p><b>MILANO </b>-L'incertezza sul governo messo in scacco dall'Ilva e la fase calda che si annuncia in sede europea per le tematiche bancarie hanno rimesso lo <b>spread tra Btp e Bund tedeschi </b>sotto i riflettori. Il differenziale di rendimento tra i due titoli decennali ha vissuto giovedì una vera e propria impennata, risalendo con 168 punti base sulla piattaforma <i>Bloomberg </i>ai massimi dalla fine di agosto. Oggi tuttavia lo spread è tornato a calare, chiudendo a quota 156 punti con il rendimento del decennale italiano all'1,23 per cento.</p>
      <figure>
        <img src="https://www.repstatic.it/content/nazionale/img/2019/11/15/082303177-dc831840-d546-4eca-aac0-23ea7b2f0fe7.jpg"/>
      </figure>
      <p>L'oscillazione delle spread Btp/Bund del 14 novembre è stata la maggiore da agosto</p>
      <p>Ci sono diversi fattori dietro il movimento degli ultimi giorni. Innanzitutto alcune prese di profitto: dopo il cambio di governo, i titoli di Stato italiani hanno vissuto un forte rafforzamento dovuto solo ed esclusivamente al cambio di "intonazione" della maggioranza. Qualche grande investitore potrebbe esser passato in questi giorni alla cassa. La vicenda dell'acciaieria, poi, sta mettendo a dura prova la tenuta del nuovo esecutivo e non è da escludere che anche la finanza monitori l'evolversi della situazione per capire dove tira il vento da Taranto e anticipare i riflessi che potrà avere sulla politica. C'è poi la proposta del ministro tedesco delle finanze Olaf Scholz di accelerare il dossier sull'unione bancaria, che ha un potenziale risvolto assai pericoloso per l'Italia. In cambio della garanzia comune sui depositi, Berlino vuole che si cambi il modo in cui le banche tengono conto dei titoli di Stato nei loro bilanci: da strumenti a "rischio zero" dovrebbero esser ponderati in base al rischio-Paese. Sarebbe un colpo per gli istituti tricolori, carichi di Btp. Infine c'è alle porte una revisione del meccanismo salva-Stati, l'Esm, che potrebbe dare maggior potere allo strumento sul debito dei Paesi in crisi, bypassando la Commissione europea nella scelta di una ristrutturazione. Insomma, tanti tasselli di un puzzle che ha rimesso l'Italia al centro delle tensioni.<br/><br/>Sul fronte delle Borse, la giornata è partita positiva sulle rinnovate speranze di un accordo - almeno in una "fase uno" - tra Stati Uniti e Cina sul fronte commerciale. Decisive in questo senso le dichiarazioni del consigliere economico della Casa Bianca, Larry Kudlow, che ha assicurato che un accordo preliminare è "vicino". I listini europei, dopo aver perso slancio a metà giornata, terminano tutti in positivo sostenuti dalla buona seduta di Wall Street: <b>Francoforte </b>sale dello 0,45%, <b>Parigi </b>cresce a +0,65% e <b>Milano </b>sale dello 0,46%. Più cauta <b>Londra</b>, che cresce dello 0,14%. A Piazza Affari, <a href="https://www.repubblica.it/economia/finanza/2019/11/15/news/saipem_studia_la_maxi-fusione_con_la_rivale-241154902/">Saipem cresce dell'1,35%</a> dopo le voci di possibile fusione con la rivale Subsea 7. Negli Usa, invece, il Dow Jones sale dello 0,52% mentre lo S&amp;P500 e il Nasdaq aggiungono lo 0,59%.<br/><br/>Fitta l'agenda macroeconomica di oggi. A cominciare dal dato sull'inflazione nell'Eurozona, confermata in calo a ottobre a 0,7%. Per quanto riguarda l'Italia, la bilancia commerciale vede salire il surplus a settembre a 2,8 miliardi (35 miliardi in nove mesi) con una crescita dell'export nel mese dell'1,2 per cento. In calo l'inflazione che a ottobre va in negativo a -0,1%. A mercati chiusi è prevista la revisione del rating da parte dell'agenzia Dbrs. L'indice Empire dell'attività manifatturiera di New York scende a 2,9 punti a novembre dai 4 punti di ottobre e contro un atteso incremento a 5 punti. Sopra le attese le vendite al dettaglio Usa, salite dello 0,3% a ottobre.<br/><br/>Questa mattina l'indice Nikkei 225 della <b>Borsa di Tokyo</b> ha chiuso la seduta in rialzo dello 0,70% a 23.303,32 punti. Miste le altre asiatiche: <b>Hong Kong</b> all'ennesimo giorno di proteste è salita dello 0,3%, <b>Shanghai </b>ha perso lo 0,64% nonostante le rinnovate speranze commerciali. La produzione industriale del Giappone è salita dell'1,7% a settembre su mese, più di quanto stimato precedentemente (+1,4%). In Cina, la Banca centrale ha iniettato 200 miliardi di yuan nel sistema finanziario attraverso operazioni di prestiti a medio termine. L'iniezione di liquidità è la seconda dall'inizio del mese. I tassi di interesse sul medium-term lending facility (Mlf) a un anno sono stati lasciati invariati al 3,25%. <b>Hong Kong </b>vede un 2019 con stime al ribasso del Pil a -1,3%, negative per la prima volta dalla crisi finanziaria del 2009.<br/><br/>Giornata senza variazioni di rilievo per l'<b>euro </b>che chiude a 1,1052 dollari e 120,18 yen.<br/><br/>Tra le materie prime, l'<b>oro </b>arretra dopo i guadagni di ieri. Il lingotto con consegna immediata passa di mano a 1.465,6 dollari l'oncia, in calo dello 0,54%. Complessivamente questa settimana le quotazioni sono aumentate dello 0,5%. Quotazioni del <b>petrolio </b>in rialzo sul mercato after hours di New York. I contratti sul greggio Wti con scadenza a dicembre guadagnano 89 centesimi e si portano a 57,66 dollari al barile. Il Brent sale di 94 cent a 63,22 dollari.</p>
    </article>
  </body>
</html>