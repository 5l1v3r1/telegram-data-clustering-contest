<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150585/"/>
    <meta property="og:site_name" content="AgroNews"/>
    <meta property="article:published_time" content="2019-11-15T07:58:00+00:00"/>
    <meta property="og:title" content="Компанія Väderstad отримала нагороду “Машина року 2020” на виставці Agritechnica"/>
    <meta property="og:description" content="Сьогодні найбільша у світі сільськогосподарська виставка Agritechnica (м. Ганновер, Німеччина) в самому розпалі. Саме тут виробники сільськогосподарської техніки з різних країн демонструють свої останні розробки до наступного сезону. Шведська компанія Väderstad укотре підтвердила свої провідні..."/>
  </head>
  <body>
    <article>
      <h1>Компанія Väderstad отримала нагороду “Машина року 2020” на виставці Agritechnica</h1>
      <address><time datetime="2019-11-15T07:58:00+00:00">15 Nov 2019, 07:58</time> by <a rel="author">agronews.uaode/author</a></address>
      <p>
        <b>Сьогодні найбільша у світі сільськогосподарська виставка Agritechnica (м. Ганновер, Німеччина) в самому розпалі. Саме тут виробники сільськогосподарської техніки з різних країн демонструють свої останні розробки до наступного сезону. Шведська компанія Väderstad укотре підтвердила свої провідні позиції на ринку та отримала нагороду “Машина року 2020” за інноваційну систему автоматичного контролю міжряддя Tempo WideLining.</b>
      </p>
      <p>“Машина року”— це найпрестижніша нагорода та велика гордість для виробника сільськогосподарської техніки. Журі, що визначає переможця, складається із журналістів у агросекторі з усієї Європи. Уже втретє Väderstad отримує цю нагороду.</p>
      <p>«Ми, звичайно, пишаємося, і раді, що отримали нагороду “Машина року” знову. Завжди під час розробки нових продуктів та опцій ми прагнемо покращити методи землеробства та полегшити важку працю аграріїв у всьому світі, і система Tempo WideLining — не є винятком. Це система для сівалки точного висіву Tempo, завдяки якій можна збільшити врожайність», — каже Маттіас Ховнерт, старший віце-президент із продажів і маркетингу компанії Väderstad.</p>
      <p>Сімейна компанія Väderstad із Естергьотланда (Östergötland), що на південному сході Швеції, сьогодні є одним із провідних виробників ґрунтообробної та висівної техніки у світі. Вона налічує понад 1500 працівників по всьому світі. Техніка та методи землеробства компанії, що розроблювалися завдяки копіткій праці, є надбанням цілих поколінь. На цьогорічній виставці компанія Väderstad представила не менше чотирьох інноваційних продуктів, зокрема й систему Tempo WideLining, яка також була пошанована срібною медаллю на нагородженні Agritechnica Innovation Award.</p>
      <p>WideLining — перша у світі система формування технологічної колії, яка дає фермерові можливість вносити рідкі добрива під рослини кукурудзи на силос та водночас забезпечує збереження загального потенціалу врожайності поля.</p>
      <p>«Замість того, щоб відключати висівні секції, система WideLining автоматично змінює міжряддя на сівалці таким чином, щоб залишалося достатньо місця для розкидача рідких добрив. Це означає, що із системою Väderstad WideLining сівалка працюватиме ще продуктивніше — висіє на 8,3% більше насіння, порівняно з іншими сучасними технологіями, доступними сьогодні на ринку», — каже Маттіас Ховнерт.</p>
      <p>Міжнародна виставка Agritechnica проводиться щороку і є найбільшою у світі сільськогосподарською виставкою із 2750 експонентами з понад 50 країн світу. Зараз Väderstad із задоволенням може забрати ще одну престижну нагороду та насолодитися надзвичайною активністю відвідувачів, зацікавлених цьогорічним стендом компанії.</p>
    </article>
  </body>
</html>