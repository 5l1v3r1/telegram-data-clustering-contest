<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89692"/>
    <meta property="og:site_name" content="Denník politika"/>
    <meta property="article:published_time" content="2019-11-15T07:35:07+00:00"/>
    <meta property="og:title" content="Zápasy Tipsport ligy začnú minútou ticha, hokejisti vzdajú úctu zosnulým po tragickej nehode"/>
    <meta property="og:description" content="15.11.2019 (Webnoviny.sk) – Na piatok vyhlásený štátny smútok v súvislosti so stredajšou tragickou dopravnou nehodou na zlatomoravskej ceste neďaleko Malanty pri Nitre zasiahol aj do organizácie piatkových duelov slovenskej hokejovej Tipsport ligy. Vedenie súťaže pred piatkovými súbojmi 21. kola informovalo, že všetky stretnutia sa začnú po štátnej hymne minútou ticha. Hokejisti tiež absolvujú piatkové zápasy s čiernymi páskami na dresoch."/>
  </head>
  <body>
    <article>
      <h1>Zápasy Tipsport ligy začnú minútou ticha, hokejisti vzdajú úctu zosnulým po tragickej nehode</h1>
      <address><time datetime="2019-11-15T07:35:07+00:00">15 Nov 2019, 07:35</time> by <a rel="author">Webnoviny</a></address>
      <p>15.11.2019 (Webnoviny.sk) – Na piatok vyhlásený štátny smútok v súvislosti so stredajšou tragickou dopravnou nehodou na zlatomoravskej ceste neďaleko Malanty pri Nitre zasiahol aj do organizácie piatkových duelov slovenskej hokejovej Tipsport ligy. Vedenie súťaže pred piatkovými súbojmi 21. kola informovalo, že všetky stretnutia sa začnú po štátnej hymne minútou ticha. Hokejisti tiež absolvujú piatkové zápasy s čiernymi páskami na dresoch.</p>
      <h3>Tichá modlitba a spomienka</h3>
      <p>„<i>Správu o tragédii sme prijali s hlbokým zármutkom. Len veľmi ťažko sa nám vyjadruje slovami bolesť a smútok nad vyhasnutými životmi. Venujme zosnulým pred piatkovými zápasmi tichú modlitbu a spomienku. Celá tipsportligová rodina vyjadruje v tejto pohnutej chvíli ich rodinám úprimnú sústrasť</i>,“ uviedol riaditeľ Pro-Hokeja Richard Lintner prostredníctvom tlačovej správy na facebooku súťaže.</p>
      <p>Pri zrážke autobusu s nákladným autom, ktorá sa stala v stredu popoludní v katastri obce Nitrianske Hrnčiarovce v okrese Nitra, prišlo o život dvanásť ľudí, ďalších dvadsať skončilo v nemocniciach. Auto bolo naložené kamennou zmesou, pričom podľa ministerky vnútra Denisy Sakovej išlo smerom na Nitru. Keď schádzalo dolu kopcom, rozkývalo sa, pričom oprotiidúci autobus sa mu snažil vyhnúť. Následne sa prevrátil do priekopy.</p>
      <h3>Najhoršia nehoda od roku 2009</h3>
      <p>Podľa ministerky ide o najhoršiu nehodu od roku 2009. Po zrážke zostal nákladiak prevrátený na ceste a autobus v priekope. V autobuse sa viezli stredoškoláci, pomoc rodinám a príbuzným poskytli viaceré ministerstvá.</p>
      <p>V súvislosti so stredajšou tragédiou tragickou začala polícia trestné stíhanie pre všeobecné ohrozenie. Žiadne obvinenie voči konkrétnej osobe zatiaľ polícia neoznámila. Okolnosti a miera zavinenia tragédie sú podľa polície predmetom vyšetrovania. Na mieste udalosti ešte prebieha obhliadka a vyšetrovateľ vypočúva svedkov tragédie. Vraky vozidiel čakajú na expertízu.</p>
      <p>Viac k témam: <a href="https://www.webnoviny.sk/tag/minuta-ticha/"><u>minúta ticha</u></a>, <a href="https://www.webnoviny.sk/tag/statny-smutok/"><u>štátny smútok</u></a>, <a href="https://www.webnoviny.sk/tag/tipsport-liga/"><u>Tipsport liga</u></a>, <a href="https://www.webnoviny.sk/tag/zrazka-autobusu-s-kamionom-pri-nitre/"><u>Zrážka autobusu s nákladiakom pri Nitre</u></a><br/>Zdroj: Webnoviny.sk – <a href="https://www.webnoviny.sk/zapasy-tipsport-ligy-zacnu-minutou-ticha-hokejisti-vzdaju-uctu-zosnulym-po-tragickej-nehode/"><u>Zápasy Tipsport ligy začnú minútou ticha, hokejisti vzdajú úctu zosnulým po tragickej nehode</u></a> © SITA Všetky práva vyhradené.</p>
    </article>
  </body>
</html>