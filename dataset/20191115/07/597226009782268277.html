<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10081887-poturbuytes-pro-zdorovya-kremenchuzhan-zaklikayut-zrobiti-scheplennya-vd-difteryi.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-15T07:15:00+00:00"/>
    <meta property="og:title" content="Потурбуйтесь про здоров'я: кременчужан закликають зробити щеплення від дифтерії"/>
    <meta property="og:description" content=" Щепитися можна безкоштовно у свого сімейного лікаря Кременчуцьке міськрайонне управління ГУ Держпродспоживслужби в Полтавській області закликає кременчужан вакцинуватися проти дифтерії. Для цього"/>
  </head>
  <body>
    <article>
      <h1>Потурбуйтесь про здоров'я: кременчужан закликають зробити щеплення від дифтерії</h1>
      <address><time datetime="2019-11-15T07:15:00+00:00">15 Nov 2019, 07:15</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1573555760_scheplennya_difterya.png"/>
      </figure>
      <p>
        <b>Щепитися можна безкоштовно у свого сімейного лікаря</b>
      </p>
      <p>Кременчуцьке міськрайонне управління ГУ Держпродспоживслужби в Полтавській області закликає кременчужан вакцинуватися проти дифтерії. Для цього треба прийти до свого сімейного лікаря, зробити щеплення можна безкоштовно. За даними Міністерства охорони здоров'я, в Україні є вдосталь вакцин.</p>
      <p>Після спалаху кору, яким тільки за перші 9 місяців 2019 року перехворіло більше 58 000 людей, в Україну повернулась дифтерія.</p>
      <p>Нові спалахи захворювання серед населення лікарі пояснюють низьким рівнем захисту (відсутністю щеплень). За даними Центру громадського здоров'я, за дев'ять місяців 2019 року щепленими від дифтерії є лише 59% дітей до року та 52% дорослих.</p>
      <blockquote>
        <a href="https://www.telegraf.in.ua/kremenchug/10081817-vakcinacya-proti-difteryi-u-kremenchuc-odin-z-naynizhchih-pokaznikv-sered-doroslih.html">Вакцинація проти дифтерії: у Кременчуці один з найнижчих показників серед дорослих</a>
      </blockquote>
      <p>Українські лікарі добре знають, якою небезпечною може бути дифтерія. У 90-ті роки через масову відмову від вакцинацій Україна вже пережила епідемію дифтерії. Тоді, за даними МОЗ, захворіли 20 тис. людей, а майже 700 - померли.</p>
      <p>Станом на 28 жовтня цього року в Україні зареєстровано 20 випадків дифтерії, із яких 18 – протягом жовтня. П’ять випадків дифтерії підтверджено лабораторно: в Луганській, Хмельницькій, Закарпатській, Тернопільській та Київській областях.</p>
      <p>Перший випадок дифтерії зафіксовано першого серпня – захворіла 21-річна фармацевт з Хмельницького. Вона вакцинувалася у дитинстві, але пропустила планове щеплення у 16 років. В середині жовтня в Ужгороді з симптомами дифтерії шпиталізували 15 іноземних студентів. Потім на дифтерію захворів дев’ятирічний учень одного з ліцеїв Києва.</p>
      <p>Днями Міністерство охорони здоров'я повідомило про лабораторно підтверджений випадок дифтерії у 47-річного жителя Тернопільської області. Він вакцинувався два роки тому, але невідомо, чи мав щеплення до цього. Проте у МОЗ зазначають, що введена 2017 року вакцина таки запобігла ускладненням.</p>
      <p>
        <b>Статистика випадків дифтерії в Україні:</b>
      </p>
      <ul>
        <li>2011 рік – 8 випадків;</li>
        <li>2012 – 5 випадків;</li>
        <li>2013 – 6 випадків;</li>
        <li>2014 – 4 випадки;</li>
        <li>2015 – 2 випадки;</li>
        <li>2016 – 4 випадки;</li>
        <li>2017 – 0 випадків;</li>
        <li>2018 – 10 випадків.</li>
      </ul>
      <h3>Як можна захворіти на дифтерію?</h3>
      <p>Збудником хвороби є дифтерійна паличка, яка виробляє токсин. Вона дуже стійка і може зберігатися у зовнішньому середовищі до 15 діб.</p>
      <p>Джерело інфекції – хвора людина або носій збудника. Інкубаційний період захворювання – від 3 до 10 днів. Тобто в цей час людина може заражати інших і навіть про це не знати.</p>
      <p>Збудник передається переважно повітряно-крапельним шляхом, рідше – через предмети побуту, якими користувався хворий.</p>
      <h3>Які симптоми дифтерії?</h3>
      <p>Перші симптоми дифтерії нагадують ангіну:</p>
      <ul>
        <li>підвищення температури;</li>
        <li>біль у горлі;</li>
        <li>ускладнення дихання та ковтання;</li>
        <li>осиплість голосу.</li>
      </ul>
      <p>Проте одна із головних ознак – це наліт на уражених інфекцією органах. Зазвичай – це мигдалини.</p>
      <p>Перші 2-3 дні захворювання цей наліт буде білого кольору, але з часом стає сірим або жовто-сірим. Якщо хворий спробує видалити цей наліт, то утвориться рана, яка почне кровоточити, але через деякий час на цьому місці знову з’явиться сіро-білий наліт.</p>
      <p>Крім того, при захворюванні дифтерією з'являється специфічний запах з рота, збільшуються лімфатичні вузли та набрякає слизова оболонка носоглотки.</p>
      <h3>Як врятувати себе від дифтерії?</h3>
      <p>Єдиний спосіб захиститися від дифтерії та запобігти розвитку небезпечних ускладнень – це вакцинація у дітей та ревакцинація у дорослих. Важкий перебіг хвороби можливий за відсутності антитіл до токсину, які виробляються завдяки щепленню.</p>
      <p>Згідно з календарем профілактичних щеплень, у 2, 4 та 6 місяців дітям роблять щеплення вакциною АКДП. Ревакцинацію проводять у 18 місяців та у 6 років. Потім у 16 років щеплення робиться вакцинацією АДП-М, а після цього ревакцинацію треба повторювати кожні 10 років.</p>
      <p>При цьому, як зазначають у Центрі громадського здоров'я, вакцинація, як і перенесене захворювання, вже через 1-1,5 років не гарантує захист від інфікування, але хвороба у щеплених людей буде протікати набагато легше, ніж у тих, хто не має щеплень.</p>
      <p>За статистикою, 50 з 1000 інфікованих помирають. Саме через високу смертність дифтерію вважають небезпечнішою за кір. Навіть попри своєчасне лікування, близько 20% хворих помирають. Натомість вакцинація проти дифтерії дуже ефективна, вона запобігає розвитку захворювання та ускладнень.</p>
      <p>Тому Кременчуцьке міськрайонне управління ГУ Держпродспоживслужби в Полтавській області закликає кременчужан прийти до сімейного лікаря і зробити щеплення, це безкоштовно.</p>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>