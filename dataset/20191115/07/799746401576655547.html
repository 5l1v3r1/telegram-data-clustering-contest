<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103069/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T07:41:39+00:00"/>
    <meta property="og:title" content="МЗС Чехії викликало посла Росії для пояснень щодо &quot;Людини в скруті&quot;"/>
    <meta property="og:description" content="Міністерство закордонних справ Чеської Республіки 14 листопада викликало посла Росії Александра Змеєвського для пояснень у зв’язку з тим, що російське Міністерство юстиції заборонило на території РФ чеську неурядову гуманітарну організацію “Людина в скруті”."/>
  </head>
  <body>
    <article>
      <h1>МЗС Чехії викликало посла Росії для пояснень щодо "Людини в скруті"</h1>
      <address>
        <time datetime="2019-11-15T07:41:39+00:00">15 Nov 2019, 07:41</time>
      </address>
      <p>Міністерство закордонних справ Чеської Республіки 14 листопада викликало посла Росії Александра Змеєвського для пояснень у зв'язку з тим, що російське Міністерство юстиції <b><a href="https://www.eurointegration.com.ua/news/2019/11/13/7102977/">заборонило</a></b> на території РФ чеську неурядову гуманітарну організацію "Людина в скруті".</p>
      <p>Про це повідомляє "Європейська правда" з посиланням на пресслужбу відомства.</p>
      <p>Від імені міністра закордонних справ Томаша Петршичека, який перебуває у закордонній поїздці, заступник міністра Мартін Повейшіл попросив посла пояснити, чому організацію внесли до переліку небажаних, і висловив стурбованість цим кроком російської сторони.</p>
      <p>Мін'юст Росії при ухваленні рішення послався на федеральний закон "Про протидію особам, причетним до порушення основоположних прав і свобод громадян Російської Федерації".</p>
      <p>Посол запевнив заступника міністра, що передасть позицію чеської сторони в Москву.</p>
      <p>Міністр Петршичек своєю чергою пообіцяв у зв'язку з цим "скоординувати подальші кроки на міжнародному рівні".</p>
      <p>Нагадаємо, що "Людина в скруті", найбільша свого роду організація в Європі, заснована 1992 року, надає допомогу практично по всьому світу, постачаючи в країни, що постраждали від війн, природних катастроф і стихійних лих гуманітарну допомогу та інший необхідний матеріал, а також фінансуючи і забезпечуючи реконструкцію зруйнованих громадських будівель і шкіл.</p>
      <p>Організація веде також просвітницьку діяльність, здійснює соціальну інтеграцією меншин і підтримує права людини і демократії не тільки за кордоном, але і в самій Чехії. Її бюджет щорічно перевищує 80 мільйонів євро.</p>
      <p>З 2014 року "Людина в скруті" <b><a href="https://www.eurointegration.com.ua/news/2015/01/12/7029560/">передавала </a></b>гуманітарну допомогу українському населенню, що постраждало від війни.</p>
      <p>Проте в листопаді 2016 року організацію змусили згорнути роботу на сході України - підтримувані Москвою бойовики зажадали закрити офіс і залишити окуповану територію.</p>
      <related>
        <a href="https://www.eurointegration.com.ua/news/2019/11/1/7102539/"/>
      </related>
    </article>
  </body>
</html>