<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Panathinaikos/panathhnaikos-h-antidrash-toy-zaxint-gia-ton-traymatismo-toy.5640094.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-15T07:17:00+00:00"/>
    <meta property="og:title" content="Παναθηναϊκός: Η αντίδραση του Ζαχίντ για τον τραυματισμό του"/>
    <meta property="og:description" content="Ο Γκίας Ζαχίντ θα μείνει εκτός αγώνων για τέσσερις εβδομάδες μετά από τον τραυματισμό που υπέστη και τη ρήξη έσω πλαγίου συνδέσμου στο αριστερό γόνατο. Ο παίκτης του Παναθηναϊκού το έχει ξαναπάθει."/>
  </head>
  <body>
    <article>
      <h1>Παναθηναϊκός: Η αντίδραση του Ζαχίντ για τον τραυματισμό του</h1>
      <h2>Ο Γκίας Ζαχίντ θα μείνει εκτός αγώνων για τέσσερις εβδομάδες μετά από τον τραυματισμό που υπέστη και τη ρήξη έσω πλαγίου συνδέσμου στο αριστερό γόνατο. Ο παίκτης του Παναθηναϊκού το έχει ξαναπάθει.</h2>
      <address><time datetime="2019-11-15T07:17:00+00:00">15 Nov 2019, 07:17</time> by <a rel="author">Τάσος Νικολογιάννης</a></address>
      <p>Ο μέσος του <a href="https://www.sport24.gr/football/omades/panathinaikos/">Παναθηναϊκού</a>, Γκίας Ζαχίντ γλίτωσε τα χειρότερα, αφού θα μπορούσε να είχε υποστεί ρήξη χιαστού με τον τρόπο που γλίστρησε στον αγωνιστικό χώρο του γηπέδου στο Κορωπί. Ο Ζαχίντ, όμως, από την πρώτη στιγμή κατάλαβε τι ζημιά είχε πάθει.</p>
      <p>Πως έγινε αυτό; <a href="https://www.sport24.gr/football/omades/Panathinaikos/panathhnaikos-xtuphse-o-zaxint.5639862.html">Λίγα λεπτά μετά από τον τραυματισμό του</a>, ο μέσος του Παναθηναϊκού έλεγε σε συμπαίκτες του ότι "<i>...το ίδιο ακριβώς είχα πάθει πριν δέκα χρόνια. Και τότε είχε γίνει ζημιά στο γόνατο, αλλά δεν ήταν μεγάλη. Ενιωσα τον ίδιο πόνο και τότε, όπως και τώρα. Απουσίασα ένα μήνα, το ίδιο πιστεύω, ότι έχω πάθει και τώρα...</i>"</p>
      <p>Τα λόγια του Ζαχίντ αποδείχθηκαν προφητικά, <a href="https://www.sport24.gr/football/omades/Panathinaikos/panathhnaikos-eksw-ena-mhna-o-zaxint.5639982.html">όπως φυσικά και η αρχική εκτίμηση του γιατρού του Παναθηναϊκού</a>, που μόλις τον εξέτασε κατάλαβε ότι η ζημιά ήταν στον έσω πλάγιο σύνδεσμο (όπως και πριν από δέκα χρόνια) και δεν είχε πειραχτεί, ούτε ο μηνίσκος, ούτε φυσικά ο χιαστός. Η μαγνητική λίγο αργότερα επιβεβαίωσε αυτό που κατάλαβε από την πρώτη στιγμή ο Ζαχίντ και αυτό, που διέγνωσε ο γιατρός των "πρασίνων".</p>
      <h3>Ο ΝΑΡΘΗΚΑΣ ΘΑ ΤΟΝ ΒΟΗΘΗΣΕΙ</h3>
      <p>Από την Παρασκευή (15/11) ο Ζαχίντ θα αρχίσει αγωγή με νάρθηκα, που θα τοποθετηθεί στο γόνατό του. Ο νάρθηκας θα βοηθήσει τον παίκτη να ανοίγει και να κλείνει το γόνατό του και να μην κάνει καμία πλάγια κίνηση έτσι ώστε να αποθεραπευτεί το συντομότερο δυνατό.</p>
      <p>Μπορεί η αρχική ενημέρωση να αναφέρει, ότι θα είναι έτοιμος σε ένα μήνα, αλλά αν πάει καλά η αποθεραπεία του, μπορεί να είναι και λίγο πιο γρήγορα στην διάθεση του Δώνη. Οπότε είναι ανοιχτό το ενδεχόμενο να είναι έτοιμος να παίξει κόντρα στον Βόλο, παιχνίδι που θα γίνει στις 8 Δεκεμβρίου.</p>
      <h3>ΚΟΛΟΒΟΣ, ΠΕΡΕΑ ΚΑΙ ΜΟΛΟ</h3>
      <p>Σίγουρη είναι η απουσία του Ζαχίντ από τα παιχνίδια με τον Παναιτωλικό (εκτός) και Αστέρα Τρίπολης (εντός) και σε αυτά τα ματς υπάρχουν συγκεκριμένες λύσεις, ώστε να καλυφθεί το κενό του.</p>
      <p>Η μία περίπτωση είναι να δούμε τον Κολοβό πίσω από τον Μακέντα με την ελπίδα ο Ελληνας μεσοεπιθετικός, να βρει την καλή του κατάσταση και να βοηθήσει την ομάδα. Η άλλη περίπτωση είναι να παίξει με δύο επιθετικούς ο Δώνης και ο Περέα να πλαισιώσει τον Μακέντα. Και η τρίτη περίπτωση είναι να παίξει ο Μπουζούκης πίσω από τον Μακέντα και ο Μολό στο ένα άκρο.</p>
    </article>
  </body>
</html>