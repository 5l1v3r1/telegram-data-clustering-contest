<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/congress-targeted-bjp-for-giving-tickets-to-inept-mlas/272597/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-15T07:53:45+00:00"/>
    <meta property="og:title" content="कर्नाटक उपचुनाव: कांग्रेस ने अयोग्य विधायकों को टिकट देने को लेकर BJP पर साधा निशाना"/>
    <meta property="og:description" content="कांग्रेस ने अयोग्य घोषित किए गए विधायकों को कर्नाटक विधानसभा उपचुनाव में टिकट देने को लेकर भारतीय जनता पार्टी (भाजपा) पर गुरूवार को निशाना साधा है।"/>
  </head>
  <body>
    <article>
      <h1>कर्नाटक उपचुनाव: कांग्रेस ने अयोग्य विधायकों को टिकट देने को लेकर BJP पर साधा निशाना</h1>
      <address><time datetime="2019-11-15T07:53:45+00:00">15 Nov 2019, 07:53</time> by <a rel="author">JKR Staff</a></address>
      <p>कांग्रेस ने अयोग्य घोषित किए गए विधायकों को कर्नाटक विधानसभा उपचुनाव में टिकट देने को लेकर भारतीय जनता पार्टी (भाजपा) पर गुरूवार को निशाना साधा है। कांग्रेस ने कहा कि इससे पार्टी की ‘‘सत्ता की भूख तथा सिद्धांतहीन एवं अवसरवादी’ चेहरा उजागर हो गया है।</p>
      <figure>
        <img src="http://www.jantakareporter.com/wp-content/uploads/2019/11/karnataka.png"/>
      </figure>
      <p>समाचार एजेंसी भाषा की रिपोर्ट के मुताबिक, कांग्रेस महासचिव (संगठन) के सी वेणुगोपाल ने एक बयान में कहा कि, ‘भाजपा ने अयोग्य ठहराये गए सभी विधायकों को टिकट देकर वही किया जिसका हम अनुमान लगा रहे थे। कर्नाटक की जनता मतदान के जरिए भाजपा के इस रवैये का करारा जवाब देगी।’</p>
      <p>उन्होंने कहा कि कांग्रेस और जद(एस) के अयोग्य ठहराए गए विधायकों को टिकट देने के भाजपा के फैसले से साबित होता है कि उसने कर्नाटक में ‘‘भारी धनराशि और पदों’’ का वादा करके दलबदलुओं की ‘‘खरीद-फरोख्त’’ की।वेणुगोपाल ने कहा कि भाजपा राजनीतिक नैतिकता और सही-गलत के बारे में बोलने के सभी नैतिक अधिकार खो चुकी है।</p>
      <p>बता दें कि, कांग्रेस-जदएस के अयोग्य ठहराये गए 17 में से 16 विधायक गुरूवार को बेंगलुरू में भारतीय जनता पार्टी (भाजपा) में शामिल हो गए थे। इनमें से 13 अयोग्य ठहराये गए विधायकों को पांच दिसम्बर को होने वाले उपचुनाव में उतारा गया है।</p>
    </article>
  </body>
</html>