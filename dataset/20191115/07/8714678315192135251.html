<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/tech/2019/11/-youtube-vil-fjerne-ikke-kommersielt-levedyktige-kontoer---vil-ikke-pavirke-seere-eller-skapere/"/>
    <meta property="og:site_name" content="Kampanje"/>
    <meta property="article:published_time" content="2019-11-15T07:55:02+00:00"/>
    <meta property="og:title" content="Youtube vil fjerne kontoer som ikke er «kommersielt levedyktige»: - Vil ikke påvirke seere eller skapere"/>
    <meta property="og:description" content="Youtuber Joachim Haraldsen mener plattformen endrer seg hele tiden."/>
  </head>
  <body>
    <article>
      <h1>Youtube vil fjerne kontoer som ikke er «kommersielt levedyktige»: - Vil ikke påvirke seere eller skapere</h1>
      <address><time datetime="2019-11-15T07:55:02+00:00">15 Nov 2019, 07:55</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>Youtuber Joachim Haraldsen mener plattformen endrer seg hele tiden.</b>
      </p>
      <p>Den 10. desember vil Youtubes nye <a href="https://twitter.com/MaracleMan/status/1193055711783202819">tjenestevilkår</a> tre i kraft. Tjenestevilkårene inkluderer et avsnitt som sier at Youtube kan fjerne tilgangen eller terminere kontoen din, hvis Youtube ikke lenger anser kontoen som «kommersielt levedyktig». <a href="https://mashable.com/article/youtube-new-terms-of-service-no-longer-commercially-viable/">Mashable</a> omtalte saken først.</p>
      <p>På <a href="https://www.reddit.com/r/YouShouldKnow/comments/du95s3/ysk_that_youtube_is_updating_their_terms_of/">Reddit</a> spekulerer nå flere i hva som er årsaken bak den nye formuleringen. En bruker tror Youtube vil fjerne kanaler som ikke er familievennlige, mens en annen tror det handler om å hindre folk å bruke Adblock, et tillegsprogram som blokkerer reklame.</p>
      <p>En Youtube-skaper skriver på <a href="https://twitter.com/MaracleMan/status/1193055711783202819">Twitter</a> at han nå er redd for å miste både inntekt og hobbyen hans, men Youtube <a href="https://twitter.com/TeamYouTube/status/1193975620755001344">svarer</a> at endringen handler om å avslutte deler av plattformen som ikke blir brukt eller er utdatert.<br/><br/><b>Påvirker ikke annonsører<br/>Harald Gramnes</b>, manager i Drum Norge, et kreativt byrå i Omnicom Media Group, er ikke bekymret.</p>
      <p>- Det er ingen grunn til å tro at Youtube ukritisk skal begynne å slette masse kontoer, sier Gramnes til Kampanje.</p>
      <p>- Det kan kanskje være litt uklart hva de mener med «no longer commercially viable», men Youtube har vært ute og presisert at de mener dette kun er en tydeliggjøring av eksisterende vilkår, fortsetter han.</p>
      <p>Gramnes mener endringen ikke vil ha noen betydning for annonsører.</p>
      <p>- Denne endringen ser ikke ut til å bety store endringer, i hvert fall ikke for annonsører og vanlige folk, sier han. </p>
      <figure>
        <img src="https://kampanje.com/globalassets/reklamebyraer/drum/harald-gramnes-drum.jpg"/>
        <figcaption>
          <b>Tror ikke Youtube vil fjerne kontoer: <br/></b>
          <i>- Endringen ser ut til å være et forsøk på tydeliggjøre at de som bryter, de eksisterende, vilkårene til Youtube kan miste tilgang, sier Harald Gramnes, manager i Drum.</i>
        </figcaption>
      </figure>
      <p><b>- Youtube endrer seg hele tiden<br/></b><b>Joachim Haraldsen</b> er skaper av Youtube-kanalen «Noobwork» med 193 000 abonnenter og grunnlegger og administrerende direktør i e-sportklubben N47. </p>
      <p>Haraldsen frykter ikke at Youtube nå kan fjerne kontoer de ikke liker. </p>
      <p>- Youtube har vel alltid fjernet kanaler som bryter mot policy, så jeg er ikke redd for det, sier Haraldsen til Kampanje.</p>
      <p>- Har du merket noe til at plattformen har endret seg mens du har drevet «Noobwork»?</p>
      <p>- YouTube endrer seg hele tiden og det blir større konkurranse om visningene, så derfor jobber jeg hardt med Noobwork-merkevaren og e-sport laget mitt N47 for å sørge for at vårt innhold er av interessere for de som følger oss, sier Haraldsen.</p>
      <figure>
        <img src="https://kampanje.com/globalassets/spill/joachim-haraldsen-noobwork-foto-anti.jpg"/>
        <figcaption>
          <b>Ikke redd endringene: <br/></b>
          <i>Joachim Haraldsen, skaperen av Youtube-kanalen «Noobwork» frykter ikke endringene. Foto: Anti. </i>
        </figcaption>
      </figure>
      <p><b>- Endrer ikke deres rettigheter<br/></b><b>Helle Skjervold,</b> pressesjef i Google, Norge forteller til Kampanje at endringene i brukervilkårene er gjennomført for å gjøre dem enklere å lese og for å forsikre seg om at de er à jour. </p>
      <p>- Vi endrer ikke hvordan produktene våre fungerer, hvordan vi samler inn eller behandler data eller noen av innstillingene dine. Vi endrer heller ikke hvordan vi jobber med skapere, heller ikke deres rettigheter over verkene deres, eller deres rett til å tjene penger, sier Skjervold.</p>
      <p>Skjervold viser også til den nevnte <a href="https://twitter.com/TeamYouTube/status/1193975620755001344">tweeten</a> fra Youtube-teamet som sier at endringen ikke handler om å fjerne kontoer som ikke tjener penger. </p>
      <p>- Dette vil ikke påvirke skapere eller seere på noen måte, skriver Twitterkontoen.</p>
    </article>
  </body>
</html>