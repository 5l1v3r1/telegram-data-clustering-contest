<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152280-istoriia-dyujmovochky-z-volyni-iak-likari-vyhodyly-divchynku-scho-pomischalasia-u-doloni"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T07:16:00+00:00"/>
    <meta property="og:title" content="Історія «дюймовочки» з Волині: як лікарі виходили дівчинку, що поміщалася у долоні"/>
    <meta property="og:description" content="Анастасії Альохіній – чотирнадцять. Але, дивлячись на струнку дівчину з милою посмішкою, важко повірити, що у 2005-му році вона народилась вагою у 650"/>
  </head>
  <body>
    <article>
      <h1>Історія «дюймовочки» з Волині: як лікарі виходили дівчинку, що поміщалася у долоні</h1>
      <address>
        <time datetime="2019-11-15T07:16:00+00:00">15 Nov 2019, 07:16</time>
      </address>
      <p>Волинянці<b> Анастасії Альохіній</b> – чотирнадцять. Але, дивлячись на струнку дівчину з милою посмішкою, важко повірити, що у 2005-му році вона народилась крихітною «дюймовочкою». Через те, що Настя поспішила побачити світ, народилася передчасно із критичною масою тіла – при народженні немовля важило 650-грамів та поміщалось у долоні головного лікаря.<br/><br/>Про історію народження та нинішнє життя волинської «дюймовочки» розповіли час Дня відкритих дверей у Центрі катамнестичного спостереження КП «ВОДТМО», пишуть "<a href="https://www.volynnews.com/news/all/lutski-medyky-vykhodyly-650-hramovu-diuymovochku-nastiu-y-uzhe-14-t/">Волинські новини</a>". <br/><br/>Зазначимо, що 17 листопада в усьому світі відзначають день передчасно народжених дітей. Згідно зі статистикою, кожен десятий малюк у світі з‘являється на світ раніше терміну.<br/><br/>На захід разом із своєю мамою прийшла 14-річна волинянка Анастасія Альохіна, яка народилася у 2005 році з вагою 650 грамів.</p>
      <figure>
        <img src="http://www.volynpost.com/img/modules/news/6/19/26fc3449a6175b887455cd0a3689a196/cb-3d3a6097w.jpg"/>
      </figure>
      <p>Протягом п’яти місяців її виходжувала ціла команда спеціалістів відділення інтенсивної терапії КП «ВОДТМО», після цього – у відділенні неонатології.<br/><br/>Настя була дуже очікуваною дитиною у сім’ї <b>Інни </b>та <b>Сергія Альохіних</b> із Нововолинська, адже попередні чотири вагітності Інни, на жаль,закінчувалися або викиднями, або передчасними пологами, внаслідок яких родина втратила семимісячного сина.<br/><br/>«І ось довгоочікувана п’ята вагітність, але на двадцять шостому тижні менев критичному стані госпіталізували. На шостому місяці вагітності відчула себе зле. Одразу відвезли в операційну. Так на світ з’явилась крихітна донечка зростом 32 сантиметри та вагою 650 грамів. Я плакала від щастя, коли почула, що дитина жива, хоча лікарі попередили, що не дають жодних прогнозів», – пригадує події 14-річної давності Інна.</p>
      <figure>
        <img src="http://www.volynpost.com/img/modules/news/6/19/26fc3449a6175b887455cd0a3689a196/cb-3d3a6132w.jpg"/>
      </figure>
      <p>Маму та дитину негайно доправили в Луцьк в неонатологічний центр обласного дитячого територіального об’єднання. Завдяки зусиллям та професіоналізму лікарів, дівчинка змогла вижити.<br/><br/>Сама ж Настя розповіла, що має багато друзів, серед яких у більшості – хлопчики:<br/><br/>«Так вже склалося, що мої друзі мене постійно захищають. Вони знають,із якою вагою я народилася»,- посміхається дівчинка.<br/><br/>На запитання про хобі та майбутню професію, вона зауважила, що раніше хотіла б навчитися робити татуювання й бути справжнім тату-майстром, але поки ще не визначилась із майбутнім фахом.<br/><br/><i><b>Головне зображення ілюстративне.</b></i></p>
    </article>
  </body>
</html>