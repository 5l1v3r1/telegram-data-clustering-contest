<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204487-zdorove-zrostannya-chomu-majbutne-farmi-za-generikami"/>
    <meta property="og:site_name" content="Mind UA"/>
    <meta property="article:published_time" content="2019-11-15T07:30:00+00:00"/>
    <meta property="og:title" content="Здорове зростання: чому майбутнє фарми – за генериками"/>
    <meta property="og:description" content="Український фармацевтичний ринок у найближчі роки зросте і залишиться привабливим для інвесторів. Особливо виграють виробники генеричних препаратів"/>
  </head>
  <body>
    <article>
      <h1>Здорове зростання: чому майбутнє фарми – за генериками</h1>
      <h2>Український фармацевтичний ринок у найближчі роки зросте і залишиться привабливим для інвесторів. Особливо виграють виробники генеричних препаратів</h2>
      <address><time datetime="2019-11-15T07:30:00+00:00">15 Nov 2019, 07:30</time> by <a rel="author" href="https://mind.ua/author/566-sergij-kucherenko" target="_blank">Сергій Кучеренко</a></address>
      <p>
        <i>Останнім часом мало які галузі економіки України видають хороші новини – особливо якщо мова йде про міжнародні рейтинги і аналітичні звіти. Винятками є хіба що аграрна і харчова промисловість. Але міжнародне агентство Fitch Solutions додало в цей список ще й фармацевтику. Його звіт про розвиток європейської фармацевтичної сфери Europe Pharmaceuticals &amp; Healthcare Report говорить про великі перспективи цієї галузі.</i>
      </p>
      <h3>
        <b>Захід і схід</b>
      </h3>
      <p>Позитивні прогнози агентства стосуються Європи в цілому: регіон залучатиме значні інвестиції з боку мультинаціональних фармацевтичних компаній, але інвестори знайдуть різні можливості в Західній і Східній Європі у зв'язку з різними регіональними тенденціями.</p>
      <p>«Більш розвинені західні ринки, як і раніше, залучатимуть інноваційних виробників ліків через більш суворий нормативний нагляд і підвищення купівельної спроможності, хоча зростання на цих ринках стримуватиметься політикою зниження витрат. Потенціал зростання прибутковості в Східній Європі є значним через розширення доступу до охорони здоров'я; проте велика частина зростання буде обумовлена продажами генериків», – прогнозує Fitch Solutions.</p>
      <p>
        <b>Прогноз обсягу фармацевтичного ринку та ринку охорони здоров’я в Україні</b>
      </p>
      <table bordered="">
        <tr>
          <td/>
          <td>
            <b>2017</b>
          </td>
          <td>
            <b>2018</b>
          </td>
          <td>
            <b>2019п</b>
          </td>
          <td>
            <b>2020п</b>
          </td>
          <td>
            <b>2021п</b>
          </td>
          <td>
            <b>2022п</b>
          </td>
          <td>
            <b>2023п</b>
          </td>
        </tr>
        <tr>
          <td>Обсяг продажів фармпродукції, $ млрд</td>
          <td>2.629</td>
          <td>3.123</td>
          <td>3.419</td>
          <td>3.570</td>
          <td>3.723</td>
          <td>3.965</td>
          <td>4.260</td>
        </tr>
        <tr>
          <td>Обсяг продажів фармпродукції, % від ВВП</td>
          <td>2.33</td>
          <td>2.43</td>
          <td>2.51</td>
          <td>2.48</td>
          <td>2.46</td>
          <td>2.45</td>
          <td>2.46</td>
        </tr>
        <tr>
          <td>Обсяг продажів фармпродукції, % від витрат на охорону здоров’я</td>
          <td>33.3</td>
          <td>36.1</td>
          <td>38.7</td>
          <td>39.5</td>
          <td>40.3</td>
          <td>41.1</td>
          <td>42.0</td>
        </tr>
        <tr>
          <td>Витрати на охорону здоров'я, $ млрд</td>
          <td>7.900</td>
          <td>8.644</td>
          <td>8.824</td>
          <td>9.028</td>
          <td>9.242</td>
          <td>9.652</td>
          <td>10.147</td>
        </tr>
      </table>
      <p>
        <i>п – прогноз. Джерело: ВОЗ, держстат, Fitch Solutions</i>
      </p>
      <p>Агентство бачить основний потенціал зростання саме в Європі, що розвивається (emerging Europe), куди входить і Україна. Тут розширюватиметься доступ населення до медичних послуг і зростатиме тривалість життя, що зумовить попит на лікарські препарати і стимулюватиме зростання продажів.</p>
      <figure>
        <a href="https://s.mind.ua/img/forall/i/2019/1573850824_big.jpg">
          <img src="https://s.mind.ua/img/forall/i/2019/1573850824_big.jpg"/>
        </a>
      </figure>
      <p>При цьому виграють місцеві виробники. «Уряди будуть прагнути до реалізації ініціатив, спрямованих на збільшення заміщення генериками, вводити більш суворий контроль цін, обмежувати критерії відшкодування (вартості препаратів з держбюджету) і в багатьох випадках прагнути зменшити залежність від імпорту шляхом розвитку внутрішнього виробництва ліків», – йдеться у звіті.</p>
      <h3>
        <b>Попереду Європи</b>
      </h3>
      <p>Темпи зростання фармринку в Україні істотно випереджають середньоєвропейські. За прогнозами Fitch Solutions, продажі фармацевтичної продукції у 2019 році в цілому по Європі виростуть на 1,8%, до $367,3 млрд. Аналогічний показник для України – зростання на 9,5%, до $3,4 млрд. Як очікують аналітики, такий відрив у найближчі роки збережеться: до 2023 року фармацевтичні продажі в Європі виростуть на 21,6%, до $438,6 млрд, тоді як в Україні – на 36,4%, до $4,26 млрд.</p>
      <figure>
        <a href="https://s.mind.ua/img/forall/i/2019/1573850972_big.jpg">
          <img src="https://s.mind.ua/img/forall/i/2019/1573850972_big.jpg"/>
        </a>
      </figure>
      <p>Fitch Solutions відносить Україну до категорії high-reward markets, тобто ринків з високим потенціалом. Аналітики бачать два основні чинники для зростання української фарми. Перший – вже згадане розширення доступу населення до медичних послуг. Другий – гармонізація регуляторних документів між регіонами Європи, яка допоможе знизити адміністративні витрати і полегшить схвалення, реєстрацію і запуск продуктів.</p>
      <p>Експерти очікують, що український фармринок у найближчі роки активно розвиватиметься. Одним з головних чинників зростання повинна стати медична реформа, насамперед – програма бюджетного відшкодування вартості препаратів. Справа в тому, що українці купують ліки в основному за свій рахунок – держава фінансує лише 10% витрат на фармацевтичні препарати. У Західній Європі держфінансування займає понад половину обсягу ринку.</p>
      <p>«Український фармацевтичний ринок входить у десятку найбільших у Центральній і Східній Європі, якщо рахувати його обсяг у доларовому обчисленні. Однак витрати на ліки на душу населення знаходяться на рівні $71 на рік, що є одним з найнижчих показників у регіоні», – зазначає Fitch Solutions.</p>
      <p>Нагадаємо, естонець витрачає на ліки в середньому $258 на рік, швед – $509. Причина такої розбіжності – в уже згаданому державному фінансуванні.</p>
      <p>«Очікувані зміни в українській системі охорони здоров'я, особливо підвищення держфінансування медичних послуг, знизять залежність ринку від покупок за рахунок пацієнтів і збільшать доступ людей до ліків», – підкреслюють аналітики.</p>
      <p>
        <b>Заклади охорони здоров’я в Україні</b>
      </p>
      <table bordered="">
        <tr>
          <td/>
          <td>
            <b>2013</b>
          </td>
          <td>
            <b>2014</b>
          </td>
          <td>
            <b>2015</b>
          </td>
          <td>
            <b>2016</b>
          </td>
          <td>
            <b>2017</b>
          </td>
          <td>
            <b>2018</b>
          </td>
        </tr>
        <tr>
          <td>К-сть лікарень загалом</td>
          <td>2200</td>
          <td>1800</td>
          <td>1775</td>
          <td>1743</td>
          <td>1714</td>
          <td>1630</td>
        </tr>
        <tr>
          <td>К-сть приватних лікарень </td>
          <td>167</td>
          <td>137</td>
          <td>135</td>
          <td>132</td>
          <td>130</td>
          <td>124</td>
        </tr>
        <tr>
          <td>К-сть державних лікарень </td>
          <td>2032</td>
          <td>1662</td>
          <td>1639</td>
          <td>1610</td>
          <td>1583</td>
          <td>1506</td>
        </tr>
        <tr>
          <td>К-сть койко-місць у лікарнях</td>
          <td>398000</td>
          <td>336000</td>
          <td>332686</td>
          <td>315068</td>
          <td>308736</td>
          <td>293445</td>
        </tr>
        <tr>
          <td>К-сть койко-місць у лікарнях на 1000 населення</td>
          <td>8.79</td>
          <td>7.45</td>
          <td>7.41</td>
          <td>7.05</td>
          <td>6.94</td>
          <td>6.63</td>
        </tr>
      </table>
      <p>
        <i>Джерело: Fitch Solutions</i>
      </p>
      <figure>
        <a href="https://s.mind.ua/img/forall/i/2019/1573852078_big.jpg">
          <img src="https://s.mind.ua/img/forall/i/2019/1573852078_big.jpg"/>
        </a>
      </figure>
      <figure>
        <a href="https://s.mind.ua/img/forall/i/2019/1573852604_big.jpg">
          <img src="https://s.mind.ua/img/forall/i/2019/1573852604_big.jpg"/>
        </a>
      </figure>
      <p>Крім медичної реформи, розвитку українського фармринку сприятимуть ще три фактори. По-перше, розширення держпрограми «Доступні ліки», в межах якої з 2017 року держава компенсує частину витрат пацієнтів на соціально важливі препарати. По-друге, поліпшення регуляторного середовища, зокрема, процедури реєстрації ліків і контролю їх якості. По-третє, регулювання реклами фармацевтичних препаратів.</p>
      <h3>
        <b>На порозі змін</b>
      </h3>
      <p>Медична реформа здійснить найбільший вплив на сегмент генеричних препаратів. Це авторизовані копії ліків, термін дії патентів на які закінчився.</p>
      <p>«Державна реформа охорони здоров'я буде причиною довгострокового зростання фармацевтичного ринку, причому основну вигоду отримає сегмент генеричних препаратів. Доступність ліків помітно зросте, оскільки базовий рівень медичного обслуговування покриватиметься за рахунок держави», – йдеться у звіті.</p>
      <p>За прогнозами Fitch Solutions, український ринок генериків у 2008–2018 зростав у середньому на 4,9% на рік і до 2028 року виросте з нинішніх $1,1 млрд до $1,8 млрд.</p>
      <p>
        <b>Ринок генериків в Україні (дані за минулі роки та прогноз)</b>
      </p>
      <table bordered="">
        <tr>
          <td/>
          <td>
            <b>2015</b>
          </td>
          <td>
            <b>2016</b>
          </td>
          <td>
            <b>2017</b>
          </td>
          <td>
            <b>2018</b>
          </td>
          <td>
            <b>2019п</b>
          </td>
          <td>
            <b>2020п</b>
          </td>
          <td>
            <b>2021п</b>
          </td>
          <td>
            <b>2022п</b>
          </td>
          <td>
            <b>2023п</b>
          </td>
        </tr>
        <tr>
          <td>Обсяг продажів генериків, млрд $</td>
          <td>1.024</td>
          <td>1.022</td>
          <td>1.133</td>
          <td>1.345</td>
          <td>1.487</td>
          <td>1.544</td>
          <td>1.610</td>
          <td>1.715</td>
          <td>1.864</td>
        </tr>
        <tr>
          <td>Обсяг продажів генериків, млрд $, % порівняно до попереднього року</td>
          <td>-31.41</td>
          <td>-0.24</td>
          <td>10.86</td>
          <td>18.74</td>
          <td>10.59</td>
          <td>3.82</td>
          <td>4.28</td>
          <td>6.51</td>
          <td>8.66</td>
        </tr>
        <tr>
          <td>Обсяг продажів генериків, млрд грн</td>
          <td>22.467</td>
          <td>26.099</td>
          <td>30.134</td>
          <td>36.606</td>
          <td>41.196</td>
          <td>45.117</td>
          <td>49.351</td>
          <td>53.765</td>
          <td>59.075</td>
        </tr>
        <tr>
          <td>Обсяг продажів генериків, млрд грн, % порівняно до попереднього року</td>
          <td>25.29</td>
          <td>16.17</td>
          <td>15.46</td>
          <td>21.48</td>
          <td>12.54</td>
          <td>9.52</td>
          <td>9.39</td>
          <td>8.94</td>
          <td>9.88</td>
        </tr>
        <tr>
          <td>Частка генериків в обсязі продажів ліків за рецептом, %</td>
          <td>71.4</td>
          <td>70.4</td>
          <td>67.5</td>
          <td>67.2</td>
          <td>66.9</td>
          <td>66.3</td>
          <td>65.5</td>
          <td>65.0</td>
          <td>64.8</td>
        </tr>
        <tr>
          <td>Частка генериків в загальному обсязі продажів ліків, % </td>
          <td>45.8</td>
          <td>44.5</td>
          <td>43.1</td>
          <td>43.1</td>
          <td>43.5</td>
          <td>43.3</td>
          <td>43.3</td>
          <td>43.3</td>
          <td>43.8</td>
        </tr>
      </table>
      <p>
        <i>п – прогноз. Джерело: Асоціація міжнародних фармацевтичних виробників, Apteka, Fitch Solutions</i>
      </p>
      <p>Для українських фармацевтичних компаній звіт Fitch Solutions – це хороші новини. Вітчизняна фарма орієнтована саме на той сегмент, де очікується найбільше зростання – доступні генеричні препарати. Бізнес уже готується до ривка, зокрема, залучає кошти від міжнародних та внутрішніх інвесторів.</p>
      <p>У звіті наводиться приклад компанії «Юрія Фарм», яка в червні 2019 року залучила кредит ЄБРР на 25 млн євро для розширення потужностей з виробництва лікарських засобів від раку. А пов'язана з фармацевтикою українська IT-компанія Viseven залучила інвестиції від венчурної компанії AVentures Capital. Сума угоди не розголошувалася, але зазвичай AVentures інвестує в IT-компанії до $1,5 млн. Viseven створює програмне забезпечення для фармацевтичних фірм, у тому числі мобільні застосунки.</p>
      <p>А фармацевтична компанія «Дарниця» в нинішньому році розпочала пошук стратегічних партнерів за кордоном і в Україні. Акціонери мають намір перетворити її з української компанії на міжнародну. Для цього компанія проводить цифрову трансформацію: повністю переводить в діджитал життєвий цикл препаратів, впроваджує хмарні сервіси зберігання даних і електронний документообіг. За останні три роки «Дарниця» отримала п'ять позитивних висновків про відповідність вимогам GMP (good manufacturing practice) від регуляторних органів європейських країн. Крім того, «Дарниця» готова направити до $100 млн на інвестиції в іноземні фармацевтичні стартапи.</p>
      <p>Аналітики бачать українську фарму привабливою для інвестицій. «Український фармацевтичний ринок – висококонкурентний, ринкові частки розподілені серед групи мультинаціональних та місцевих компаній. Ринок відносно сегментований, з низькими бар'єрами для входу», – роблять висновок автори звіту.</p>
      <figure>
        <a href="https://s.mind.ua/img/forall/i/2019/1573854640_big.jpg">
          <img src="https://s.mind.ua/img/forall/i/2019/1573854640_big.jpg"/>
        </a>
      </figure>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/news/20204544-priznachenij-novij-golova-ukravtodoru"/>
        <a href="https://mind.ua/news/20204096-uryad-proponue-vr-zbilshiti-vidatki-byudzhetu-2020-na-15-mlrd-grn"/>
        <a href="https://mind.ua/publications/20204068-mihajlo-raduckij-ya-nesu-personalnu-vidpovidalnist-pered-prezidentom-za-zoryanu-skalecku"/>
      </related>
    </article>
  </body>
</html>