<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-sachin-tendulkar-celebrates-30-years-of-international-debut-watch-video-2850202.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T07:46:03+00:00"/>
    <meta property="og:title" content="सचिन तेंदुलकर ने ट्वीट कर बताया, क्या करना है सबसे प्यारा- VIDEO"/>
    <meta property="og:description" content="आज से 30 साल पहले 16 साल के सचिन तेंदुलकर ने टेस्ट क्रिकेट के साथ अंतरराष्ट्रीय क्रिकेट में डेब्यू किया था। उस समय खेल के इस सबसे मुश्किल प्रारूप यानि टेस्ट में सचिन पहली पारी में पाकिस्तान के खिलाफ..."/>
  </head>
  <body>
    <article>
      <h1>सचिन तेंदुलकर ने ट्वीट कर बताया, क्या करना है सबसे प्यारा- VIDEO</h1>
      <address><time datetime="2019-11-15T07:46:03+00:00">15 Nov 2019, 07:46</time> by <a rel="author">लाइव हिन्दुस्तान टीम,नई दिल्ली</a></address>
      <p>आज से 30 साल पहले 16 साल के सचिन तेंदुलकर ने टेस्ट क्रिकेट के साथ अंतरराष्ट्रीय क्रिकेट में डेब्यू किया था। उस समय खेल के इस सबसे मुश्किल प्रारूप यानि टेस्ट में सचिन पहली पारी में पाकिस्तान के खिलाफ सिर्फ 15 रन ही बना पाए थे। लेकिन इसके बाद सचिन ने जो सफर शुरू किया वो पूरे विश्व की आंखों में छाया हुआ है और वही 16 साल का मासूम आज 'क्रिकेट का भगवान' कहा जाने लगा है। सचिन ने अपने इस डेब्यू के दिन को याद करते हुए एक वीडियो शेयर किया है और बताया है कि उन्हें दुनिया में सबसे ज्यादा क्या करना पसंद है।</p>
      <p>सचिन तेंदुलकर ने आज से ठीक 30 साल पहले 15 नवंबर 1989 में पाकिस्तान के खिलाफ कराची में डेब्यू किया था। सचिन ने अपनी उस मासूमियत से निकलते हुए वो दर्जा क्रिकेट में हासिल किया, जो उनके संन्यास लेने के बाद भी कायम है। पाकिस्तान की जिस टीम के खिलाफ सचिन ने पदार्पण किया था, उसमें इमरान खान, वसीम अकरम, वकार यूनिस जैसे घातक गेंदबाज थे। वाकर ने पहली पारी में ही सचिन को आउट किया था। लेकिन कहानी इसके बाद से शुरू होती है। </p>
      <h3>
        <a href="https://www.livehindustan.com/cricket/story-ms-dhoni-feeding-a-child-viral-video-melt-your-heart-2850198.html">धौनी ने कराया बच्ची का 'अन्नप्राशन', VIDEO जीत लेगा दिल</a>
      </h3>
      <p>
        <a href="https://www.livehindustan.com/cricket/story-ind-vs-ban-captain-virat-kohli-asked-crowd-to-cheer-for-mohammed-shami-video-is-going-viral-2850211.html">
          <b>INDvBAN: विराट ने शमी के लिए कुछ ऐसा किया कि video वायरल हो गया</b>
        </a>
      </p>
      <p>दूसरे टेस्ट मैच की पहली पारी में सचिन ने इन्हीं वकार को पानी पिलाया और 59 रन बनाए। रन ज्यादा तो नहीं थे, लेकिन सचिन ने बता दिया था कि आने वाला कल उनका है जिसे उस समय की पाकिस्तान टीम ने भी माना था। हुआ भी यही। सचिन ने इसके बाद विश्व क्रिकेट पर राज किया और उनकी बादशाहत आज तक बनी हुई है। </p>
      <figure>
        <iframe data-src="https://twitter.com/sachin_rt/status/1195206469483761665?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>सचिन तेंदुलकर ने भले ही इंटरनेशनल क्रिकेट को 2013 में अलविदा कह दिया हो, लेकिन आज भी उनकी लोकप्रियता पहले जैसी ही है। तेंदुलकर के नाम इंटरनेशनल क्रिकेट के ऐसे रिकॉर्ड्स दर्ज हैं जो कभी टूट नहीं सकते। भारत के लिए 200 टेस्ट मैच, 463 वनडे मैच खेले हैं और इस दौरान उनके नाम 100 शतक दर्ज हैं। इंटरनेशनल क्रिकेट में 100 सेंचुरी जड़ने वाले तेंदुलकर दुनिया के इकलौते बल्लेबाज हैं।वनडे इंटरनेशनल में सबसे ज्यादा रन का रिकॉर्ड भी सचिन के नाम ही दर्ज है। सचिन तेंदुलकर ने ही वनडे इंटरनेशनल में पहला दोहरा शतक जड़ा था।</p>
      <p>(एजेंसी इनपुट के साथ)</p>
    </article>
  </body>
</html>