<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ot-dnes-KAT-globyava-eto-s-kakvi-gumi-tryabva-da-karame-do-1-mart-913967"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T07:07:00+00:00"/>
    <meta property="og:title" content="От днес КАТ глобява, ето с какви гуми трябва да караме до 1 март!"/>
    <meta property="og:description" content="От днес, 15 ноември, &quot;Пътната полиция&quot; започва да налага глоби на шофьори, които не са с подходящи з..."/>
  </head>
  <body>
    <article>
      <h1>От днес КАТ глобява, ето с какви гуми трябва да караме до 1 март!</h1>
      <address>
        <time datetime="2019-11-15T07:07:00+00:00">15 Nov 2019, 07:07</time>
      </address>
      <p>От днес, 15 ноември, "Пътната полиция" започва да налага глоби на шофьори, които не са с подходящи за зимни условия гуми. Санкцията е 50 лева. По закон, през студените месеци колите трябва да са снабдени със зимни гуми или с такива, чиято дълбочина на протектора е не по-малка от 4 мм. Изискването е в сила до 1 март.</p>
      <p>Освен на гумите, шофьорите, трябва да обърнат внимание на фаровете и на чистачките на автомобилите. Oт Асоциацията на производителите, вносителите, търговците и вулканизатори на гуми напомниха наскоро, че зимните гуми не са само за сняг и изтъкнаха защо трябва да ги поставяме.</p>
      <p>Материалът, от който те се изработват, променя качествата си според околната температура. При ниски температури каучукът става по-твърд и сцеплението с пътната настилка намалява, посочват от Асоциацията на производителите, вносителите, търговците и вулканизатори на гуми.</p>
      <p>Гумата е контактът между автомобила и настилката. Каква ще бъде сигурността на пътя до голяма степен зависи от правилния подбор на гумите. Според специалистите е препоръчително зимни гуми да се използват при температури под 7 градуса, независимо дали има сняг или не. Летните гуми имат най-добро сцепление при температури между 10 и 30 градуса, а зимните - между 0 и - 20 градуса.</p>
      <p>През зимата дълбочината на протектора осигурява най-важния показател - спирачния път. Изследване сочи, че зимната гума спира на 25-тия метър, докато лятната ще спре чак на 53-тия - два пъти по-голямо разстояние.</p>
    </article>
  </body>
</html>