<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/russland-vil-speile-litauens-benadning/71822166"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T07:55:28+00:00"/>
    <meta property="og:title" content="Russland vil «speile» Litauens benådning"/>
    <meta property="og:description" content="Åpner døren for spionutveksling som inkluderer Frode Berg."/>
  </head>
  <body>
    <article>
      <h1>Russland vil «speile» Litauens benådning</h1>
      <h2>Åpner døren for spionutveksling som inkluderer Frode Berg.</h2>
      <address><time datetime="2019-11-15T07:55:28+00:00">15 Nov 2019, 07:55</time> by <a rel="author">Jesper Nordahl Finsveen</a></address>
      <p>
        <b>SISTE: Litauens president har varslet pressekonferanse klokka 13.45 norsk tid, melder NTB.</b>
      </p>
      <p>
        <b>Pressekonferansen skal holdes klokka 14.45 lokal tid etter at presidenten har møtt lederen for sikkerhetsdepartementet i landet.</b>
      </p>
      <p>Varselet om pressekonferansen kommer kort tid etter at lederen for Russlands utenlandske etterretning, SVR, Sergej Narysjkin, bekreftet overfor nyhetsbyrået <a href="https://tass.ru/politika/7127153">TASS</a> at Russland vil svare på Litauens benåding. Tass skriver at Russland vil «speile» den litauiske avgjørelsen, altså å benåde to litauere dømt for spionasje i Russland.</p>
      <p>
        <b>Narysjkin uttaler seg bare i en kort uttalelse, og sier ingenting om Frode Bergs skjebne.</b>
      </p>
      <p>
        <b>
          <b>NTB erfarer også at Frode Bergs norske advokat, Brynjulf Risnes, skal ha dratt til Moskva i dag. Verken NTB eller Dagbladet har lykkes med å komme i kontakt med Risnes fredag.</b>
        </b>
      </p>
      <p>Bekreftelsen fra russisk side kommer etter at Litauens president Gitanas Nauseda har benådet to russiske spioner.</p>
      <p>Det meldte nyhetsbyrået <a href="https://www.bns.lt/">Baltic News Service</a> tidlig fredag morgen.</p>
      <p>Det åpner døra for en spionutveksling med Russland, som inkluderer den spiondømte nordmannen Frode Berg (64).</p>
      <p>En kommisjon i Russland har tidligere anbefalt benådning av Frode Berg. Men foreløpig har Russland ikke bekreftet at president Vladimir Putin har skrevet under på benådningen.</p>
      <h3>Treveis-utveksling?</h3>
      <p>
        <b>Tidligere i dag kom det signaler fra Russland om at de vurderer muligheten for en trilateral utveksling i Frode Berg-saken.</b>
      </p>
      <p>Det fortortalte Sergej Beljajev, underdirektør i det russiske utenriksdepartementet, til nyhetsbyrået <a href="https://ria.ru/20191115/1560969248.html">RIA Novosti</a>.</p>
      <p>- I dette tilfellet (Bergs tilfelle) så tror jeg spørsmålet om benådning vil vurderes som et spørsmål om benådning. Hvilke andre muligheter finnes? Jeg vet ikke om noen i alle fall, sier underdirektøren i intervjuet.</p>
      <h3>- Forventer gjensidige skritt</h3>
      <p>Det russiske nyhetsbyrået <a href="https://tass.ru/mezhdunarodnaya-panorama/7126241">TASS</a> skriver at Litauen forventer at Russland nå tar «gjensidige skritt» for å gjennomføre spionutvesklingen.</p>
      <p>- Litauen har nå klarert utvekslingen, sier Dainius Gaizauskas til litauisk radio, ifølge TASS. Gaizauskas er leder av forsvars- og sikkerhetskomiteen i det litauiske parlamentet.</p>
      <p>
        <b>- Vi venter nå på at Russland tar gjensidige skritt, sier Gaizauskas.</b>
      </p>
      <p>Han kunne ikke spesifisere når eller hvor en slik utveksling vil finne sted, ifølge TASS.</p>
      <h3>Utvekslingsavtale</h3>
      <p>Det var i i oktober at Baltic News Service kunne melde at Russland, Litauen og Norge hadde kommet fram til avtale om å utveksle spioner.</p>
      <p>To spiondømte russere i Litauen skulle utveksles mot to spiondømte litauere i Russland, og en spiondømt nordmann i Russland.</p>
      <p>Kirkenes-mannen Frode Berg (64), tidligere grenseinspektør, er den eneste nordmannen som soner en spiondom i Russland.</p>
      <p>I april ble Berg funnet skyldig i spionasje mot Russland til fordel for Norge, og idømt til 14 års fengsel i en såkalt «streng fangekoloni».</p>
      <p>Siden han ble pågrepet 5. desember 2017 har Berg sittet fengslet i det beryktede Lefortovo-fengselet.</p>
      <h3>Små skritt</h3>
      <p>Siden da har mange små, men nødvendige skritt blitt tatt for å få på plass utvekslingsavtalen.</p>
      <p>
        <b>I forrige uke vedtok parlamentet i Litauen en ny spionlov som muliggjør spionutvekslingen med Russland.</b>
      </p>
      <p>Loven trådte i kraft tidligere i denne uka, en dag etter at Litauens president satte penn til papir.</p>
      <p>På russisk side har det også vært gjort små, men nødvendige formelle skritt.</p>
      <p>I midten av oktober ble det kjent at Berg formelt hadde søkt om benådning. I forrige uke bekreftet Kreml at Russlands president Vladimir Putin hadde mottatt benådningssøknaden.</p>
      <p>
        <b>To uker tidligere anbefalte en russisk benådningskommisjon å benåde Frode Berg.</b>
      </p>
      <p>Det siste formelle hinderet som nå gjenstår før Berg kan returnere til norsk jord, er at Vladimir Putin benåder ham og de to spiondømte litauerne.</p>
      <h3>10 års fengsel</h3>
      <p>Det er russerne Nikolaj Filiptsjenko og Sergej Moisejenko som skal utveksles mot litauiske Jevgenij Mataitis og Aristid Tamoshaitis, bli utlevert til Litauen, skrev <a href="https://www.bns.lt/">BNS</a> i oktober.</p>
      <p>
        <b>Filiptsjenko og Moisejenko ble i 2017 dømt for spionasje mot Litauen, og idømt fengselsstraffer på 10 år.</b>
      </p>
      <p>Filiptsjenko (42) ble fengslet i 2015 da han forsøkte å verve ansatte ved landets statlige sikkerhetsavdeling for å få dem til å installere lytteenheter i hjemmet og kontoret til den daværende presidenten i Litauen Dalia Grybauskaite, ifølge <a href="https://www.bbc.com/russian/news-40532025">BBC</a>.</p>
      <p>Ifølge retten skal han ha forfalsket dokumenter for å gjemme identiteten sin, og gjentatte ganger ha krysset landegrensene ulovlig, skriver den engelskspråklige avisa <a href="https://en.delfi.lt/politics/court-sentences-russian-man-to-10-years-in-prison-for-spying.d?id=75175838">Delfi</a>.</p>
      <h3>Spionerte på hæren</h3>
      <p>Jevgenij Mataitis er en av de to litauiske mennene som kan utleveres til Russland i bytte mot Filiptsjenko.</p>
      <p>Mataitis begynte å jobbe med den litauiske etterretningstjenesten i 2009, ifølge nyhetsbyrået <a href="https://baltnews.lt/vilnius_news/20180713/1018214775.html">Baltnews</a>.</p>
      <p>
        <b>Han jobbet i den russiske enklaven Kaliningrad i seks år hvor han utleverte informasjon om den russiske hæren til myndighetene i hjemlandet.</b>
      </p>
      <p>Mataitis skal i tillegg ha vært statsborger i både Litauen og Russland, ifølge nyhetsbyrået.</p>
      <p>- Mataitis samlet og overleverte informasjon om det utenlandske militæret i samsvar med oppgavene han hadde fått av etterretningstjenesten i Litauen, inkludert den informasjonen som var statshemmeligheter i regionen Kaliningrad, uttalte en talsperson for det russiske politiet, ifølge Baltnews.</p>
    </article>
  </body>
</html>