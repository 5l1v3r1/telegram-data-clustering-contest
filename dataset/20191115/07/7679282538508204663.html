<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-jemimah-rodrigues-leads-india-to-t20i-series-win-over-west-indies-2850180.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T07:02:05+00:00"/>
    <meta property="og:title" content="INDvsWI: भारतीय महिला टीम ने वेस्टइंडीज से सीरीज जीती"/>
    <meta property="og:description" content="India vs West Indies, 3rd T20I Women Cricket: गेंदबाजों के उत्कृष्ट प्रदर्शन के बाद जेमिमा रोड्रिग्स की सधी हुई पारी के दम पर भारतीय महिला टीम ने तीसरे टी-20 अंतरराष्ट्रीय क्रिकेट मैच में वेस्टइंडीज..."/>
  </head>
  <body>
    <article>
      <h1>INDvsWI: भारतीय महिला टीम ने वेस्टइंडीज से सीरीज जीती</h1>
      <address><time datetime="2019-11-15T07:02:05+00:00">15 Nov 2019, 07:02</time> by <a rel="author">एजेंसी,प्रोविडेन्स (गयाना)</a></address>
      <p><b>India vs West Indies, 3rd T20I Women Cricket: </b>गेंदबाजों के उत्कृष्ट प्रदर्शन के बाद जेमिमा रोड्रिग्स की सधी हुई पारी के दम पर भारतीय महिला टीम ने तीसरे टी-20 अंतरराष्ट्रीय क्रिकेट मैच में वेस्टइंडीज को सात विकेट से हराकर पांच मैचों की सीरीज में 3-0 से अजेय बढ़त बनाई। भारतीय स्पिनरों ने वेस्टइंडीज को निर्धारित 20 ओवरों में नौ विकेट पर 59 रन ही बनाने दिये। इसके बाद रोड्रिग्स ने 51 गेंदों पर नाबाद 40 रन की पारी खेली, जिससे भारत ने तीन विकेट गंवाकर 20 गेंद शेष रहते ही लक्ष्य हासिल कर दिया। </p>
      <p>इस तरह से भारत ने लगातार दूसरी टी-20 सीरीज अपने नाम की। उसने पिछले महीने घरेलू सीरीज में दक्षिण अफ्रीका को हराया था। स्पिनर राधा यादव (2/6), दीप्ति शर्मा (2/12), पूनम यादव (1/8) और अनुजा पाटिल (1/13) ने भारतीय जीत की नींव रखी। वेस्टइंडीज को टी-20 अंतरराष्ट्रीय में लगातार छठी हार का सामना करना पड़ा। </p>
      <p>पहले बल्लेबाजी का फैसला करने वाले वेस्टइंडीज की शुरुआत खराब रही। शीर्ष क्रम की उसकी बल्लेबाज हेली मैथ्यूज (सात), स्टेसी एन किंग (सात) और शेमाइन कैंपबेल (दो) पावरप्ले के पहले छह ओवर में केवल 12 रन ही जोड़ पाई। </p>
      <h3>
        <a href="https://www.livehindustan.com/cricket/story-sachin-tendulkar-says-very-few-world-class-bowlers-in-test-cricket-now-2850168.html">टेस्ट क्रिकेट को लेकर चिंता में सचिन, गेंदबाजों को लेकर कही ये बात</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-ind-vs-ban-virat-kohli-only-second-indian-captain-to-got-out-on-zero-against-bangladesh-in-any-format-after-sourav-ganguly-2850157.html">INDvBAN: सौरव गांगुली के इस अनचाहे रिकॉर्ड की बराबरी कर बैठे विराट कोहली</a>
      </h3>
      <p>अनुजा ने तीसरे ओवर में मैथ्यूज को आउट करके भारत को पहली सफलता दिलायी। इसके बाद कैंपबेल और किंग भी पवेलियन लौट गई। वेस्टइंडीज की तरफ से केवल चीडन नेशन (11) और चिनेली हेनरी (11) ही दोहरे अंक में पहुंच पाई। </p>
      <p>छोटे लक्ष्य का पीछा करने उतरे भारत की शुरुआत भी अच्छी नहीं रही। लगातार दो अर्धशतक जड़ने वाली किशोरी शेफाली वर्मा इस बार खाता नहीं खोल पाई जबकि स्मृति मंधाना (तीन) भी जल्दी आउट हो गई। कप्तान हरमनप्रीत कौर भी सात रन ही बना पाई। रोड्रिग्स ने हालांकि धैर्यपूर्ण पारी खेलकर टीम को लक्ष्य तक पहुंचाया। वेस्टइंडीज की तरफ से मैथ्यूज ने सात रन देकर दो विकेट लिए। पांच मैचों की सीरीज का अगला मैच यहां रविवार को खेला जाएगा। </p>
    </article>
  </body>
</html>