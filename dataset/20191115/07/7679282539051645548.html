<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-world-para-athletics-championships-2019-sharad-kumar-clinches-silver-bronze-for-mariyappan-thangavelu-and-vinay-kumar-2850220.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T07:52:28+00:00"/>
    <meta property="og:title" content="वर्ल्ड पैरा एथलेटिक्स चैम्पियनशिप: शरद को रजत, मय्यप्पन-विनय को कांस्य"/>
    <meta property="og:description" content="दो बार के एशियाई चैम्पियन शरद कुमार ने यहां खेली जा रही वर्ल्ड पैरा एथलेटिक्स चैम्पियनशिप में रजत पदक हासिल किया है। उन्होंने हाई जम्प में 1.83 मीटर की छलांग लगा दूसरा स्थान हासिल किया। वहीं, रियो..."/>
  </head>
  <body>
    <article>
      <h1>वर्ल्ड पैरा एथलेटिक्स चैम्पियनशिप: शरद को रजत, मय्यप्पन-विनय को कांस्य</h1>
      <address><time datetime="2019-11-15T07:52:28+00:00">15 Nov 2019, 07:52</time> by <a rel="author">एजेंसी,दुबई</a></address>
      <p>दो बार के एशियाई चैम्पियन शरद कुमार ने यहां खेली जा रही वर्ल्ड पैरा एथलेटिक्स चैम्पियनशिप में रजत पदक हासिल किया है। उन्होंने हाई जम्प में 1.83 मीटर की छलांग लगा दूसरा स्थान हासिल किया। वहीं, रियो पैरालम्पिक-2016 में स्वर्ण पदक जीतने वाले मयप्पन ने 1.80 मीटर के साथ कांस्य पदक अपने नाम किया। स्वर्ण पदक सैम ग्रीवे के नाम रहा। </p>
      <p>भारतीय पैरालम्पिक समिति ने शरद के हवाले से लिखा है, “एथलेटिक्स ऐसा खेल है जिसमें सब कुछ आखिरी सयम पर होता है। मैंने आज जो प्रदर्शन किया उससे मैं काफी निराश हूं। मैं बीते तीन साल से यूक्रेन में रह रहा हूं और अभ्यास कर रहा हूं इसलिए मुझे अच्छा प्रदर्शन करना चाहिए। मुझे अपना कार्यक्रम दोबारा देखना होगा।”</p>
      <p>मयप्पन ने भी इस बात को स्वीकार किया कि वह अपना सर्वश्रेष्ठ नहीं कर पाए। उन्होंने कहा, “मेरा शरीर पूरी तरह से खुला नहीं था। मैं यहां अपना सर्वश्रेष्ठ नहीं दे पाया। शाम में यहां थोड़ी सर्दी हो जाती है। मुझे लगता है कि मैं टोक्यो में अच्छा कर सकता हूं।”</p>
      <h3>
        <a href="https://www.livehindustan.com/sports/story-leander-paes-indian-davis-cup-team-me-shamil-2850163.html">लिएंडर पेस भारतीय डेविस कप टीम में शामिल, जानें किस-किस को मिली जगह</a>
      </h3>
      <h3>
        <a href="https://www.livehindustan.com/sports/story-novak-djokovic-ko-harakar-atp-finals-ke-antim-4-me-pahunche-roger-federer-2850119.html">एटीपी फाइनल्स: जोकोविक को हरा के अंतिम-4 में पहुंचे रोजर फेडरर</a>
      </h3>
      <p>इसी स्पर्धा में रामसिंह पाध्या को पांचवां स्थान मिला, जिन्होंने 1.77 मीटर की छलांग लगाई। इससे पहले, लाल विनय कुमार ने पुरुषों की 400 मीटर में टी-44 स्पर्धा में कांस्य पदक जीता और टोक्यो के लिए जगह पक्की की। उन्होंने 55.49 सेकेंड में यह दूरी पूरी की। भारत के अब इस टूर्नामेंट में कुल नौ पदक हो गए हैं जिसमें दो स्वर्ण, दो रजत और पांच कांस्य पदक हो गए हैं। </p>
      <p>चीन 23 स्वर्ण सहित 53 पदक लेकर शीर्ष पर है। उसके बाद ब्राजील (37) और ग्रेट ब्रिटेन (24) का नंबर आता है। </p>
    </article>
  </body>
</html>