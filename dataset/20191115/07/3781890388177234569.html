<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741814"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T07:40:00+00:00"/>
    <meta property="og:title" content="กลุ่มสามารถแจงรายได้หลักไตรมาส3มาจากธุรกิจไอซีทีโซลูชั่นฯ"/>
    <meta property="og:description" content="สามารถเผยผลประกอบการ 3 ไตรมาส   11,070  ล้านบาท โตเกือบ 30 %  โดยรายได้หลักมาจากสายธุรกิจ ICT Solution &amp; Service"/>
  </head>
  <body>
    <article>
      <h1>กลุ่มสามารถแจงรายได้หลักไตรมาส3มาจากธุรกิจไอซีทีโซลูชั่นฯ</h1>
      <address>
        <time datetime="2019-11-15T07:40:00+00:00">15 Nov 2019, 07:40</time>
      </address>
      <p>
        <b>สามารถเผยผลประกอบการ 3 ไตรมาส   11,070  ล้านบาท โตเกือบ 30 %  โดยรายได้หลักมาจากสายธุรกิจ ICT Solution &amp; Service</b>
      </p>
      <p>นายวัฒน์ชัย วิไลลักษณ์ กรรมการผู้จัดการใหญ่ บริษัท สามารถคอร์ปอเรชั่น จำกัด (มหาชน) เปิดเผยว่า ผลการดำเนินงานของกลุ่มสามารถในไตรมาส 3 ปี 2562 มีรายได้รวมทั้งสิ้น 3,290 ล้านบาท เพิ่มขึ้นจากไตรมาสเดียวกันของปีก่อน 3 % กำไรสุทธิ 124 ล้านบาท เติบโตกว่าช่วงเดียวกันของปีก่อน  รวม 9 เดือน มีรายได้ทั้งสิ้น 11,070  ล้านบาท เพิ่มขึ้นถึง 29 %  เป็นกำไรสุทธิ 381 ล้านบาท เพิ่มขึ้นจากช่วงเวลาเดียวกันของปีก่อนเช่นกัน <br/><br/> ทั้งนี้สายธุรกิจที่สร้างรายได้หลักให้กับกลุ่มสามารถ คือ  สายธุรกิจ ICT Solution &amp; Service ซึ่งบริหารงานโดยกลุ่มบริษัท SAMART TELCOMS “STC”  มีรายได้ในไตรมาส 3 ทั้งสิ้น 1,950 ล้านบาท มีกำไรสุทธิ 80 ล้านบาท โดยในไตรมาส 3 มีการเซ็นสัญญาโครงการใหม่ มูลค่ารวม 1,734 ล้านบาท เช่น โครงการพัฒนาระบบโทรคมนาคมทหาร ของกองบัญชาการกองทัพไทย  โครงการต่อสัญญาจ้างให้บริการและบำรุงรักษาระบบตรวจบัตรโดยสารขึ้นเครื่อง หรือ CUTE ของ บมจ.ท่าอากาศยานไทย , โครงการติดตั้งกล้องวงจรปิดพื้นที่สวนสาธารณะในกรุงเทพฯ และโครงการติดตั้งระบบไฟฟ้าพลังงานแสงอาทิตย์ในพื้นที่จังหวัดจันทบุรีและพังงา  และในไตรมาสสุดท้ายของปีนี้ ยังมีงานที่รอการประมูลอีกกว่า 30 โครงการ มูลค่าไม่ต่ำกว่า 6,000 ล้านบาท อาทิ โครงการของธนาคารออมสิน และบมจ.กสท โทรคมนาคม เป็นต้น<br/><br/>ด้านกลุ่ม SAMART Digital (SDC)  มีผลประกอบการที่เริ่มขยับไปในทิศทางบวก โดยในไตรมาส 3 ปี 62 มีรายได้รวมทั้งสิ้น 280 ล้านบาท ปรับตัวเพิ่มขึ้น  40  %  เมื่อเทียบกับไตรมาสเดียวกันของปีก่อน โดยมีปัจจัยหลักมาจากการเพิ่มขึ้นของรายได้จากธุรกิจ Digital Network และธุรกิจ Digital Content ที่ล่าสุดบริษัท isport ได้รับการแต่งตั้งจากสมาคมฟุตบอลแห่งประเทศไทย ในการให้บริการอุปกรณ์ VAR (Video Assistant Referee) เป็นเวลา 3 ปี (2020-2022) โดยในปี 2019 เป็นการเตรียมความพร้อมของอุปกรณ์และการฝึกสอนผู้ตัดสินและทีมงาน เพื่อการใช้งานจริงในปี 2020 โดยมีมูลค่าสัญญา 46 ล้านบาท รวมถึงอีกหนึ่งธุรกิจใหม่ โดยการจับมือกับบริษัทแคทบัซซ์ ซึ่งเป็นบริษัทร่วมทุนของบริษัท กสท.หรือ CAT ในการติดตั้งอุปกรณ์ไวไฟทั่วประเทศ หรือ   Premium free WIFI โดย  SDC จะมีรายได้จากการเข้าไปหาพื้นที่และติดตั้งอุปกรณ์ไวไฟ พร้อมดูแลรักษาตลอด 5 ปี (นับจากติดตั้ง) โดยตั้งเป้าติดตั้งจำนวน 10,000 จุด ภายในปี 2020 และ 30,000 จุด ภายใน 3 ปี ล่าสุดได้บรรลุข้อตกลงกับกรมอาชีวะ ในการติดตั้งอุปกรณ์ไวไฟในสถาบันอาชีวะกว่า 400 แห่ง <br/><br/>สำหรับกลุ่ม SAMART U-Trans หรือ “SUT” นำโดย บริษัท แคมโบเดีย แอร์ ทราฟฟิค เซอร์วิสเซส จำกัด ที่สร้างรายได้ประจำให้กับกลุ่มสามารถอย่างต่อเนื่อง มีรายได้ในไตรมาส 3 กว่า 500 ล้านบาท รวม 9 เดือน มีรายได้แล้วกว่า 1,500 ล้านบาท ทั้งนี้ กลุ่ม SAMART U-Trans  ยังอยู่ระหว่างการศึกษาความเป็นไปได้ในการขยายธุรกิจการควบคุมจราจรทางอากาศในหลายๆ ประเทศ รวมถึงโรงไฟฟ้าทั้งในประเทศไทยและประเทศเพื่อนบ้าน ถือเป็นสายธุรกิจที่เป็นอีกหนึ่งกำลังสำคัญในการสร้างรายได้ประจำให้แก่กลุ่มสามารถอย่างต่อเนื่อง<br/><br/>นอกจากนี้สายธุรกิจเทคโนโลยีอื่นๆ เช่น  บมจ.วันทูวัน คอนแทคส์  มีรายได้เฉพาะไตรมาส 3 จำนวนทั้งสิ้น 188 ล้านบาท คิดเป็นกำไรถึง 26 ล้านบาท เติบโตขึ้นถึงกว่า 500 %   เมื่อเทียบกับช่วงเวลาเดียวกันของปีก่อน ซึ่งรวมถึงรายได้อื่นๆซึ่งเป็นการชำระหนี้ของลูกค้าจำนวน  25.6  ล้านบาทด้วย และมีการเซ็นต์สัญญาโครงการเฉพาะในไตรมาส 3 ไปแล้วมูลค่า 254 ล้านบาท ส่งผลให้เมื่อสิ้นไตรมาส 3 OTO มีงานคงค้างในมือแล้วทั้งสิ้น 839 ล้านบาท และคาดว่าในไตรมาสสุดท้ายจะยังมีโอกาสเข้าร่วมประมูลอีก 19 โครงการ รวมมูลค่าประมาณ  110 ล้านบาท ด้านบจก.วิชั่นแอนด์ซิเคียวริตี้ คาดว่าเมื่อสิ้นปี 2562 จะเติบโตทั้งรายได้และกำไรเฉลี่ย 20 เปอร์เซนต์  โดยมีโอกาสจากโครงการติดตั้งกล้องวงจรปิดในกทม. และภาคใต้ ที่ยังมีความต้องการเพิ่มขึ้น<br/><br/> <br/> <br/> </p>
    </article>
  </body>
</html>