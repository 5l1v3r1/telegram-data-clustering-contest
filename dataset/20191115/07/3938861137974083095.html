<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_svidkih-rishen-buti-ne-mozhe/938218"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:45:00+00:00"/>
    <meta property="og:title" content="&quot;Швидких рішень бути не може&quot;"/>
    <meta property="og:description" content="64,3% мешканців окупованих територій Луганської та Донецької областей вважають, що невизнані ДНР і ЛНР мають стати частиною Росії. Вперше з початку війни оприлюднили дані соціологічного дослідження, яке провели українські організації на непідконтрольних Києву територіях. 57,8% тих, хто ..."/>
  </head>
  <body>
    <article>
      <h1>"Швидких рішень бути не може"</h1>
      <address><time datetime="2019-11-15T07:45:00+00:00">15 Nov 2019, 07:45</time> by <a rel="author">Ангеліна КОВАНДА, Маріанна ЖОГАН</a></address>
      <figure>
        <img src="https://static2.gazeta.ua/img2/cache/gallery/938/938218_1_w_1200.jpg?v=0"/>
        <figcaption>
          <cite>Автор: ДМИТРО СКАЖЕНИК</cite>
        </figcaption>
      </figure>
      <p>64,3% мешканців окупованих територій Луганської та Донецької областей вважають, що невизнані ДНР і ЛНР мають стати частиною Росії. Вперше з початку війни оприлюднили дані соціологічного дослідження, яке провели українські організації на непідконтрольних Києву територіях.</p>
      <p>57,8% тих, хто живе за лінією фронту, назвалися громадянами України. 34,8% мають паспорти ДНР чи ЛНР, російські — 6,8%. Ніколи не думали отримати громадянство РФ — 42%.</p>
      <p>76% повністю або швидше згодні, що війна на Донбасі — це внутрішній український конфлікт. 9,5% — що її почали Москва й місцеві проросійські угруповання.</p>
      <p>— Ключовий висновок — повернення окупованих територій це тривала історія. Швидких рішень приєднання бути не може, — каже виконавчий директор Українського інституту майбутнього Віктор Андрусів, 35 років. — Сподіваємося, ця інформація протверезить політиків, які будують стратегії досягнення миру. І що наші західні партнери не намагатимуться швидко "втюхати" Україні Донбас, забути все та зняти санкції з Росії.</p>
      <p>— Невідомо, наскільки люди в окупації вільні висловлювати свої думки, — говорить політолог Костянтин Батозський, 39 років. — Розмовляють із соціологами штампами ворожої пропаганди. Не варто ставитися до відповідей як до чіткої картини настроїв.</p>
      <p>Добре, що українці почали говорити про майбутнє Донбасу. Погано, що народ розділений у думці про це на два ворожі табори. Влада й громадянське суспільство неспроможні напрацювати спільне бачення. Без нього керівництво держави приречене на поразку на міжнародному рівні.</p>
      <p>Треба вирішувати — боремося за людей і території або будуємо стіну. Не можемо поступитися землями, за які віддали життя найкращі сини України. Маємо залучати якомога більше економічно активного населення з окупованих територій. Треба об'єднатися навколо нашої версії історії.</p>
      <p>— В окупованому Донбасі відсутня правдива соціологія. За кадром залишилися ті, хто боїться висловлювати свої думки, — каже філософ Олексій Панич, 59 років. — Незрозуміла мотивація людей, які відповіли. Зазвичай говорять те, що вигідно. Чому жителі ОРДЛО звинувачують у своїх проблемах Україну? Чудово розуміють, що Росія їм точно не відшкодовуватиме збитків.</p>
      <p>— Є серйозні розбіжності в порівнянні цього дослідження з іншими. Наприклад, опитування німецького Центру східноєвропейських і міжнародних студій показало, що 55 відсотків опитаних обрали реінтеграцію Донбасу в Україну, а за приєднання до РФ — 45 процентів, — каже аналітик фонду "Демократичні ініціативи" Марія Золкіна, 31 рік.</p>
      <p>— Технічно ніби все правильно, але системні викривлення заважають упевнитися в настроях. Це пов'язано з безпекою й страхом. Люди п'ять років живуть в обмеженому інформаційному просторі. Відірвані від наших політичних реалій. Українські аналітики й поважне видання легітимізували викривлену реальність. Кремль цим скористається. Посилатиметься на так звану думку "народу Донбасу".</p>
      <p>Фракція "Голос" пропонує вийти з Мінських домовленостей і заморозити конфлікт. Для прихильників такої позиції дослідження стверджуватиме відмову від боротьби за повернення окупованих територій. Але жодне опитування не має зупиняти спроби відновити кордон.</p>
      <p>Не є катастрофою заморозити виконання Мінських угод. Росія висуває чергові невигідні нам умови для Нормандської зустрічі (між лідерами України, Німеччини, Франції та РФ. — ГПУ), краще зупинити переговори. Зосередитися на внутрішній політиці. Займатися програмами підтримки зв'язків із мешканцями окупованих територій. Спростити перетин лінії розмежування, дозволити дрібну торгівлю, змінити систему обліку внутрішньо переміщених осіб. Запровадити освітні програми для віддаленого навчання й полегшити вступ до українських вузів.</p>
    </article>
  </body>
</html>