<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/to-je-najzmogljivejsi-procesor-amd-za-osebne-racunalnike.html?RSSff8bdc8df4972883cfbcb9095eb1e358"/>
    <meta property="og:site_name" content="Računalniške novice"/>
    <meta property="article:published_time" content="2019-11-15T07:47:00+00:00"/>
    <meta property="og:title" content="To je najzmogljivejši procesor AMD za osebne računalnike!"/>
    <meta property="og:description" content="Že pred časom smo se razpisali o nadvse zanimivem procesorju podjetja AMD, ki naj bi brez težav opravil tudi z najzmogljivejšimi procesorji konkurenčnega podjetja Intel."/>
  </head>
  <body>
    <article>
      <h1>To je najzmogljivejši procesor AMD za osebne računalnike!</h1>
      <address>
        <time datetime="2019-11-15T07:47:00+00:00">15 Nov 2019, 07:47</time>
      </address>
      <p>Že pred časom smo se razpisali o nadvse zanimivem procesorju podjetja AMD, ki naj bi brez težav opravil tudi z najzmogljivejšimi procesorji konkurenčnega podjetja Intel. Govorimo o procesorju Ryzen 9 3950X, ki je končno nared za prodajo. Prvi kupci so novinca že prejeli, uradna prodaja širom sveta za običajne uporabnike pa se bo pričela 25. novembra.</p>
      <p>Procesor AMD Ryzen 9 3950X se bo brez težav prikupil tudi najzahtevnejšim uporabnikom, saj za preračunavanje podatkov uporablja kar 16 fizičnih procesorskih sredic oziroma 32 procesorskih niti. Procesorske sredice pričakovano temeljijo na osnovi zgradbe Zen 2 in so izdelane s pomočjo 7-nanometrske tehnologije, kar pomeni, da bodo ponujale večjo zmogljivost ob manjši porabi električne energije. Zmogljivost novosti je primerljiva z Intelovim procesorjem Core i9-9920X, pri polni obremenitvi pa bo porabil zgolj 105 vatov električne moči, kar je sicer nekoliko več, kot bi si mnogi sicer želeli.</p>
      <p>Količina predpomnilnika pri procesorju AMD Ryzen 9 3950X znaša skupno kar 72 megabajtov (L2 + L3), zato ni bojazni, da bi novincu zmanjkalo moči pri najzahtevnejših nalogah. Tu je zagotovljena podpora za hitre sistemske pomnilnike DDR4-3200, osnovna frekvenca delovanja pa znaša 3,5 gigahercev. V pohitrenem načinu delovanja pa frekvenca znaša 4,7 gigahercev, kar pomeni, da bo novost zlahka kos tudi najzahtevnejšim opravilom.</p>
      <p>Čeprav bo procesor AMD Ryzen 9 3950X po zmogljivosti primerljiv z Intelovim procesorjem Core i9-9920X, bo njegova maloprodajna cena občutno nižja. Za nakup novosti bo namreč v Združenih državah Amerike treba odšteti preračunanih 680 evrov, medtem ko je maloprodajna cena Intelovega procesorja postavljena na kar preračunanih 1.090 evrov. Najboljši procesor AMD za osebne računalnike AMD Ryzen 9 3950X bo v Združenih državah Amerike in na izbranih trgih mogoče kupiti od 25. novembra dalje, na evropski trg pa naj bi prispel še pred koncem letošnjega leta, kar je zagotovo odlična novica.</p>
      <figure>
        <iframe src="https://www.youtube.com/embed/stM2CPF9YAY" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.amd.com/en">Amd</a></footer>
    </article>
  </body>
</html>