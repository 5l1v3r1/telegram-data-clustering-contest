<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/airbnb-tesla-abo-grammarly-buli-stvoreni-poza-stinami-korporaciy-de-shukati-innovaciji-50053647.html"/>
    <meta property="og:site_name" content="НВ"/>
    <meta property="article:published_time" content="2019-11-15T07:40:00+00:00"/>
    <meta property="og:title" content="Три причини шукати інновації за межами компанії"/>
    <meta property="og:description" content="Корпорації часто програють у швидкості створення інновацій стартапам. Такі гіганти інновацій, як Airbnb, Tesla або Grammarly були створені поза стінами корпорацій, але вже коштують мільярди"/>
  </head>
  <body>
    <article>
      <h1>Три причини шукати інновації за межами компанії</h1>
      <h2>Корпорації часто програють у швидкості створення інновацій стартапам. Такі гіганти інновацій, як Airbnb, Tesla або Grammarly були створені поза стінами корпорацій, але вже коштують мільярди</h2>
      <address><time datetime="2019-11-15T07:40:00+00:00">15 Nov 2019, 07:40</time> by <a rel="author">Кирило Мазур</a></address>
      <p>У той же час, директори з інновацій та топ-менеджери корпорацій часто скаржаться на рвані процеси, на повільну швидкість, на бюрократію, на обмежені ресурси. То чи можливо всередині таких систем створити по справжньому проривні інновації? Важко відповісти.</p>
      <p>Точно важливо розвивати команду і шукати інновації всередині. Але ніхто не сперечатиметься, що варто також шукати інновації і за межами своєї компанії.</p>
      <p>І це не питання вибору — це питання перемоги в конкурентній гонці. І ось три причини для пошуку зовнішніх інновацій.</p>
      <p>
        <b>1. Потужніший потік рішень</b>
      </p>
      <p>Починаючи пошук інновацій за межами компанії, ви здивуєтеся, як багато всього цікавого вже було створено до вас і що можна підгледіти у лідерів вашої індустрії в інших країнах.</p>
      <p>Такий пошук можна здійснювати як самостійно силами співробітників компанії, так і через спеціальні стартап-програми. Як приклад можна навести проект Connect+Develop від Procter&amp;Gamble. P&amp;G створила програму, засновану на відкритих інноваціях, ключове завдання якої — збільшити потік зовнішніх талантів та інноваційних рішень, щоб вирішити внутрішні проблеми корпорації.</p>
      <p>Якщо P&amp;G потрібні нововведення у сфері догляду за порожниною рота, програма збирає новаторів, стартаперів та патентовласників, у яких вже є напрацювання і певний рівень експертизи в цьому конкретному напрямі.</p>
      <p>Програма дозволяє закривати прогалини в лінійках продуктів, слабкі місця в логістиці та дистрибуції. І це все за рахунок залучення зовнішніх інноваторів — так корпорація не обмежує себе лише внутрішніми ресурсами та ідеями.</p>
      <aside>70% інновацій приходять з суміжних індустрій зі схожими викликами</aside>
      <p>
        <b>2. Ширший фокус для вивчення</b>
      </p>
      <p>За статистикою PwC 70% інновацій приходять з суміжних індустрій зі схожими викликами. Якщо дивитися не тільки на свою індустрію, а й на те, що роблять прогресивні компанії й інноватори в інших сферах, є шанс знайти унікальні ідеї, підходи і рішення, які вже допомогли комусь і які можуть посилити вашу компанію.</p>
      <p>З цієї точки зору компанії часом підключають до пошуку професійних гравців індустрії інновацій — щоб розширити фокус і воронку стартапів. Наприклад, акселератори та агентства інновацій переглядають стартапи тисячами на рік — їхня робота мати широкий фокус на нові технології, мати велику базу стартапів для вивчення і бути в курсі всіх інноваційних тенденцій.</p>
      <p>Зовнішні гравці не зациклюються тільки на своїй сфері, оскільки працюють з різними клієнтами та індустріями.</p>
      <p>
        <b>3. Нестандартний погляд збоку</b>
      </p>
      <p>Наприклад, коли ДТЕК шукали інновації для своєї акселераційної програми, перед ними стояло багато викликів. Один з них — пошук рішень з очищення від водоростей водяних фільтрів, через які надходить вода для охолодження теплоелектростанцій.</p>
      <p>До цього для очищення фільтрів необхідно було раз на місяць зупиняти турбіни і чистити фільтри вручну. Але на одну із зустрічей прийшов представник компанії, яка очищає насіння від зайвого лушпиння ультразвуком. Поспілкувавшись, компанія запропонувала переналаштувати хвилі свого пристрою і продовжити час, який фільтри можуть служити без необхідності очищення.</p>
      <p>Звичайно, навіть це рішення ще в процесі тестування, далеко не завжди так щастить з ідеями і точно не кожне таке рішення можна просто взяти і використовувати. З іншого боку, мільйони доларів економії і додаткової маржі на рік варті того, щоб вивчити тему і спробувати.</p>
      <p>І не важливо — шукаєте ви інновації самі чи за допомогою агентств інновацій — головне почати. Тому що інновації — головний драйвер зростання компаній і перемоги в конкурентній гонці 21 століття.</p>
    </article>
  </body>
</html>