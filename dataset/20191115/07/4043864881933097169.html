<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232030/"/>
    <meta property="og:site_name" content="Українська правда"/>
    <meta property="article:published_time" content="2019-11-15T07:58:23+00:00"/>
    <meta property="og:title" content="Путін спокушає Україну знижкою на транзит газу і лякає його припиненням"/>
    <meta property="og:description" content="За словами президента РФ, ситуацію може загострити позов “Нафтогазу”, поданий проти “Газпрому” в листопаді."/>
  </head>
  <body>
    <article>
      <h1>Путін спокушає Україну знижкою на транзит газу і лякає його припиненням</h1>
      <address>
        <time datetime="2019-11-15T07:58:23+00:00">15 Nov 2019, 07:58</time>
      </address>
      <p>Президент Росії Володимир Путін заявив про ризики припинення транзиту газу через Україну.</p>
      <p><b>Джерело</b>: "<a href="https://www.vedomosti.ru/business/news/2019/11/15/816347-putin-rasskazal-o-riskah-prekrascheniya-tranzita-gaza">Ведомости</a>" й "<a href="https://interfax.com.ua/news/political/624798.html">Інтерфакс-Україна</a>" з посиланням на прес-конференцію Путіна за підсумками саміту БРІКС в Бразилії</p>
      <p><b>Деталі</b>: За словами президента РФ, <b>ситуацію може загострити позов "Нафтогазу"</b>, поданий проти "Газпрому" в листопаді.</p>
      <p>Путін заявив, що Росія готова укласти угоду щодо транзиту газу з Україною за зниженими цінами на 20-25%.</p>
      <p><b>Пряма мова Путіна: </b>"Ми вже багато разів говорили: ми готові працювати з Україною і щодо транзиту нашого газу до Європи, і щодо постачання в саму Україну. Причому за цінами, нижчими від тих, за якими Україна отримує російський же газ, але ніби по реверсу з боку Європи.</p>
      <p>Я хочу, щоб усім було зрозуміло: неможливий ніякий реверс. Газ не може в півтруби текти в одну сторону, а півтруби – в іншу. Нісенітниця це, розумієте? Чоботи всмятку! Це нереально абсолютно.</p>
      <p>Ми знаємо, як це технологічно робиться. Заходить (труба з боку України в Європу – ред.), Потім лупінг такий, обхідну трубу там зробили – і назад його качають. Або прямо качають.</p>
      <p>Технологічно як вибудувана труба – це ж радянська труба? Вона йде транзитна, а від неї відгалуження на всю територію України. Там зараховують, а потім перераховують, що начебто це з Європи прийшло. Це дурниця просто. Ми це чудово розуміємо. Ми просто не робимо шуму з цього приводу, щоб уже не загострювати ситуацію".</p>
      <p><b>Путін нагадав</b>: "Ми навіть говорили, що якщо ми безпосередньо будемо постачати, ми готові знизити ціну до 20-ти і навіть до 25%.</p>
      <p>Свого часу приїжджав пан <a href="https://www.pravda.com.ua/news/2019/03/22/7209955/">Медведчук і Бойко</a>. Зустрічалися з головою уряду Росії. І Медведєв їх запитав: ну вам то що, ви ж не входите в уряд і навряд чи увійдете? Але відповідь була, на мій погляд, зріла абсолютно. Вони сказали: для нас важливо, щоб Україна і український споживач отримував дешевший газ. Якщо ми це зробимо, штовхнемо цей процес, ми будемо щасливі.</p>
      <p>Я вважаю, що це реальна зріла політична позиція – в інтересах громадян України"..</p>
      <p><b>Президент РФ наголосив</b>: "Що ми зараз бачимо, що відбувається в реаліях? Знову "Нафтогаз" пред'явив <a href="https://www.pravda.com.ua/news/2019/11/2/7230821/">черговий позов</a> у суді. Маячня якась! Просто загострюють ситуацію. Навіщо?</p>
      <p>Ми ж говоримо, ми готові – причому при супроводі Єврокомісії – досягти будь-яких угод. Україна хоче за українськими законами це відрегулювати – будь ласка, ми готові. Україна хоче відрегулювати за європейськими законами – вона взяла на себе зобов'язання прийняти європейське законодавство – ми готові.</p>
      <p>І в Єврокомісії про це сказали. Я сказав це своїм колегам у Франції і в Німеччині. Якщо Україна встигне імплементувати у себе законодавство європейських країн (там пов'язано з розділом видобувних і транзитних компаній) – зможуть вони це зробити за час, що залишився?</p>
      <p>Вони взяли на себе зобов'язання перед Європою – не перед нами – нехай роблять. Ми готові і до цього. Але не все від нас залежить. Тому ризик припинення транзиту існує, напевно, з урахуванням тих обставин, про які я сказав"..</p>
      <p><b>Цьому передувало</b>: Директор "Нафтогазу України" Юрій Вітренко заявив, що в новому <a href="https://www.pravda.com.ua/news/2019/11/2/7230821/">позові до "Газпрому"</a> компанія вимагає переглянути тариф на транзит газу і виплатити $11,8 млрд компенсації.</p>
      <p>Цей позов – відповідь на позовну заяву "Газпрому", яку було подано до Стокгольмського арбітражу в 2018 році.</p>
      <p>Міністр енергетики та захисту довкілля Олексій Оржель заявив, що Україна готова до <a href="https://www.pravda.com.ua/news/2019/11/5/7231004/">припинення транзиту</a> російського газу з 1 січня 2020 року.</p>
      <p>
        <b>Передісторія:</b>
      </p>
      <ul>
        <li>Термін дії контракту на транзит газу через територію України закінчується 31 грудня 2019 року.</li>
        <li>Москва пропонує відмовитися від взаємних претензій чи продовжити наявний договір ще на 10 років, "Газпром" навіть заявляв про готовність знизити тарифи на поставку газу.</li>
        <li>Чергові тристоронні консультації в форматі Росія – ЄС – Україна пройдуть наприкінці листопада.</li>
      </ul>
      <footer>УП, доповнено</footer>
      <related>
        <a href="https://www.pravda.com.ua/news/2019/11/14/7232002/"/>
        <a href="https://www.pravda.com.ua/news/2019/11/14/7232000/"/>
        <a href="https://www.pravda.com.ua/news/2019/11/14/7231998/"/>
      </related>
    </article>
  </body>
</html>