<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741826"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T07:53:00+00:00"/>
    <meta property="og:title" content="'สมคิด'สั่งคลังงัดมาตรการเศรษฐกิจ รับมือเผาจริงปีหน้า"/>
    <meta property="og:description" content="'สมคิด' สั่งคลังงัดมาตรการกระตุ้นเศรษฐกิจ รับมือเผาจริงปีหน้า หลังส่งออกกู่ไม่กลับ พร้อมแจง เวิลด์ อีโคโนมิค ฟอรัม ยันเศรษฐกิจไม่ฟองสบู่ ชี้เป็นแค่แบบสอบถามความเห็นอนาคตอีก 10 ปี"/>
  </head>
  <body>
    <article>
      <h1>'สมคิด'สั่งคลังงัดมาตรการเศรษฐกิจ รับมือเผาจริงปีหน้า</h1>
      <address>
        <time datetime="2019-11-15T07:53:00+00:00">15 Nov 2019, 07:53</time>
      </address>
      <p>
        <b>"สมคิด" สั่งคลังงัดมาตรการกระตุ้นเศรษฐกิจ รับมือเผาจริงปีหน้า หลังส่งออกกู่ไม่กลับ พร้อมแจง เวิลด์ อีโคโนมิค ฟอรัม ยันเศรษฐกิจไม่ฟองสบู่ ชี้เป็นแค่แบบสอบถามความเห็นอนาคตอีก 10 ปี</b>
      </p>
      <p>นายสมคิด จาตุศรีพิทักษ์ รองนายกรัฐมนตรี เปิดเผยหลังร่วมประชุมผู้บริหารกระทรวงการคลังว่า ได้สั่งการให้กระทรวงการคลัง เตรียมทำมาตรการกระตุ้นเศรษฐกิจในปี 63 เพื่อประคองเศรษฐกิจไปต่อเนื่องจากปีนี้ หลังจากมองว่า เศรษฐกิจโลกในปีหน้าจะยังไม่ฟื้นตัว และการส่งออกจะยังไม่ดี จึงต้องมีการดูแลเศรษฐกิจให้เดินหน้าไปต่อไปได้ท่ามกลางเศรษฐกิจโลกที่ผันผวน เช่นเดียวกับการจัดเก็บรายได้ 3 กรมภาษี ก็จะต้องทำให้ได้ตามเป้าหมายที่วางไว้<br/><br/>อย่างไรก็ตามยืนยันภาพเศรษฐกิจภายในเริ่มดีขึ้น ทั้งในส่วนของกำลังซื้อผู้บริโภค เริ่มเห็นสัญญาณการฟื้นตัวของการบริโภคตั้งแต่เดือนต.ค.ที่ผ่านมา ซึ่งส่วนหนึ่งเป็นผลจากมาตรการชิมช้อปใช้ ขณะที่การลงทุน ก็มีบริษัทยักษ์ใหญ่ 2 ใน 5 ด้านดิจิทัลระดับโลกทั้ง  ไมโครซอฟท์ และอะเมซอน  ธุรกิจอีคอมเมิร์ซจากสหรัฐ แสดงความจำนงลงทุนในไทย และขอให้รัฐช่วยอำนวยความสะดวกเพิ่มเติมให้<br/><br/>นายสมคิด ได้ปฏิเสธถึงกรณีเวิลด์ อีโคโนมิก ฟอรัมระบุว่า ไทยมีความเสี่ยงทางเศรษฐกิจ 5 ด้าน ได้แก่ เศรษฐกิจฟองสบู่ ความล้มเหลวรัฐบาล การโจมตีไซเบอร์  ภัยพิบัติทางธรรมชาติและมนุษย์  และความไม่มั่นคงทางสังคมว่า  เรื่องนี้ยังไม่ได้เกิดขึ้นจริง เพราะความเสี่ยงที่บอกมาเป็น ผลการสำรวจความเห็นของนักลงทุนที่ประเมินถึงความเสี่ยงที่จะเกิดขึ้นในอนาคตอีก 10 ปีข้างหน้า ซึ่งไม่ได้เป็นเรื่องที่เกิดขึ้นในตอนนี้ เพราะเวลาสำรวจก็มีให้เลือก 30 ข้อ หากข้อไหนเลือกกันมากก็นำมาจัดอันดับแค่นั้น  </p>
      <figure>
        <img src="https://www.dailynews.co.th/admin/upload/20191115/news_fHeIHHJRUA153834_533.jpg?v=20191115191?v=1798"/>
      </figure>
    </article>
  </body>
</html>