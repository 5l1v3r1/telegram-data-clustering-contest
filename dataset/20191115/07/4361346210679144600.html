<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/petry-zsolt-dardai-keszen-all-a-kolni-munkara/186649"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-15T07:15:00+00:00"/>
    <meta property="og:title" content="Petry Zsolt: Dárdai készen áll a kölni munkára"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Petry Zsolt: Dárdai készen áll a kölni munkára</mark>
      </h1>
      <address><time datetime="2019-11-15T07:15:00+00:00">15 Nov 2019, 07:15</time> by <a rel="author">szs</a></address>
      <p>
        <b>Korábbi munkatársa, a Hertha BSC kapusedzője, Petry Zsolt szerint akár már ma egymás tenyerébe csaphat Dárdai Pál és az 1. FC Köln klubvezetése. </b>
        <b>Korábbi munkatársa, a Hertha BSC kapusedzője, Petry Zsolt szerint akár már ma egymás tenyerébe csaphat Dárdai Pál és az 1. FC Köln klubvezetése.</b>
      </p>
      <p>Nincs kizárva, hogy hamarosan újra Bundesliga-csapatot irányíthat Dárdai, akit Petry szerint szakmai körökben a leg­esélyesebbnek tartanak a kölni kispadra.</p>
      <p>– Jómagam gyakran szót váltok Palival, de a kölni tárgyalásairól nem tájékoztatott – mondta Petry a Borsnak. – Viszont a berlini edzőkollégáim állítják, hogy esélyesebb a posztra vetélytársánál, Markus Gilsdolnál.</p>
      <p>Mivel a Köln jelenleg a 17., azaz az utolsó előtti a tabellán, azt várják Dárdaitól, hogy ugyanolyan sikeres tűzoltómunkát végezzen, mint az első idényében Berlinben tette, sőt, ha lehet, vezesse a középmezőnybe a hatalmas szurkolótáborral rendelkező csapatot.</p>
      <figure>
        <img src="http://media.borsonline.hu/cikk/20/192240/big-lead/650x360/2024127_dardai-legujabb-afp.jpg"/>
        <figcaption>Dárdai az első számú jelölt a kölni kispadra, ráadásul már hiányzik neki a munka © AFP</figcaption>
      </figure>
      <p>– Dárdai rámenőssége, szakmai képzettsége, eddigi eredményei felemelkedést jelenthetnének. Észrevettem rajta, már szívesen bekapcsolódna a napi munkába, hiszen nem egy otthonülő típus – tette hozzá Petry, aki szerint legkésőbb ma eldől a magyar tréner sorsa.</p>
      <p>– Mivel Dárdainak még egy évig élő szerződése van a Her­thával, a két klubnak egymással is meg kell egyeznie a lelépési összegről, de ez aligha lehet akadálya az új­bóli munkába állásának – vélte a berlini kapusedző, majd hozzátette, a kölniek új sportigazgatót is keresnek. – Úgy hallom, az egykor játékosként a „kecskéseknél” futballozó, most 62 éves Klaus Al­lofs visszatér egykori klubjához.</p>
      <p>Habár Dárdai ko­rábban kijelentette, egy évet pihenni kíván, elképzelhető, hogy a kölniek az anyagiakkal is rá tudják venni a korábbi visszatérésre. A klubnál tapasztalt trend alapján ugyanis évente minimum 1 millió euró (334 millió Ft) ütheti a magyar szakember markát.</p>
    </article>
  </body>
</html>