<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/culture-newspaper/_znajshli-aktora-yakij-mozhe-krasnomovno-movchati/938215"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:11:00+00:00"/>
    <meta property="og:title" content="Знайшли актора, який може красномовно мовчати"/>
    <meta property="og:description" content="&amp;mdash;&amp;ensp;Мій герой &amp;mdash; колишній воїн Української повстанської армії, &amp;mdash; розповідає виконавець головної ролі в фільмі &quot;Три місяці до зими&quot; 47-річний Олександр Прищепа. &amp;mdash; У конц&amp;shy;таборах і на засланні провів 15 років. Після звільнення намагається знайти себе, влаштуватися. ..."/>
  </head>
  <body>
    <article>
      <h1>Знайшли актора, який може красномовно мовчати</h1>
      <address><time datetime="2019-11-15T07:11:00+00:00">15 Nov 2019, 07:11</time> by <a rel="author">Ілля ПРОКОПЕНКО</a></address>
      <figure>
        <img src="https://static2.gazeta.ua/img2/cache/gallery/938/938215_1_w_1200.jpg?v=0"/>
        <figcaption>Олександр Прищепа у фільмі ”Три місяці до зими” грає дисидента. Напередодні річниці більшовицького перевороту 5 листопада 1968-го заходить у під’їзд будинку №27 на київському Хрещатику. Хоче облитися бензином із трилітрової банки й підпалити себе<cite>Автор: FACEBOOK.COM/@FILM.DISSIDENS</cite></figcaption>
      </figure>
      <p>— Мій герой — колишній воїн Української повстанської армії, — розповідає виконавець головної ролі в фільмі "Три місяці до зими" <b>47-річний Олександр Прищепа</b>. — У конц­таборах і на засланні провів 15 років. Після звільнення намагається знайти себе, влаштуватися. Роботу не дають, а сім'ю треба годувати — має двоє дітей. Шукає однодумців, можливість бути корисним для України. Долучається до підпілля і намагається поширювати заборонену літературу. Але за ним стежать. На­важується на самоспалення.</p>
      <p>Прототипом головного героя картини став Василь Макух. 5 листопада 1968-го біля будинку №27 на столичному Хрещатику облив себе бензином і підпалив. Протестував проти русифікації України, введення радянських військ в Чехословаччину.</p>
      <p>Знімати історичну драму "Три місяці до зими" почнуть наступного року.</p>
      <p>— Знайшли актора, який може красномовно мовчати, — каже креативний продюсер стрічки Андрій Алферов, 42 роки. — Виразу обличчя й погляду досить, щоб зрозуміти, яка тяжка в нього доля. Нашому герою 40 років, а досвіду — на 100.</p>
      <p>У нас мало кіно про ті роки життя в УРСР, а це була теж Україна.</p>
      <p>Ці сторінки історії треба заповнити. Показати, чим жив громадянин, у чому було інакодумство. Наше завдання — розкрити людський характер і показати зріз українського суспільства.</p>
      <p>1968-й став переломним. Це кінець "відлиги". Крах останніх надій, пов'язаних із "Празькою весною" в Чехословаччині. Тоді молодь не просто заявила про себе, а довела самостійність і спроможність. Вирує епоха рок-н-ролу, де гітара важливіша за автомат Калашникова. Англієць Джон Леннон пише пісню "Революція", в якій говорить, що немає жодного сенсу у збройних пе­реворотах. Вони повторюватимуться, доки не зміниться людська свідомість.</p>
      <p>Наш герой належить до другого кола дисидентів. Звичайний радянський службовець, але водночас — нелегал. Це історія про людину, яка не знайшла себе в новому часі. Його найкращі сповнені надій роки припали на 1940-ві. Пройшов загартування не лише в УПА, а й у львівській "Просвіті". Вся його душа — там. А нові часи — не зрозумілі. Тодішні бітломани для нього така ж ворожа категорія, як СРСР зі своєю безідейністю та бездуховністю.</p>
    </article>
  </body>
</html>