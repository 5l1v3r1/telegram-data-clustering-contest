<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/v-ns-gledat-zakoni-za-kolektivnoto-investirane-406760.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T07:25:02+00:00"/>
    <meta property="og:title" content="В НС гледат закони за колективното инвестиране"/>
    <meta property="og:description" content="Днес се провежда и редовният парламентарен контрол"/>
  </head>
  <body>
    <article>
      <h1>В НС гледат закони за колективното инвестиране</h1>
      <address><time datetime="2019-11-15T07:25:02+00:00">15 Nov 2019, 07:25</time> by <a rel="author">Редактори</a></address>
      <p>Парламентът разглежда промени в Закона за дейността на колективните инвестиционни схеми и на други предприятия за колективно инвестиране на първо четене. Това предвижда седмичната програма за работа на Народното събрание. С цел защита на инвеститорите се въвежда изискване за извършване на стрес тестове от страна на Фондове на паричния пазар.</p>
      <p>В законопроекта се правят промени с оглед на подобряване на регулацията и отстраняване на пропуски и противоречия. С оглед на осигуряване на правна рамка, обезпечаваща развитието на българския финансов пазар в съответствие с европейските тенденции, се въвежда изискване проспектът на колективна инвестиционна схема, която има различни класове дялове, да съдържа описание на характеристиките, които са специфични за всеки клас, с ясно посочване на разликите между отделните класове.</p>
      <p> С проекта се ограничава възможността управляващо дружество, действащо за сметка на всички управлявани от него колективни инвестиционни схеми или други предприятия за колективно инвестиране, да придобива акции с право на глас, които биха му позволили да упражнява значително влияние върху управлението на емитент или публично дружество.</p>
      <p>Със законопроекта се предлага въвеждането на дефиниция на „значително влияние“, като се предвижда и преходен период, в който лицата да приведат дейността си в съответствие с предложените промени. Прецизират се и разпоредбите, свързани с капиталовата адекватност и ликвидността на управляващите дружества. Със законопроекта се предвиждат и промени в тарифата, определена в приложение от Закона за Комисията за финансов надзор, във връзка с конкретизиране и диференциране на таксите за общ финансов надзор, които се дължат от лицата, управляващи алтернативни инвестиционни фондове.</p>
      <p>От 11.00 ч. ще започне петъчният парламентарен контрол. На депутатски питания ще отговарят 7 министри от кабинета „Борисов“ 3. В контрола ще участва министърът на земеделието Десислава Танева, вицепремиерът Марияна Николова и други.</p>
    </article>
  </body>
</html>