<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/ford-mustang-mach-e-odhalen-unikem-mame-prvni-technicke-informace-ujede-az-482-km"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-15T07:56:00+00:00"/>
    <meta property="og:title" content="Ford Mustang Mach-E odhalen únikem. Máme první technické informace, ujede až 482 km"/>
    <meta property="og:description" content="Pár dní před oficiální premiérou již Fordu utíkají fotky nového modelu i řada technických informací."/>
  </head>
  <body>
    <article>
      <h1>Ford Mustang Mach-E odhalen únikem. Máme první technické informace, ujede až 482 km</h1>
      <h2>Pár dní před oficiální premiérou již Fordu utíkají fotky nového modelu i řada technických informací.</h2>
      <address><time datetime="2019-11-15T07:56:00+00:00">15 Nov 2019, 07:56</time> by <a rel="author">Daniel Fuglevič</a></address>
      <p>Už včera jsme se dozvěděli, že plně elektrické SUV od Fordu inspirované Mustangem nebude pouze využívat některé designové prvky ikonického modelu, ale rovněž si vypůjčí jeho jméno. Novinku Mustang Mach-E totiž Ford označuje jako „dalšího člena rodiny Mustangů“. A před oficiální premiérou 18. listopadu již automobilce utíkají na veřejnost klíčové informace i kompletní vzezření modelu.</p>
      <p>O designu elektrického SUV si udělá závěry asi každý sám. O žádné terno se nicméně nejedná. Mnohem důležitěji již máme možnost vidět i interiér vozu, který s jednoduchou palubní deskou a velkou, na výšku situovanou dotykovou obrazovkou infotainmentu jasně připomíná kabiny konkurenční Tesly. Před řidičem ve Fordu se nicméně objevuje další menší displej ve funkci přístrojového štítu.</p>
      <related>
        <a href="https://www.autorevue.cz/novy-ford-kuga-ma-ceske-ceny-na-plug-in-hybrid-si-pripravte-alespon-milion-korun"/>
      </related>
      <p>Dále víme, že Mach-E bude nabízen ve specifikaci s pohonem zadních či všech kol. V případě zvolení baterie s větší kapacitou a pohonem pouze zadních kol by mělo SUV zajistit maximální dojezd kolem 482 kilometrů. Pohonné ústrojí s pohonem všech kol pak nabídne výkon až 333 koní (245 kW) a točivý moment 582 N.m. V této specifikaci nicméně dojezd padá na cca 435 kilometrů.</p>
      <p>Slabší varianty s ještě nižším dojezdem budou nabízeny taky. Nutno ale podotknout, že čerpáme z uniklých informací pro americký trh, v případě homologace pro Evropu se může mnohé změnit. Vrcholnou výbavou s nejlepší dynamikou bude u Mustangu Mach-E úroveň GT, u níž Ford zmiňuje akceleraci z nuly na stovku okolo 3,5 vteřiny.</p>
      <related>
        <a href="https://www.autorevue.cz/ford-mustang-gt500-se-jeste-neprodava-v-texasu-presto-vi-ze-760-koni-nestaci"/>
      </related>
      <p>Premiéra Mustangu Mach-E proběhne v pondělí 18. listopadu a po oficiálním odhalení Ford spustí předběžné objednávky vyžadující zálohu. Její výši zatím neznáme, ale takto dostupná zaváděcí verze First Edition má pro americký trh uváděnou cenovku 59.900 dolarů (asi 1,39 milionu korun). Základní výbava Select by měla začínat na částce 43.895 dolarů (asi 1,02 milionu korun), zatímco zmíněné GT začne na ceně 60.500 dolarů (asi 1,4 milionu korun), ale dostupné bude až později.</p>
      <p>Kompletní technické údaje, schopnosti a výbavu Mustangu Mach-E se tedy dozvíme už za pár dní. Následovat by měly rovněž informace o uvedení na trhu Evropy, včetně prvotních cenovek.</p>
      <related>
        <h4>Určitě si přečtěte</h4>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.auto.cz/ford-mustang-mach-e-oficialne-mustang-na-baterky-nema-kliky-dveri-a-ujede-az-600-km-132081"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
      </related>
    </article>
  </body>
</html>