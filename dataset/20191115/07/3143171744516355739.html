<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/verso-messina-biancavilla-tanti-gol-nella-sgambata-contro-la-juniores.html"/>
    <meta property="og:site_name" content="Tempostretto"/>
    <meta property="article:published_time" content="2019-11-15T07:00:50+00:00"/>
    <meta property="og:title" content="Verso Messina – Biancavilla: tanti gol nella sgambata contro la Juniores"/>
    <meta property="og:description" content="Cinque reti nel primo tempo e sei nella ripresa per i giallorossi di Zeman. Doppiette per Siclari, Crucitti ed Esposito, un gol a testa per Bossa, Bonasera e Saverino e due autoreti: 11-0 al “Despar Stadium”."/>
  </head>
  <body>
    <article>
      <h1>Verso Messina – Biancavilla: tanti gol nella sgambata contro la Juniores</h1>
      <address><time datetime="2019-11-15T07:00:50+00:00">15 Nov 2019, 07:00</time> by <a rel="author" href="https://www.tempostretto.it/author/piero-genovese" target="_blank">Piero Genovese</a></address>
      <p>
        <i>Cinque reti nel primo tempo e sei nella ripresa per i giallorossi di Zeman. Doppiette per Siclari, Crucitti ed Esposito, un gol a testa per Bossa, Bonasera e Saverino e due autoreti: 11-0 al “Despar Stadium”.</i>
      </p>
      <p>Il Messina che si prepara a scendere in campo domenica contro il Biancavilla continua a lavorare alacremente agli ordini del tecnico Karel Zeman e del suo vice Simone Quintieri.</p>
      <p>Doppia seduta ieri per Esposito e compagni che, dopo la seduta del mattino, hanno incrociato nel pomeriggio la formazione Juniores al “Despar Stadium” in un match disputato su due tempi da quaranta minuti ciascuno.</p>
      <p>Non hanno partecipato alla sgambata Barbera e Marfella, entrambi ai box per i relativi problemi fisici, e Capilli e Cafarella, questi ultimi assenti per impegni scolastici. C’erano, invece, i centrocampisti Giovanni Lavrendi e Fabio Bossa, e proprio quest’ultimo ha sbloccato il match al 7′, rubando palla sulla trequarti avversaria e incrociando di destro un preciso rasoterra con cui ha superato il portiere avversario Forestieri. Il raddoppio è arrivato quattro minuti più tardi e a siglarlo è stato Bonasera, il più lesto a impattare la sfera in acrobazia sugli sviluppi di un corner. Al 21′ ancora Bonasera protagonista: il classe 2001 scappa sulla destra e cade, toccato irregolarmente da un avversario, appena dentro l’area; è rigore e dagli undici metri Siclari non sbaglia per il gol del 3-0. Tre minuti più tardi arriva anche il 4-0, con Saverino bravo ad inserirsi sulla bella imbucata di Lavrendi e a battere Forestieri con un tocco d’esterno. Al 32′ timbra ancora il cartellino Siclari, che dai venti metri fa partire un potente destro a giro che non lascia scampo al portiere. Il primo tempo si chiude sul 5-0.</p>
      <p>Nella ripresa bastano tre minuti al Messina per trovare la rete grazie alla bella combinazione tra Crucitti e De Meio, con quest’ultimo a mettere al centro per l’accorrente Esposito che sotto porta non sbaglia. Tra il 7′ e il 22′, invece, il punteggio cambia in virtù di due sfortunate autoreti che portano il risultato sull’8-0. Al 24′ è preciso il sinistro sul palo più lontano di Crucitti, che entra nell’elenco dei marcatori firmando il 9-0 per poi ripetersi al 34′ con un potente destro sotto la traversa su assist di Esposito. Al 40′ l’ultima marcatura del pomeriggio è firmata da Esposito, anche lui autore di una doppietta, anche stavolta su assist di De Meio.</p>
      <p>Il Messina tornerà ad allenarsi questo pomeriggio in vista della gara di domenica contro il Biancavilla, in programma allo stadio “Franco Scoglio” alle 14.30 e valida per il dodicesimo turno di campiona</p>
    </article>
  </body>
</html>