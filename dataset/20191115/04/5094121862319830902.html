<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/nejkrasnejsi-nadrazi-v-ceske-republice-maji-v-rozsochach-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T04:56:00+00:00"/>
    <meta property="og:title" content="Nejkrásnější nádraží v zemi leží na Vysočině. První vlak tu projel před 114 lety"/>
    <meta property="og:description" content="/FOTOGALERIE/ Nejkrásnějším nádražím roku 2019 se staly Rozsochy nedaleko Bystřice nad Pernštejnem ve žďárském okrese. Druhé místo získaly středočeské Čelákovice, třetí pak Slezské Rudoltice. Rozsošské nádraží do 13. ročníku soutěže nominoval Miloš Stloukal, který objekt z roku 1905 od roku 2011 obývá a pečuje o něj. Současně si tak plní svůj životní sen – bydlet na malém venkovském nádraží."/>
  </head>
  <body>
    <article>
      <h1>Nejkrásnější nádraží v zemi leží na Vysočině. První vlak tu projel před 114 lety</h1>
      <address><time datetime="2019-11-15T04:56:00+00:00">15 Nov 2019, 04:56</time> by <a rel="author">Lenka Mašová</a></address>
      <p>„Vítězství nádraží v soutěži pro mě znamená neskutečně mnoho a těší mě fakt, že se i mladý člověk může tímto nečekaným způsobem dočkat poděkování z nejvyšších míst. Jsem rád, že mě stále baví se co nejvzorněji starat o svěřený majetek a je to pozitivní pocit a velké poděkování za všechny činnosti, které si nádraží za dobu mého působení vyžádalo. Mnoho věcí jsem vykonával sám na úkor odpočinku a spánku, protože moje zaměstnání strojvedoucího příliš volného času nenabízí. Ovšem samozřejmostí byla i častá pomoc od kamarádů, sousedů a známých z okolí, zač jim moc děkuji. Nádraží bylo před deseti lety zchátralé a jeho nejbližší okolí velmi zpustošené, teď žije a slaví titul,“ vyjádřil se Miloš Stloukal.</p>
      <figure>
        <img src="https://g.denik.cz/25/18/turnov-nadrazi-rekonstrukce_denik-150-3x2.jpg"/>
      </figure>
      <aside>
        <a href="https://www.denik.cz/ekonomika/nadrazi-v-turnove-ceka-rekonstrukce-za-1-5-miliardy-pribudou-i-podchody-20191102.html">Nádraží v Turnově čeká rekonstrukce za 1,5 miliardy. Přibudou i podchody Přečíst článek ›</a>
      </aside>
      <p>„Všem hlasujícím děkuji za zaslané hlasy a pevně věřím, že každý cestující, který nádraží navštíví, uvidí v porovnání s jeho předchozí návštěvou vždy něco nového a pěkného a bude odjíždět pozitivně naladěn,“ doplnil.</p>
      <p>Malé upravené nádražíčko jen pár kroků od okolní zachovalé přírody leží u železniční trati 251 Žďár nad Sázavou - Nové Město na Moravě - Tišnov, přičemž tudy po trati, které se říká Tišnovka, první vlak projel 18. června 1905.</p>
      <h3>Úspěch mezi desítkami nominovaných</h3>
      <p>Letos veřejnost navrhla na titul Nejkrásnější nádraží ČR celkem 67 stanic. Do finále postoupily Božejovice, Čeladná, Čelákovice, Frýdlant nad Ostravicí, Harrachov, Kouty nad Desnou, Kynšperk nad Ohří, Rozsochy, Slezské Rudoltice a Železná Ruda-Alžbětín. Vítěze z nich opět volila veřejnost. Celkem bylo přijato 11 457 platných hlasů, 10 195 na webu a 1262 z hlasovacích archů.</p>
      <p>Vítězné nádraží v Rozsochách, které bylo zároveň jediným finalistou z Kraje Vysočina, získalo 2578 hlasů. Stříbrné Čelákovice obdržely 1882 hlasů a bronzové Slezské Rudoltice 1758 hlasů.</p>
      <figure>
        <img src="https://g.denik.cz/15/f2/dubi-nadrazi-nasinec_denik-150-3x2.jpg"/>
      </figure>
      <aside>
        <a href="https://www.denik.cz/regiony/moldavska-trat-laka-i-turisty-z-nemecka-20191021.html">Moldavská trať láká i turisty z Německa. Do obce vyrazili zvláštním vlakem Přečíst článek ›</a>
      </aside>
      <p>„Nádražní budovy jsou pro cestující mířící na vlak vždy jejich prvním kontaktem s železnicí. A stejně jako v jiných případech hraje při tomto setkání důležitou roli první dojem. Jsme si toho dobře vědomi a vedle rekonstrukcí tratí a stanic se zaměřujeme také na zlepšování stavu výpravních budov. Často jim navíc navracíme historickou podobu, o kterou přišly při předchozích úpravách. Velký počet návrhů na nejkrásnější nádraží svědčí o tom, že jsme se vydali správnou cestou a občané řady měst jsou na svá nádraží hrdí,“ vyjádřil se generální ředitel Správy železniční dopravní cesty Jiří Svoboda.</p>
    </article>
  </body>
</html>