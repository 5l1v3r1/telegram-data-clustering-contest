<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/assessore-gentilezza-1.4886895"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-15T04:00:27+00:00"/>
    <meta property="og:title" content="Modena, ecco il primo assessore alla Gentilezza. &quot;Basta un sorriso&quot;"/>
    <meta property="og:description" content="Camposanto, Orsola Rosetta D’Agata è la pioniera in Emilia Romagna. Il sindaco: &quot;Darà il buon esempio&quot;"/>
  </head>
  <body>
    <article>
      <h1>Modena, ecco il primo assessore alla Gentilezza. "Basta un sorriso"</h1>
      <h2>Camposanto, Orsola Rosetta D’Agata è la pioniera in Emilia Romagna. Il sindaco: "Darà il buon esempio"</h2>
      <address><time datetime="2019-11-15T04:00:27+00:00">15 Nov 2019, 04:00</time> by <a rel="author">SILVIA SARACINO</a></address>
      <p>Modena, 15 novembre 2019 - La <b>gentilezza</b> è di casa a <b>Camposanto </b>dove la sindaca <b>Monja Zaniboni </b>ha deciso di assegnare ad uno dei suoi <b>assessori </b>la delega alla <b>Gentilezza</b>, primo caso in Emilia-Romagna. L’assessore che dovrà dare il buon esempio e rendere i cittadini più garbati è <b>Orsola Rosetta D’Agata</b>, già assessore ai Servizi sociali, alla persona e alle pari opportunità. Cinquant’anni, impiegata, originaria della provincia di Milano, D’Agata si è trasferita nella Bassa modenese quattordici anni fa.</p>
      <p>«Sono <b>molto contenta </b>di questa nomina – commenta – penso di iniziare a diffondere gentilezza partendo da messaggi ai <b>bambini </b>a scuola, per arrivare alle famiglie». Zaniboni ha deciso di accogliere l’invito delle associazioni piemontesi Cor et Amor e Movimento Mezzopieno, nate alcuni anni fa con l’intento di diffondere messaggi positivi e gentilezza tra le persone. In occasione della Giornata mondiale della gentilezza, che ricorre il 13 novembre ed è nata a Tokyo vent’anni fa, l’associazione ha scritto a centinaia di sindaci italiani chiedendo di assegnare la delega alla gentilezza ad un assessore della giunta.</p>
      <p>In pochi mesi hanno aderito una sessantina di Comuni in tutta Italia e Camposanto è la <b>prima amministrazione emiliano-romagnola</b> a dotarsi di un assessore alla gentilezza. «Ho deciso di assegnare la delega a Orsola Rosetta D’Agata perché si relaziona con i cittadini in situazioni di fragilità e tratta questi temi con attenzione e rispetto – spiega Zaniboni – mi sembrava l’assessore giusto per dare il buon esempio ai cittadini».</p>
      <p>Cosa si può fare per diffondere gentilezza? «Ci sono <b>diverse possibilità</b> su cui stiamo ragionando – dice il primo cittadino – le azioni vanno dalla buona educazione al rispetto del bene pubblico». Non che Camposanto sia un Comune di maleducati e scontrosi ma un po’ di gentilezza e garbo in più non guasta: «Credo ci sia bisogno di rapportarsi con le persone con<b> toni più delicati</b>, con gentilezza si riescono a valutare meglio le situazioni». A colpire il sindaco è stata anche l’origine dell’iniziativa, spiegata nella missiva dell’associazione: sono stati i bambini, durante la giornata nazionale dei Giochi della gentilezza organizzata da Cor et Amor ad invocare la nascita di una sorta di super-eroe che al posto dei super poteri usa parole gentili per diffondere il benessere tra le persone. Il conferimento della delega è solo la prima azione che il Comune di Camposanto ha intrapreso verso questa direzione: tra i suggerimenti dell’associazione anche l’organizzazione di eventi dedicati alla gentilezza come <b>feste </b>e presentazione di <b>libri</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>