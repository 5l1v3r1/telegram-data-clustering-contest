<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30272360.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T04:00:13+00:00"/>
    <meta property="og:title" content="Грищенко: Бажання Зеленського вирішити все у критично стислі терміни містить серйозні ризики (огляд преси)"/>
    <meta property="og:description" content="Самовпевненість влади за відсутності досвіду може завдати великої шкоди – дипломат"/>
  </head>
  <body>
    <article>
      <h1>Грищенко: Бажання Зеленського вирішити все у критично стислі терміни містить серйозні ризики (огляд преси)</h1>
      <address><time datetime="2019-11-15T04:00:13+00:00">15 Nov 2019, 04:00</time> by <a rel="author" href="https://www.radiosvoboda.org/author/%D1%96%D1%80%D0%B8%D0%BD%D0%B0-%D0%B1%D1%96%D0%BB%D0%B0/vimpy" target="_blank">Ірина Біла</a></address>
      <p>«Щоб молодість стала інструментом змін, вона повинна спиратись на критичний аналіз того, що було досягнуто людьми з досвідом», – переконує в газеті <b>«День»</b> дипломат <b>Костянтин Грищенко</b>.</p>
      <p>У статті <a href="https://m.day.kyiv.ua/uk/article/den-planety/pro-chotyry-grupy-ryzykiv">«Про чотири групи ризиків»</a> він розповідає про виклики, які постали перед Зе-командою і як вона реагує на них. Це, перш за все, відновлення територіальної цілісності України, повернення Донбасу і Криму.</p>
      <p>Другий виклик безпосередньо залежить від реалізації першого – це забезпечення сталого економічного зростання. Для цього необхідні серйозні та глибокі реформи, насамперед реформування судової системи, подолання корупції, залучення інвестицій...</p>
      <p>Третя група викликів пов’язана із забезпеченням ефективності зовнішньої політики, зовнішньоекономічних зв’язків.</p>
      <p>А до четвертої групи ризиків входить модернізація системи державного управління – але аж ніяк не руйнування його. Це і принципова кадрова політика, яка не повинна через певний час сприйматися з жахом, як ще один експеримент, коли вважається, що чим молодший урядовець, тим краще.</p>
      <p>Самовпевненість за відсутності досвіду може завдати великої шкоди, наголошує Грищенко. Він вважає, що у нинішньої влади якесь дитяче заперечення того, що досвід є важливою складовою успіху. Насправді, щоб молодість стала інструментом змін, вона повинна спиратись на критичний аналіз того, що було досягнуто людьми з досвідом. І, мабуть, не на міністерській посаді отримувати перший у своєму житті досвід державного управління.</p>
      <p>Взагалі в конфліктах із набагато сильнішою державою, яка нікуди не поспішає і яку, здається, в цілому влаштовує нинішня ситуація, бажання все вирішити в критично стислі терміни містить серйозні ризики. Бажання будь-за що терміново врегулювати конфлікт може призвести до серйозної шкоди національним інтересам України, попереджає дипломат.</p>
      <p>64,3% мешканців окупованих частин Луганської та Донецької областей вважають, що ОРДО і ОРЛО мають стати частиною Росії. Вперше з початку війни оприлюднили дані соціологічного дослідження, яке провели українські організації на непідконтрольних Києву територіях.</p>
      <p><b>«Газета по-українськи» </b>зазначає, що добре, що українці почали говорити про майбутнє Донбасу. Погано, що народ розділений у думці про це на два ворожі табори. Треба вирішувати – боротися за людей і території або будувати стіну. Докладніше йдеться в статті «Швидких рішень бути не може».</p>
      <p>Чи можна довіряти результатам опитування жителів окупованих територій Донбасу, дізнавалась газета <b>«День»</b>. Видання пише, що умови, в яких населення живе, безпосередньо впливають на світогляд і психологію людини і мас.</p>
      <p>Окупація, інформаційна пропаганда Росії – це ті обставини, за яких живуть люди в ОРДЛО, котрі не виїхали ні на територію, підконтрольну уряду України, ні до Росії. Робити там соціологічні дослідження – справа особлива. Про результати спілкування соціологів із представниками окупованих територій йдеться в матеріалі «Гуманітарні організації не публікують результатів».</p>
      <p>Газета <b>«Україна молода»</b> пише, що в Україні існує негласний консенсус між олігархами, і певною мірою цей хиткий консенсус забезпечує стабільність. Про це ЗМІ часто замовчують. Так само, як і подібну роль змови олігархів у рішенні про ринок землі.</p>
      <p>Нині звучить лише ім’я Ігоря Коломойського. Саме він дав дуже чіткий сигнал світу через іноземні ЗМІ про можливий розворот курсу України, пропонуючи відмовитись від співпраці з МВФ і брати гроші в Росії. І таким одним потужним пострілом бабахнув по пам’яті тих, хто загинув у російсько-українській війні, й по пошані всіх, хто воював і воює зараз за українську незалежність.</p>
      <p>Також Коломойський вирішив, що травма українців від війни з Росією пройде через 5-10 років. Із ким ще пропрацьовані ці домовленості, можна лише здогадуватись, пише видання. А розірвати цей «олігархічний договір», на жаль, ще не вистачає політичної волі й сил. Популізм залишається одним із серйозних впливів на свідомість українців і одним із руйнівних чинників справжньої державності.</p>
    </article>
  </body>
</html>