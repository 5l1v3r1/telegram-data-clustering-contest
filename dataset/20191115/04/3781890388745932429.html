<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741769"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T04:10:00+00:00"/>
    <meta property="og:title" content="ทบ.เตรียมแจ้งความเอาผิดข่าวปลอม'บิ๊กแดง'"/>
    <meta property="og:description" content="ทบ.แจงข่าวปลอม “บิ๊กแดง” เรื่องใต้ทำปชช.เข้าใจผิด เร่งดำเนินการตามกฏหมาย ป้องสังคมสับสน วอนปชช.อย่าหลงเชื่อ แนะพิจารณาแหล่งที่มา"/>
  </head>
  <body>
    <article>
      <h1>ทบ.เตรียมแจ้งความเอาผิดข่าวปลอม'บิ๊กแดง'</h1>
      <address>
        <time datetime="2019-11-15T04:10:00+00:00">15 Nov 2019, 04:10</time>
      </address>
      <p>
        <b>ทบ.แจงข่าวปลอม “บิ๊กแดง” เรื่องใต้ทำปชช.เข้าใจผิด เร่งดำเนินการตามกฏหมาย ป้องสังคมสับสน วอนปชช.อย่าหลงเชื่อ แนะพิจารณาแหล่งที่มา</b>
      </p>
      <p>เมื่อวันที่ 15 พ.ย. ที่กองบัญชาการกองทัพบก (บก.ทบ.) ถ.ราชดำเนิน พ.อ.หญิง ศิริจันทร์ งาทอง รองโฆษกกองทัพบก กล่าวถึงกรณีที่มีผู้ไม่หวังดีสร้างข้อมูลเท็จและเผยแพร่ในโซเชียลมีเดียนำภาพพล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) ไปประกอบข้อความที่ไม่เป็นจริงเกี่ยวกับเหตุการณ์ในจังหวัดชายแดนภาคใต้ว่า ภาพประกอบข้อความดังกล่าวอาจส่งผลให้สังคมเข้าใจผิดและเข้าข่ายในลักษณะเป็นข่าวปลอม หรือเฟคนิวส์ กองทัพบกยืนยันว่าพล.อ.อภิรัชต์ ไม่เคยให้ความคิดเห็นในลักษณะดังกล่าว ขอประชาชนอย่าได้หลงเชื่อหรือส่งต่อ เพราะเป็นการสร้างข้อความเท็จ และเป็นการกระทำที่ผิดกฎหมาย ซึ่งกองทัพบกจะพิจารณาส่งข้อมูลให้ Anti Fake News Center ดำเนินการตามกระบวนการตามกฏหมาย รวมทั้งสืบหาต้นตอของการกระทำผิดต่อไป หากจะติดตามข่าวสารของกองทัพบกควรพิจารณาความน่าเชื่อถือจากแหล่งที่มาที่เป็นทางการ เช่น ข่าวสารที่มาจากผู้บังคับบัญชาโดยตรง หรือส่วนงานที่มีหน้าที่ เช่น ศูนย์ประชาสัมพันธ์กองทัพบก ทีมงานโฆษกกองทัพบก เป็นหลัก ทั้งนี้เพื่อป้องกันการสับสนและให้การรับทราบข้อมูลข่าวสารอยู่บนพื้นฐานของความเป็นจริง รวมทั้งหากมีข้อสงสัยหรือพบเห็นข้อมูลใดที่ไม่มั่นใจว่าเป็นเรื่องจริง สามารถแจ้งตรวจสอบได้ที่เฟซบุ๊กศูนย์ประชาสัมพันธ์กองทัพบก และทวิตเตอร์  Armypr_News<br/> </p>
    </article>
  </body>
</html>