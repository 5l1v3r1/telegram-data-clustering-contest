<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/regions/_sklyani-lifti-ta-vipzala-yak-onovlyat-mizhnarodnij-aeroport/938264"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T04:25:00+00:00"/>
    <meta property="og:title" content="Скляні ліфти та VIP-зала: як оновлять міжнародний аеропорт"/>
    <meta property="og:description" content="У Вінниці планують реконструювати термінал Міжнародного аеропорту &quot;Вінниця&quot;. Його довірили розробити компанії &quot;УВТ ГРУП&quot; (UVT GROUP). Проект реконструкції передбачає добудову третього поверху, скляні ліфти та VIP-залу. Проект, над яким працює саме &quot;УВТ ГРУП&quot;, ще опрацьовується та не є ..."/>
  </head>
  <body>
    <article>
      <h1>Скляні ліфти та VIP-зала: як оновлять міжнародний аеропорт</h1>
      <address><time datetime="2019-11-15T04:25:00+00:00">15 Nov 2019, 04:25</time> by <a rel="author">Gazeta.ua</a></address>
      <p>У Вінниці планують реконструювати термінал Міжнародного аеропорту "Вінниця". Його довірили розробити компанії "УВТ ГРУП" (UVT GROUP). Проект реконструкції передбачає добудову третього поверху, скляні ліфти та VIP-залу.</p>
      <p>Проект, над яким працює саме "УВТ ГРУП", ще опрацьовується та не є остаточним, <a href="https://vezha.vn.ua/u-merezhi-pokazaly-yak-planuyut-rekonstruyuvaty-terminal-mizhnarodnogo-aeroportu-vinnytsya-grafika/">пише</a> vezha.vn.ua.</p>
      <p>Згідно з концепцією, реконструйований термінал матиме орієнтовну площу 11 000 метрів квадратних. Реконструйоване бомбосховище, повне перепланування приміщень, надбудований третій поверх, окремий вхід для VIP персон і двоє гейтів для відправлення пасажирів.</p>
      <figure>
        <img src="https://static2.gazeta.ua/img2/cache/gallery/938/938264_1_w_1200_lq.jpg?v=0"/>
        <figcaption>Реконструкція терміналу Міжнародного аеропорту «Вінниця». Фото: vezha.vn.ua</figcaption>
      </figure>
      <p>Термінал також матиме змогу приєднати телескопічні рукави, можливість розширення міжнародної зони без перепланування технологічного процесу.</p>
      <p>Новий термінал відповідатиме класу А,В енергоефективності. Для цього буде утеплено фасад з повною його заміною на сучасні утеплюючі матеріали та керамічне покриття, нове скління на базі фасадних систем Reynaers.</p>
      <p>Для правильних розрахунків потоків людей по терміналу була використана індивідуально розроблена математична модель, а також модель для розрахунку евакуації людей при пожежі. Об'єкт матиме залізобетонний каркас, деякі панелі перекриття будуть демонтуватись для можливості надбудови 2-го та 3-го поверху. Проект розрахований на сейсмічність 7 балів.</p>
      <figure>
        <img src="https://static2.gazeta.ua/img2/cache/gallery/938/938264_2_w_1200_lq.jpg?v=0"/>
        <figcaption>Як виглядатиме термінал Міжнародного аеропорту «Вінниця». Фото: vezha.vn.ua</figcaption>
      </figure>
      <p>Термінал планують обладнати додатковими прозорими ліфтами, а також металевими сходами з довговічним покриттям. Термінал має враховувати потреби маломобільних пасажирів.</p>
      <p>На стелі другого поверху та над сходовими шахтами будуть розташовані додаткові світлові ліхтарі, які виконуватимуть функцію димовидалення, що дасть змогу уникнути великих повітропроводів димовидалення та компенсації. В будівлі також будуть передбачені VIP зали з сучасним затишним інтер'єром і конференц-залою.</p>
      <p>В складі проекту також передбачені: насосна станція пожежного і питного водогону, сучасний паркінг з місцями для електроавтомобілів та благоустрій території.</p>
      <figure>
        <img src="https://static2.gazeta.ua/img2/cache/gallery/938/938264_3_w_1200_lq.jpg?v=0"/>
        <figcaption>Реконструкція терміналу Міжнародного аеропорту «Вінниця». Фото: vezha.vn.ua</figcaption>
      </figure>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_skyup-vidkriv-aviarejsi-zi-lvova-do-parizha/937466"/>
      </related>
      <blockquote>З 2 липня між аеропортами "Вінниця" та "Бориспіль" курсують автобуси. Транспорт буде перевозити пасажирів один раз на добу в обох напрямках. Окремі квитки на нього купити не можна.<br/>Поїздка на автобусі є частиною авіаквитка, придбаного у авіакомпанії МАУ. У пошуку на сайті, при замовленні квитка можна обрати Вінницю як точку відправлення з пересадкою на літак у "Борисполі".<br/>З вінницького аеропорту автобус буде вирушати о 3:00, а прибуватиме до "Борисполя" о 7:00 ранку. З київського аеропорту автобусний рейс запланований на 20:25, час прибуття до аеропорту "Вінниця" — 00:25.</blockquote>
    </article>
  </body>
</html>