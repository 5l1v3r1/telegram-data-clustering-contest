<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/nagy-dragulasra-kell-szamitani-a-balatonnal"/>
    <meta property="og:site_name" content="infostart"/>
    <meta property="article:published_time" content="2019-11-15T04:22:00+00:00"/>
    <meta property="og:title" content="Nagy drágulásra kell számítani a Balatonnál"/>
    <meta property="og:description" content="Átlagosan tíz százalékot meghaladó mértékben emelkedik jövőre a balatoni horgászjegyek ára - közölte a Balatoni Halgazdálkodási Nonprofit Zrt. vezérigazgatója."/>
  </head>
  <body>
    <article>
      <h1>Nagy drágulásra kell számítani a Balatonnál</h1>
      <address><time datetime="2019-11-15T04:22:00+00:00">15 Nov 2019, 04:22</time> by <a rel="author">Infostart / MTI</a></address>
      <h3>Átlagosan tíz százalékot meghaladó mértékben emelkedik jövőre a balatoni horgászjegyek ára - közölte a Balatoni Halgazdálkodási Nonprofit Zrt. vezérigazgatója.</h3>
      <p>Szári Zsolt közölte: kilenc éve nem változtattak a horgászjegyek árán, ezért szükség volt a rendezésre.</p>
      <p>Tíz százalékot némileg meghaladó lesz az áremelés, de nem egységesen, lesznek ugyanis olyan jegytípusok, amelyek ára változatlan marad - közölte.</p>
      <p>A vezérigazgató az elmúlt évek egyik legnagyobb eredményének nevezte, hogy idén vagyonkezelésbe kapta a halgazdálkodási társaság "a 2009-ben eltékozolt", mintegy 1200 hektárnyi vízfelületet jelentő halastavakat. Ezek adnak ugyanis biztos alapot a vendéglátóhelyekre kerülő, földrajzi oltalommal rendelkező balatoni hal utánpótlásának.</p>
      <p>Hozzátette: a Balatoni Halgazdálkodási Nonprofit Zrt. 20 évre kapta meg a térségbeli halastavak vagyonkezelési jogát.</p>
      <p>Szári Zsolt elmondta: a magyarországi horgászok száma meghaladja az 500 ezret. Közülük jelentős számú, közel százezer horgász fordul meg évente a Balatonnál, amelyre állandó vagy turistacélpontként tekint horgászhelyének.</p>
      <p>
        <i>Nyitókép: H. Szabó Sándor</i>
      </p>
    </article>
  </body>
</html>