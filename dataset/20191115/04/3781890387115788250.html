<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741771"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T04:19:00+00:00"/>
    <meta property="og:title" content="จบคอนเสิร์ต&quot;ปู-พงษ์สิทธิ์&quot; โจ๋เมืองช้างตะลุมบอนกันเละ"/>
    <meta property="og:description" content="อลหม่านในงานช้างแฟร์ เมืองสุรินทร์ หลังคอนเสิร์ต 'ปู-พงษ์สิทธิ์' เลิก กลุ่มวัยรุ่นเปิดฉากตะลุมบอน ปาขวดใส่คู่อริ สาหัส 1 ราย "/>
  </head>
  <body>
    <article>
      <h1>จบคอนเสิร์ต"ปู-พงษ์สิทธิ์" โจ๋เมืองช้างตะลุมบอนกันเละ</h1>
      <address>
        <time datetime="2019-11-15T04:19:00+00:00">15 Nov 2019, 04:19</time>
      </address>
      <p>
        <b>อลหม่านในงานช้างแฟร์ เมืองสุรินทร์ หลังคอนเสิร์ต "ปู-พงษ์สิทธิ์" เลิก กลุ่มวัยรุ่นเปิดฉากตะลุมบอน ปาขวดใส่คู่อริ สาหัส 1 ราย </b>
      </p>
      <p>เมื่อวันที่ 15 พ.ย. ผู้สื่อข่าวรายงานว่า ช่วงกลางดึกที่ผ่านมา ภายในงานงานมหัศจรรย์งานช้างสุรินทร์ ประจำปี 2562 ภายหลังจบการแสดงคอนเสิร์ตของ "ปู-พงษ์สิทธิ์ คัมภีร์" กลุ่มวัยรุ่นจำนวนมากที่มาดูคอนเสิร์ตได้ทยอยเดินทางกลับ แต่ปรากฎมีกลุ่มวัยรุ่นยกพวกตะลุมบอนใช้ขวดขว้างปาใส่กลุ่มคู่อริ ซึ่งทางเจ้าหน้าที่ตำรวจ สารวัตรทหาร อาสาสมัครรักษาดินแดนที่คอยดูแลรักษาความปลอดภัยได้เข้าควบคุมเหตุเกิดอย่างชุลมุน และผลักดันให้กลุ่มวัยรุ่นสลายตัว หลังสถานการณ์คลี่คลายพบมีผู้ได้รับบาดเจ็บเป็นชาย มีบาดแผลฉีกขาดที่ศีรษะขนาดใหญ่ และอยู่ในอาการมึนงง แต่ยังคงรู้สึกตัวดี รถพยาบาลและอาสาสมาคมวีอาร์กู้ชีพสุรินทร์ได้ให้การช่วยเหลือปฐมพยาบาลนำส่งโรงพยาบาลศูนย์สุรินทร์เร่งด่วน<br/><br/>สำหรับงานช้างแฟร์ประจำปี 2562 จัดขึ้นระหว่าง วันที่ 7-18 พ.ย. 62 รวม 12 วัน ทุกคืนจะมีการแสดงคอนเสิร์ต ของนักร้องดังในแต่ละคืน มีวัยรุ่นจำนวนมาก มาเที่ยวกัน และจะมีเจ้าหน้าที่ตำรวจ สารวัตรทหาร อาสาสมัครรักษาดินแดน คอยดูและความปลอดภัย ไม่ให้วัยรุ่นมาชมคอนเสิร์ตทะเลาะตีกัน ที่ลานแสดงคอนเสิร์ต ใกล้กับสนามแสดงช้าง ต.นอกเมือง อ.เมืองสุรินทร์ อย่างไรก็ตาม ยังคงมีงานไปจนถึงวันที่ 18 พ.ย. ซึ่งทางเจ้าหน้าที่ได้วางกำลังดูแลความปลอดภัยเข้ม.</p>
    </article>
  </body>
</html>