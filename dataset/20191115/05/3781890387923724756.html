<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739874"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:00:00+00:00"/>
    <meta property="og:title" content="โจ๋ตีกัน-ร้านเหล้ารับผิดชอบ นิ่งเฉยสั่ง'ปิดตาย'จบเรื่อง"/>
    <meta property="og:description" content="สน.รอตรวจ ประจำวันศุกร์ที่ 15 พ.ย. 62 ว่าด้วยเรื่อง...การแก้ปัญหาเก้าอี้ 5 เสือกระเด็นกรณีวัยรุ่นยกพวกตีกันในรพ. เผยจุดเริ่มต้นของเรื่องอยู่ที่ร้านเหล้าก่อนลามขยายวง แนะตัดวงจรห้าวง่ายๆ เมาตีกันในร้านไหนเจ้าของต้องรับผิดชอบด้วย นิ่งไม่ทำตามสั่งปิดตายให้รู้แล้วรู้รอดไปเลย"/>
  </head>
  <body>
    <article>
      <h1>โจ๋ตีกัน-ร้านเหล้ารับผิดชอบ นิ่งเฉยสั่ง'ปิดตาย'จบเรื่อง</h1>
      <address>
        <time datetime="2019-11-15T05:00:00+00:00">15 Nov 2019, 05:00</time>
      </address>
      <p>
        <b>สน.รอตรวจ ประจำวันศุกร์ที่ 15 พ.ย. 62 ว่าด้วยเรื่อง...การแก้ปัญหาเก้าอี้ 5 เสือกระเด็นกรณีวัยรุ่นยกพวกตีกันในรพ. เผยจุดเริ่มต้นของเรื่องอยู่ที่ร้านเหล้าก่อนลามขยายวง แนะตัดวงจรห้าวง่ายๆ เมาตีกันในร้านไหนเจ้าของต้องรับผิดชอบด้วย นิ่งไม่ทำตามสั่งปิดตายให้รู้แล้วรู้รอดไปเลย</b>
      </p>
      <p><b>@DN สน.รอตรวจ </b>เข้าเวรรายงานตัว ประจำวันศุกร์ที่ 15 พ.ย. 62  ย้ำกันอีกครั้ง <b>ผีโรงพัก </b>ยังคงตามเกาะติดปัญหา <b>"แก๊งลิขสิทธิ์หากินบนโรงพัก" </b>ใช้ช่องโหว่กฎหมายล่อซื้อให้เด็กสาว 15 ปีทำกระทงการ์ตูนแล้วรีดเงินเหยื่อ เหตุเกิดบน สภ.เมืองนครราชสีมา จนเรื่องราวบานปลายเพราะเรื่องถูกตีแผ่ในโซเชียล พล.ต.อ.วิระชัย ทรงเมตตา รอง ผบ.ตร. (รับผิดชอบงานกฎหมายและคดี) ต้องรีบโดดลงไปตรวจสอบทันควัน คราวนี้มีเหยื่อที่เคยถูกตบทรัพย์โผล่มายิ่งกว่าดอกเห็ด ผลสุดท้าย <b>พ.ต.อ.คเชนท์ เสตะปุตตะ ผกก.สภ.เมืองนครราชสีมา ถูกเด้ง! </b> แต่เรื่องคงไม่จบง่ายๆ เพราะเหยื่อที่ถูกตบทรัพย์ ทยอยออกมาแจ้งความร้องทุกข์ต่อเนื่อง ไม่ว่าจะเป็นพื้นที่ นครบาล, ภูธรภาค 7, ภูธรภาค 6 ผู้เสียหายเกือบทั้งหมดส่วนใหญ่เป็นผู้หญิง และนักศึกษา พฤติกรรมส่วนใหญ่ถูกล่อซื้อผ่านเฟซบุ๊ก...จะขอดูบทสรุปเรื่องนี้ว่าจะเอาผิดเล่นงานใครได้บ้าง? ..!!!</p>
      <figure>
        <img src="https://www.dailynews.co.th/admin/upload/20191104/news_sqIpPAStUd134252_533.jpg?v=201911151211?v=3992"/>
      </figure>
      <p><b>@DN </b>ยอดเงินที่แก๊งแสบ หากกินกันอย่างเป็นล่ำเป็นสันมานานหลายปี ตบทรัพย์เหยื่อ รีดเอาเงินใน <b>หลักหมื่น</b> แต่ <b>ผีโรงพัก</b> เห็นทั้ง <i><b>สำเนาบันทึกประจำวันคดี</b></i> และ <i><b>สัญญาประนีประนอมยอมความ</b></i> ที่ทำไว้ขึ้นใน <b>โรงพักกลางกรุง</b> ที่แก๊งแสบมาใช้หากินมากเป็นพิเศษ! ระหว่าง <b>ตัวแทนบริษัทลิขสิทธิ์ </b>กับ <b>เหยื่อ</b> มีชื่อ <b>ตำรวจเซ็นกำกับเป็นผู้บันทึก</b> บางฉบับก็เขียน<b> “ยอดเงิน”</b> ระบุเป็นค่าชดใช้ค่าเสียหายให้กับบริษัทฯ บ้างก็ไม่ได้เขียน<b>“ยอดเงิน”</b>เอาไว้ ข้อมูลทั้งหมดหน่วยงานเกี่ยวข้องไม่ว่าจะเป็นกระทรวงพาณิชย์ หรือกรมสรรพากร ไม่ลองลงไปร่วมตรวจสอบดูด้วย จำนวนเงินเหล่านี้จะไปตกอยู่ในส่วนไหน? หลักฐานหาไม่ยาก ดูได้จากเอกสารของผู้เสียหายจำนวนมากที่รวมตัวเดินสายไปแจ้งเอาผิดหลายแห่งในตอนนี้..!!!<br/><br/><b>@DN </b>เวลาผ่านไป 1 สัปดาห์ <b>พิทักษ์ 1-พล.ต.อ.จักรทิพย์ ชัยจินดา ผบ.ตร. </b>ยังนิ่ง...ไม่มีมาตรการอะไรออกมาเป็นรูปธรรมเพื่อจะกำราบแก๊งลิขสิทธิ์ ที่จับมือตำรวจนอกรีตหากินบนความเดือนร้อนประชาชน ตอนนี้ทำให้เห็นภาคประชาชนหลากหลายกลุ่ม เริ่มรวมตัวขยับเคลื่อนไหว หลังจากไปร้องทุกข์ทั้งที่กองบัญชาการตำรวจนครบาล, กองบังคับการปราบปราม, กระทรวงยุติธรรม และสภาทนายความ หรือว่าช่วงนี้อยู่ในช่วง<b> สุญญากาศ</b> เลยไม่ค่อยมีใครอยากออกอาวุธทำงานเพราะอยู่ในระหว่าง<b>ฝุ่นตลบ พิจารณาคำสั่งแต่งตั้งบัญชีโยกย้ายใหญ่ส่งท้ายปี 25562</b>  ระดับ สารวัตร (สว.) ถึง รองผู้บังคับการ (รอง ผบก.) เพราะได้ขีดเส้นตายต้องเสร็จเรียบร้อยภายในวันที่ 20 พ.ย. แล้วคลอดบัญชีรายชื่อพร้อมกันทั่วประเทศ วันที่ 27 พ.ย.มีผลบังคับใช้ในวันที่ 2 ธ.ค. ทำให้ช่วงนี้เหยื่อลิขสิทธิ์เลยต้องบากหน้าไปขอความช่วยเหลือทั้งกระทรวงยุติธรรม และกระทรวงพาณิชย์เพื่อให้หาทางช่วยแก้ปัญหา <br/>อ้าวแล้วจะมีตำรวจไว้ทำไม..!!!</p>
      <figure>
        <img src="https://www.dailynews.co.th/admin/upload/20191104/news_YahmobYjwi134253_533.jpg?v=201911151211?v=7184"/>
      </figure>
      <p><b>@DN </b>เกิดเหตุซ้ำซากจน<b>กลายเป็นแฟชั่น</b>ไปซะแล้ว กรณีกลุ่มวัยรุ่น<b>ยกพวกตีกันภายในห้องฉุกเฉิน รพ.อ่างทอง </b>โดยไม่แคร์ว่าสถานที่ดังกล่าวเป็นพื้นที่โรงพยาบาลแต่อย่างใด อย่างไรก็ตามก่อนหน้านี้ทาง ผบ.ตร.มีคำสั่งไปทุกโรงพักทั่วประเทศหากพื้นที่ใดมีเด็กแว้น หรือมีเหตุยกพวกตีกันในรพ.<b>คนที่ต้องรับผิดชอบคนแรกคือ ผกก.</b>พื้นที่เกิดเหตุ แต่นี่ผ่านไปหลายวันผู้การอ่างทองยังคง<b>นิ่งเฉยไม่ตอบสนองคำสั่ง ผบ.ตร.</b>แต่อย่างใด <b>ผีโรงพัก </b>เองไม่มีส่วนได้เสียกับเรื่องดังกล่าว แต่มองว่า<b>คำสั่งต้องเป็นคำสั่ง</b> ในเมื่อไม่ปฏิบัติตามหรือบกพร่องก็ควรได้รับบทลงโทษ มิเช่นนั้นอาจจะเป็นตัวอย่างให้กับโรงพักอื่นได้! ถามว่าไปโทษตำรวจเต็มร้อยคงจะไม่ได้ แต่ถ้าท่านกวดขันร้านเหล้า-สถานบริการให้หนัก เพราะมันเป็น<b>จุดเริ่มต้นของเรื่อง </b>ตัดวงจรหรือเชือดไก่ให้ลิงดูสักร้านสองร้านรับรองไม่มีใครกล้า<b> ตีกันร้านไหนปิดร้านมันซะเลย!</b>จบมั้ย </p>
      <figure>
        <img src="https://www.dailynews.co.th/admin/upload/20191104/news_XCCOFMWSUL134253_533.jpg?v=201911151211?v=1586"/>
      </figure>
      <p><b>@DN <u>บ่อนกลางกรุง</u>... </b>เรื่องร้องเรียนความเดือดร้อนของชาวบ้าน สัปดาห์นี้แม่บ้านท่านหนึ่งส่งข้อมูลมาให้ <b>ผีโรงพัก </b>อยากให้ช่วยเหลือกรณีมี<b> กลุ่มผู้มีอิทธิพล</b><mark><b>เปิดบ่อนไฮโล </b></mark>ทำให้ <b>พ่อ</b> และ <b>สามีของเธอ</b> เข้าไปเล่น...จนติดงอมแงม แถมเล่นเสียทุกวัน จนต้องขโมยทรัพย์สินเงินทองในบ้าน แม้กระทั่งเงินที่จะนำไปจ่ายค่าเทอมให้ <b>ลูก</b> พิกัดบ่อนที่ว่านี้...<b><i>หากวิ่งมาทางเส้นราชดำเนิน เลี้ยวซ้ายเข้าซอยราชดำเนินกลางใต้ </i></b>จุดนั้นจะมีร้านอาหารชื่อ<b> ครัวคุณ...</b>เปิดประตูเข้าไป<b> บ่อนจะอยู่ซ้ายมือ</b> เรียกง่าย ๆ ว่าเปิดใจกลางเมือง(สนามหลวง)กันเลยทีเดียว พื้นที่โรงพักไหน...ไม่ต้องให้ประจานกันนะ <b>ผู้มีอำนาจ</b> ทราบแล้วช่วยกรุณาจัดการด้วย ย้ำว่า...ถ้าไม่จัดการเดี้ยวจะเอาคลิปบรรยากาศในบ่อนมาเปิดแฉให้ดู...บิ๊กแป๊ะเห็นคงไม่ชอบใจแน่ ๆ</p>
      <figure>
        <img src="https://www.dailynews.co.th/admin/upload/20191104/news_CSlGyFNZRh102811_533.jpg?v=201911151211?v=4724"/>
      </figure>
      <p>   <br/><br/><br/><b>@DN <u>ดูแลปชช.</u> ...พล.ต.ต.ปิติ นิธินนทเศรษฐ์ ผบก.ตม.1</b> สั่งการให้ พ.ต.อ.เจนกมล  คำนวล รอง ผบก.ตม.1 พ.ต.อ.ชัชวาลย์  ทิพย์พิชัย ผกก.สืบสวน บก.ตม.1 พร้อมตำรวจกก.สืบสวน บก.ตม.1 ปล่อยแถวระดมป้องกันปราบปรามอาชญากรรม และรถตรวจการณ์อัจฉริยะ BMW ไฮเทคคอยดูแลความปลอดภัยให้กับประชาชนในเทศกาลลอยกระทงที่ผ่านมา ตามนโยบายของพล.ต.ท.สมพงษ์ ชิงดวง ผบช.สตม.ที่สวนสันติชัยปราการ กรุงเทพฯ เมื่อวันก่อน </p>
      <figure>
        <img src="https://www.dailynews.co.th/admin/upload/20191104/news_HObjGiCQcb102811_533.jpg?v=201911151211?v=3269"/>
      </figure>
      <p><i>พล.ต.ต.ปิติปล่อยแถวระดมป้องกันปราบปรามอาชญากรรมช่วงเทศกาลลอยกระทง <br/></i><br/><b>@DN <u>ปล่อยแถว</u>...</b> <b>นายณรงค์ วุ่นซิ้ว ผวจ.ชัยภูมิ</b> <b>พล.ต.ต.สมพจน์ ขอมปรางค์ ผบก.ภ.จว.ชัยภูมิ</b> <b>พ.อ.ยุทธนา มีทิพย์ รอง ผอ.กอ.รมน.ชัยภูมิฝ่ายทหาร</b> ผกก.หัวหน้าสถานีตำรวจในสังกัด 29 สภ. ตำรวจทางหลาง ตำรวจตรวจคนเข้าเมือง มูลนิธิสว่างคุณธรรม เทศบาลเมืองชัยภูมิ อส.อพปร.ตำรวจบ้าน ชุด ชรบ.กำนันผู้ใหญ่บ้าน และส่วนราชการ ร่วมพิธีปล่อยแถวระดมกวาดล้างอาชญากรรมช่วงเทศกาลวันลอยกระทง ที่ลานเอนกประสงค์ หน้าตำรวจภูธรจังหวัดชัยภูมิ</p>
      <figure>
        <img src="https://www.dailynews.co.th/admin/upload/20191104/news_gWXlKoRDGW102811_533.jpg?v=201911151211?v=5539"/>
      </figure>
      <p><i>ผู้ว่าฯชัยภูมิ พร้อมตำรวจ-ทหาร ร่วมปล่อยแถวกวาดล้างอาชญากรรม <br/></i><br/><b>@DN <u>เยี่ยมโรงพัก</u></b>...<b>พ.ต.อ.เชาว์ศิริ บุญศิริโยธิน  รอง ผบก.ภ.จว.ระยอง</b> เดินทางมาตรวจเยี่ยมแต่ละโรงพักในจังหวัดระยอง พร้อมร่วมประชุมตรวจติดตามนโยบายของผู้บังคับบัญชา-การยกระดับการบริการประชาชน พร้อมขับเคลื่อนมาตรการป้องกัน-ปราบปรามการแข่งรถในทางสาธารณะ และความผิดอื่น ๆ ที่เกี่ยวข้อง </p>
      <figure>
        <img src="https://www.dailynews.co.th/admin/upload/20191104/news_nHsZvYWNYu102812_533.jpg?v=201911151211?v=9494"/>
      </figure>
      <p><i>พ.ต.อ.เชาว์ศิริ ตรวจเยี่ยมโรงพักในพื้นที่ จ.ระยอง <br/></i><br/><b>@DN <u>ขวัญกำลังใจ</u></b>...<b>พล.ต.ต.ประการ ประจง ผบก.ภ.จว.ชลบุรี </b>พ.ต.อ.ฐนพงศ์ โพธิ์ทิ รรท.ผกก.สภ.เมืองพัทยา พ.ต.ท.กรณ์ สมคะเณย์ รอง ผกก.ป.เข้าเยี่ยมอาการ ร.ต.ท.ธนะเมศฐ์ โพธิ์พันธ์ ได้รับบาดเจ็บจากการปฏิบัติหน้าที่ กรณีผู้ต้องขังหลบหนีที่ศาลจังหวัดพัทยา โดย พล.ต.ต.ประการ เป็นตัวแทน ผบ.ตร. มอบเงินช่วยเหลือเบื้องต้น เพื่อเป็นขวัญกำลังใจให้กับผู้ใต้บังคับบัญชา ที่ รพ.กรุงเทพพัทยา เมื่อวันก่อน </p>
      <figure>
        <img src="https://www.dailynews.co.th/admin/upload/20191104/news_wCwwgfYEFd102812_533.jpg?v=201911151211?v=9668"/>
      </figure>
      <p><i>พล.ต.ต.ประการ เข้าเยี่ยมให้กำลังใจผู้ใต้บังคับบัญชาได้รับบาดเจ็บจากการปฏิบัติหน้าที่<br/><br/><br/> <br/></i><b>@DN <u>สั่งจัดหนัก</u></b>...<b>พ.ต.อ.ฆนรพ รัตนใหม่ ผกก.สภ.เลิงนกทา จ.ยโสธร </b>ปล่อยแถวระดมกวาดล้างอาชญากรรม รักษาความปลอดภัยของประชาชนช่วงเทศกาลลอยกระทงที่ผ่านมา พร้อมกำชับป้องกันเหตุอย่างเข้มงวดปราบปรามอาชญากรรมทุกรูปแบบ ไม่ว่าคดีประทุษร้ายต่อทรัพย์ คดีความผิดเกี่ยวกับยาเสพติด อาวุธปืน หากพบผู้ที่ฝ่าฝืนกระทำผิดจับดำเนินคดีทันที </p>
      <figure>
        <img src="https://www.dailynews.co.th/admin/upload/20191104/news_VOQKxGYdZE102812_533.jpg?v=201911151211?v=4331"/>
      </figure>
      <p><i>พ.ต.อ.ฆนรพสั่งระดมกวาดล้างอาชญากรรมทุกรูปแบบ<br/></i><br/><b>@DN <u>มอบรางวัล</u>...พล.ต.ท.จิรวัฒน์ ทิพยจันทร์ ผบช.ภ. 8</b> มอบโล่ประกาศเกียรติคุณให้กับ พ.ต.อ.โชคดี รักษ์วัฒนพงษ์ ผกก.สภ.ทุ่งใหญ่ จ.นครศรีธรรมราช เนื่องจาก สภ.ทุ่งใหญ่เป็นสถานีตำรวจที่ป้องกันปราบปรามอาชญากรรมดีเด่นของตำรวจภูธรภาค 8 ประจำปี 2562  เป็นผลงานของตำรวจ สภ.ทุ่งใหญ่ ทุกนายที่ตั้งใจปฏิบัติงานเพื่อพิทักษ์สันติราษฎร์ด้วยความทุ่มเท...#  </p>
      <figure>
        <img src="https://www.dailynews.co.th/admin/upload/20191104/news_OlyljXTjAr130241_533.jpg?v=201911151211?v=9509"/>
      </figure>
      <p><i>พล.ต.ท.จิรวัฒน์มอบโล่ประกาศเกียรติคุณให้ สภ.ทุ่งใหญ่<br/></i><br/><b>@DN <u>ตร.หญิงเหล็ก</u></b>...ต้องยกนิ้วให้สำหรับ <b>ด.ต.หญิงณภัทร เดรเวอร์  </b>หรือดาบกระแต <b>ผบ.หมู่ ป.สภ.ศรีบุญเรือง จ.หนองบัวลำภู</b> แม่บ้านหญิงเหล็ก 1 เดียวในโรงพัก ทำทั้งงานธุรการ-การเงิน และงานอื่น ๆ ที่ผู้บังคับบัญชามอบหมายให้ จนงานสำเร็จลุล่วงไปด้วยดี ล่าสุดทำหน้าที่ตำรวจชุมชนสัมพันธ์ให้กับชาวบ้านประสานงานให้การไฟฟ้าฯเข้าไปประชุม และทำความเข้าใจจนนำไปสู่การแก้ไขปัญหาเสาไฟและสายสัญญาณสื่อสารที่ชาวบ้านวิตกกังวลหวั่นเกิดอันตรายหล่นใส่คนที่สัญจรไป-มา เห็นแล้วชื่นใจแทน พ.ต.อ.อัษดิน สมศรี ผกก.สภ.ศรีบุญเรือง มีลูกน้องดีมีชัยไปกว่าครึ่ง...#  <br/>  </p>
      <figure>
        <img src="https://www.dailynews.co.th/admin/upload/20191104/news_jmUfmjXnBg130241_533.jpg?v=201911151211?v=5314"/>
      </figure>
      <p><i>ด.ต.หญิงณภัทร ได้รับคำชื่นชมจากชาวบ้านในการปฏิบัติหน้าที่ช่วยเหลือประชาชน <br/></i><br/><b>@DN <u>ดูแลนักท่องเที่ยว</u></b>...<b>พ.ต.อ.นพดล  ธุวังควัฒน์  ผกก.สภ.ห้วยยาง อ.ทับสะแก จ.ประจวบคีรีขันธ์</b> สั่งเข้มงวดกวดขันเพื่อให้เจ้าหน้าที่ในสังกัดรักษาความปลอดภัย-อำนวยความสะดวกให้กับนักท่องเที่ยวชาวต่างชาติที่มาตากอากาศบริเวณชายหาดห้วยยาง และที่เข้าพักแบบโฮมสเตย์ช่วงไฮซีซั่น ล่าสุดจัดสายตรวจรถยนต์-รถจักรยานยนต์ตลอด 24 ชั่วโมง โดยสื่อสารภาษาอังกฤษได้  นอกจากนี้ยังทำป้ายขนาดใหญ่ชี้แจงกฎหมายที่เกี่ยวข้องกับการจราจรเพื่อป้องกันการกระทำความผิดด้วย...#  <br/> </p>
      <figure>
        <img src="https://www.dailynews.co.th/admin/upload/20191104/news_HMwzaGYKWM130242_533.jpg?v=201911151211?v=4015"/>
      </figure>
      <p><i>พ.ต.อ.นพดล สั่งกวดขันดูแลความปลอดภัยให้กับนักท่องเที่ยวต่างชาติที่เข้ามาพักในพื้นที่</i><br/><br/> <br/><br/>......................................<br/>คอลัมน์ "<b>สน.รอตรวจ</b>"<br/>โดย "<b>ผีโรงพัก</b>"<br/><br/>หมายเหตุ:ใครอยากส่งเรื่องราวดีๆ เรื่องร้องเรียน เรื่องลับๆ หรือข่าวตามพยาน ส่งมาได้ที่ <b>newsdnonline@gmail.com</b> วงเล็บหัวเรื่องว่า"<b>สน.รอตรวจ</b>"จะมีทีมงานคอยติดตามเรื่องราวให้กระจ่าง.  <br/> </p>
    </article>
  </body>
</html>