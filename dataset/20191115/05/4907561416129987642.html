<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/bilal-emin-turan/3-yilda-3-milyar-dolar-yatirim-3-milyon-yeni-musteri-2219444"/>
    <meta property="og:site_name" content="Posta"/>
    <meta property="article:published_time" content="2019-11-15T05:00:01+00:00"/>
    <meta property="og:title" content="3 yılda 3 milyar dolar yatırım 3 milyon yeni müşteri"/>
    <meta property="og:description" content="Turkcell, gelecek üç yıla ilişkin büyüme ve yatırım stratejisini Londra’da 100’e yakın uluslararası fon yöneticisiyle paylaştı."/>
  </head>
  <body>
    <article>
      <h1>3 yılda 3 milyar dolar yatırım 3 milyon yeni müşteri</h1>
      <address><time datetime="2019-11-15T05:00:01+00:00">15 Nov 2019, 05:00</time> by <a rel="author">Bilal Emin Turan</a></address>
      <p>Turkcell, gelecek üç yıla ilişkin büyüme ve yatırım stratejisini Londra’da 100’e yakın uluslararası fon yöneticisiyle paylaştı. Dijital servislerde hızlı büyümeyi planlayan şirketin hedefi 2022’ye kadar milyar dolar yatırım ve 3 milyon yeni müşteri. Turkcell, gelirini ise her yıl yüzde 13-16 arası artıracak...</p>
      <p>Gelecek üç yıla ilişkin yol haritasını belirleyen Turkcell, hedeflerini İngiltere’nin başkenti, aynı zamanda finans piyasalarının kalbi olan Londra’da 100’e yakın uluslararası yatırımcının katıldığı toplantıda duyurdu. Turkcell Genel Müdürü Murat Erkan, toplantının ardından hedeflerin detaylarını basın mensuplarıyla da paylaştı.</p>
      <p>
        <b>FİBER, VERİ, SİBER...</b>
      </p>
      <p>“Dünya standardının üzerinde çalışan kalitemiz var. 2022’de daha güçlü bir Turkcell olacak” diyen Murat Erkan, son 5 yılda o günkü kurlar üzerinden 8 milyar doların üzerinde yatırım yaptıklarını söyledi. Erkan, gelecek 3 yılda da 3 milyar doların (şu anki kura göre 17.3 milyar lira) üzerinde daha yatırım yapmayı ve gelirleri yılda ortalama yüzde 13-16 aralığında artırmayı planladıklarını kaydetti. Erkan yatırımları ağırlıklı olarak fiber, teknoloji, veri merkezi, siber güvenlik gibi alanlara yapacaklarını vurguladı.</p>
      <figure>
        <img src="https://i.pstimaj.com/img/75/640x0/5dcdc40866a97cb5b75528b9"/>
      </figure>
      <p>
        <b>FATURALIDA ARTIŞ OLACAK</b>
      </p>
      <p>Geçecek üç yılda, her yıl ‘1 milyon yeni müşteri’ (3 yılda 3 milyon yeni müşteri) kazanmayı hedeflediklerinin altını çizen Murat Erkan, bunu, ‘olmazsa olmaz’ hedeflerinden biri olarak nitelendirdi. Erkan, “Nereden gelirse başımızın üstünde yeri var. Bunun belli bir kısmını rekabetten, daha çoğunu yeni hizmetlerden ve müşterilerden kazanacağız. Özellikle faturalı müşteri sayısında artış bekliyoruz” dedi.</p>
      <p>
        <b>DEVLETE DE KAZANDIRDI</b>
      </p>
      <p>Yatırım yaparken ülke ekonomisine ve hissedarlarına da katkı sağladıklarını belirten Erkan, “2014’ten bu yana o yıllardaki kurlarla hesaplandığında 11 milyar dolardan fazla vergi katkısı sağladık. 2010’dan bu yana hissedarlarımıza yaklaşık 3 milyar dolar temettü (kâr payı) dağıttık” şeklinde konuştu.</p>
      <p>
        <b>DİJİTALDE MÜTHİŞ SIÇRAMA</b>
      </p>
      <p>Fizy, BiP, TV+, Paycell gibi 22 dijital servis Turkcell’in 3 yıllık stratejisinin merkezinde yer alıyor. Erkan bu konuya özellikle dikkat çekti ve tüm dünya çapında kullanılan yerli ve milli dijital uygulamaların daha da yaygınlaşmasını sağlamak istediklerini söyledi. Dijital servislerdeki potansiyele dikkat çeken Erkan şu rakamları paylaştı: “BiP’ten gönderilen mesaj sayısı 2016’da aylık 223 milyon iken bugün tam 106 kat artarak 24 milyara ulaştı. Yine 2016’da TV+ izleme için harcanan data 600 bin GB iken bugün 22 kat artarak 13 milyon GB’a yükseldi. Fizy ile dinlenen şarkı sayısı ise 92 milyondan 612 milyona geldi.”</p>
      <p>
        <b>LOKOMOTİF ‘SUPERBOX’</b>
      </p>
      <p>Dijital servislerden elde edilen gelirin 988 milyon liraya çıktığını vurgulayan Murat Erkan, bunu 2022’de 2.5 milyar liraya çıkaracaklarını yani 2.5 kat artıracaklarını söyledi. Mobil şebeke üzerinden fiber hızında internet sağlayan dijital ev çözümü Superbox’ın bu büyümede lokomotif olacağına dikkat çeken Erkan, yıl sonuna kadar kullanıcı sayısının 300 bini aşacağını, 2022’ye kadar yine 2.5 kat artacağını ifade etti.</p>
      <p>
        <b>ŞİRKETLERDE BÜYÜK POTANSİYEL</b>
      </p>
      <p>İşletmeler de Turkcell’in büyüme stratejisinde önemli bir yer tutuyor. Piyasada 2.5 milyonu küçük, 528 bini KOBİ, 16 bini kurumsal olmak üzere 3 milyondan fazla şirketin olduğuna dikkat çeken Erkan, “Siber saldırıların olduğu bir ortamda bu şirketlerin dijital dönüşümüne yardımcı olacağız. Gelirimizi artıracağız. Bu, 24 milyar liralık bir donanım ve yazılım pazarı” diye konuştu.</p>
      <figure>
        <img src="https://i.pstimaj.com/img/75/640x0/5dcdc416ae298b1aa67d4e33"/>
      </figure>
      <p>
        <b>PAYCELL’LE 41 MİLYARLIK ÖDEME</b>
      </p>
      <p>Paycell’in en çok tercih edilen yeni nesil ödeme platformu haline geleceğini ifade eden Erkan, “2022’de Paycell ile aylık ortalama 17 milyon kişi ödeme yapacak. Böylece bu alanda 41 milyar liralık bir işlem hacmine ulaşılacak” dedi. Erkan, Türkiye’de halen 30 milyon kişinin banka kullanmadığı, harcamaların yüzde 60’nın nakit yapıldığı, 1.6 milyon üye işyeri olduğu ve her 100 kişiden 77’sinin akıllı telefon kullandığı bilgisini paylaşarak buradaki potansiyelin büyüklüğüne dikkat çekti.</p>
      <p>
        <b>EŞİT REKABET GETİRECEK</b>
      </p>
      <p>Murat Erkan, dijital servis hizmetlerine getirilmesi planlanan yüzde 7.5’lik verginin, eşit rekabet ortamı yaratacağını söyledi. Erkan, “Türkiye’nin içinde teknoloji üreten, servis üreten şirket olarak dezavantajlı konumdayız. Ürettiğimiz servisleri tüketiciye götürdüğümüz zaman biz bütün vergileri öderken uluslararası rakiplerimiz sıfıra yakın vergi vererek bizimle rekabet ediyor. Bu da bizi ürün konusunda ortalama yüzde 30’a yakın handikaplı durumuna getiriyor. Şu anda pazara götürürken bize maliyeti vergi dahil 10 lira olan ürünün rakibe maliyeti 7 lira” dedi.</p>
      <p>
        <b>YERLİ OTOMOBİLE ÇOK İNANIYORUM</b>
      </p>
      <p>Turkcell, yerli otomobili üretecek ‘5 babayiğit’ten biri. Otomobilin ilk prototipinin aralıkta görücüye çıkması bekleniyor. Yerli otomobil işine çok inandığını dile getiren Erkan, “2030’a kadar dünyada 50 milyon elektrikli araç olacak. Böyle endüstriyel devrimler fırsatları da yanında getirir. Bizim elektrikli otomobil işinde olma sebebimiz de bu anlarda işin sorumluluğunu almak” diye konuştu.</p>
    </article>
  </body>
</html>