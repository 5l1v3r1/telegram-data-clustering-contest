<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/Xg3kxE/troebbel-i-dagligvarebransjen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T05:31:39+00:00"/>
    <meta property="og:title" content="Trøbbel i dagligvarebransjen"/>
    <meta property="og:description" content="Daglegvarekjedene har for mykje makt. Men styresmaktene verkar ute av stand til å gjere noko med det."/>
  </head>
  <body>
    <article>
      <h1>Trøbbel i dagligvarebransjen</h1>
      <h2>Daglegvarekjedene har for mykje makt. Men styresmaktene verkar ute av stand til å gjere noko med det.</h2>
      <address><time datetime="2019-11-15T05:31:39+00:00">15 Nov 2019, 05:31</time> by <a rel="author">Bergens Tidendes debattredaksjon</a></address>
      <p><b>Konkurransetilsynet </b>har no dokumentert det mange har trudd lenge: at landets største daglegvareselskap, Norgesgruppen, får langt større rabattar på sine innkjøp enn konkurrentane.</p>
      <p>At dei får kjøpt inn ein tredel av varene<a href="https://www.bt.no/nyheter/lokalt/i/0nq8j6/starter-etterforskning-overrasket-over-saa-store-prisforskjeller"> over 15 prosent billigare</a> enn dei to konkurrentane Coop og Rema, er likevel overraskande. Det er òg urovekkande med tanke på framtida.</p>
      <p>Undersøkinga viser òg kva enorm barriere nye aktørar har for å kome seg inn på daglegvaremarknaden. Når det er så store forskjellar i innkjøpsprisar mellom dei tre store daglegvareselskap, må ein rekne med at prisane blir endå høgare for små aktørar.</p>
      <p>
        <a href="https://www.bt.no/nyheter/lokalt/i/0nq8j6/starter-etterforskning-overrasket-over-saa-store-prisforskjeller">Les også<br/>Starter etterforskning: – Overrasket over så store prisforskjeller</a>
      </p>
      <p><b>Norgesgruppen </b>har over tid auka sin marknadsandel, og <a href="https://dagligvarehandelen.no/sites/handelsbladet.no/files/dagligvarefasiten_2019.31.pdf">hadde i fjor 43,2 prosent</a> av marknaden. Det er nær dobbelt så mykje som Coop (29,3 prosent) og Rema (23,7 prosent).</p>
      <p>Norgesgruppen sin lågpriskjede, Kiwi, er no nesten like stor som hovudkonkurrenten Rema. Når vi no veit at ein Kiwi-butikk kan kjøpe enkelte varer over 15 prosent billigare enn Rema, seier det seg sjølv at dei har ein stor konkurransefordel.</p>
      <p><b>Det er høgst</b> usikkert om dagens konkurranselov kan gje grunnlag for store forbetringar. Den gjev ikkje grunnlag for å nekte leverandørane å gje betre prisar til sine største kundar, noko som er vanleg i dei fleste bransjar.</p>
      <p>Det Konkurransetilsynet seier dei eventuelt kan «ta» Norgesgruppen på, er at dei ikkje har sendt rabattane vidare til kundane i form av lågare prisar.</p>
      <p>Men viss det fører til at Norgesgruppen senkar prisane i butikkane, vil det berre styrke deira butikkar i konkurransen med dei andre kjedene. Dermed kan Norgesgruppen få ein endå meir dominerande posisjon.</p>
      <p><b>Det viktigaste</b> sporet Konkurransetilsynet no følgjer er difor om forskjellane i innkjøpsprisar gjer at andre aktørar blir pressa ut av marknaden. Det gjeld ikkje minst dei mange nye, innovative selskapa som leverer mat heim til folk.</p>
      <p>Diskusjonen om maktkonsentrasjonen i daglegvarebransjen har halde på i mange år, utan at noko har skjedd. Mykje tyder på at det heller ikkje denne gongen blir tatt grep som endrar situasjonen.</p>
      <p>Den danske konkurranseeksperten Christian Bergqvist meiner at ein i så fall <a href="https://www.dn.no/handel/christian-bergqvist/konkurransetilsynet/lars-sogaard/jusekspert-at-noen-butikker-er-bedre-til-a-forhandle-rabatter-er-ikke-ulovlig/2-1-705684">må vedta ei ny lov</a>. Men ei lov som både sikrar små nyetablerarar gode vilkår, og forbrukarane låge prisar, er ikkje enkelt å få til.</p>
      <p>Å innføre eit forbod mot prisdiskriminering, som mellom andre Høgres Peter Christian Frølich <a href="https://www.aftenposten.no/okonomi/i/ddbB6w/Hoyre-vil-utrede-drastiske-tiltak-i-matmarkedet-for-a-fa-flere-matbutikker-pa-nett">har tatt til orde for</a>, er vanskeleg å få til utan at det samstundes vil føre til auka prisar til forbrukarane.</p>
      <p>I så fall er det ingen god idè. Det heller.</p>
      <related>
        <h4>Les også</h4>
        <a href="https://www.bt.no/nyheter/okonomi/i/opx18R/forbrukerraadet-mener-det-er-for-tett-mellom-butikkene"/>
        <a href="https://www.bt.no/nyheter/okonomi/i/jdroOq/daarlige-tall-for-rema-markedsandelen-faller-tilbake-til-2014-nivaa"/>
        <a href="https://www.bt.no/nyheter/okonomi/i/GG5pRQ/konkurransetilsynet-varsler-gebyr-paa-20-millioner-til-norgesgruppen"/>
        <a href="https://www.bt.no/nyheter/lokalt/i/L0zd3q/adams-matkasse-legger-ned-kontoret-i-bergen"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sport/i/vQGqB4/branns-talenter-nektes-aa-reise-paa-proevespill-til-utenlandske-klubber"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/utenriks/i/8mVyxW/frode-berg-overlevert-til-norske-myndigheter"/>
        <a href="https://www.bt.no/kultur/i/K3X5o6/oeyulf-hjertenes-slutter-som-sjefredaktoer-i-bergens-tidende"/>
        <a href="https://www.bt.no/nyheter/lokalt/i/pLxqMV/henlegger-saken-mot-bergenslege-som-var-siktet-for-korrupsjon"/>
      </related>
      <ol>
        <li>
          <a href="https://www.bt.no/tag/Dagligvarebransjen">Dagligvarebransjen</a>
        </li>
        <li>
          <a href="https://www.bt.no/tag/Dagligvarehandel">Dagligvarehandel</a>
        </li>
        <li>
          <a href="https://www.bt.no/tag/Konkurranse">Konkurranse</a>
        </li>
        <li>
          <a href="https://www.bt.no/tag/Rema_1000">Rema 1000</a>
        </li>
        <li>
          <a href="https://www.bt.no/tag/Kiwi">Kiwi</a>
        </li>
      </ol>
    </article>
  </body>
</html>