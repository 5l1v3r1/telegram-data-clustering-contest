<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/meteo/marina-montemarciano-1.4886731"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-15T05:58:40+00:00"/>
    <meta property="og:title" content="Meteo Ancona, Marina di Montemarciano è in ginocchio"/>
    <meta property="og:description" content="Le calciatrici del Città di Falconara bloccano gli allenamenti per dare una mano. Tutti al lavoro per proteggersi dal nuovo peggioramento"/>
  </head>
  <body>
    <article>
      <h1>Meteo Ancona, Marina di Montemarciano è in ginocchio</h1>
      <h2>Le calciatrici del Città di Falconara bloccano gli allenamenti per dare una mano. Tutti al lavoro per proteggersi dal nuovo peggioramento</h2>
      <address><time datetime="2019-11-15T05:58:40+00:00">15 Nov 2019, 05:58</time> by <a rel="author">SILVIA SANTARELLI</a></address>
      <p>Ancona, 15 novembe 2019 - Un’altra <b><a href="https://www.ilrestodelcarlino.it/meteo/maltempo-previsioni-1.4885668">allerta meteo</a></b>, nuova minaccia per gli chalet di Marina di Montemarciano <b><a href="https://www.ilrestodelcarlino.it/ancona/meteo/marina-montemarciano-maltempo-1.4883962">inghiottiti dalla mareggiata</a> </b>di martedì notte (<a href="https://www.ilrestodelcarlino.it/ancona/meteo/foto/marina-montemarciano-maltempo-1.4883984">foto</a>). Si lavora senza sosta, c’è chi pulisce e chi monta <b>le palizzate </b>per evitare che l’acqua allaghi il locale: «Cerchiamo di difenderci come possiamo – spiega Jacopo Politi, titolare di Mizzio Beach – stiamo montando una protezione per <b>smorzare l’onda </b>e sperare che il locale non si allaghi. Noi siamo aperti anche in inverno. Purtroppo non possiamo prevedere nulla e non abbiamo mezzi idonei per difenderci». La presidente del Comitato Ultima Spiaggia Luciana Sbarbati e il sindaco Damiano Bartozzi stanno lavorando per ottenere interventi temporanei a basso costo in attesa delle tanto agognate scogliere che dovrebbero risolvere definitivamente la situazione.</p>
      <slideshow>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4883981.1573647794%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=495&amp;fmt=jpg"/>
          <figcaption>Violenta mareggiata a Marina di Montemarciano (Foto Santarelli)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4883982.1573647794%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=495&amp;fmt=jpg"/>
          <figcaption>L'acqua ha invaso la strada (Foto Santarelli)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4883983.1573647794%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=495&amp;fmt=jpg"/>
          <figcaption>Allagati alcuni locali (Foto Santarelli)</figcaption>
        </figure>
        <figcaption>
          <a href="https://www.ilrestodelcarlino.it/ancona/meteo/foto/marina-montemarciano-maltempo-1.4883984">Maltempo a Marina di Montemarciano, le foto della mareggiata</a>
        </figcaption>
      </slideshow>
      <p>Marco Mengucci, titolare dello chalet Heidi, ha invece cercato di smorzare l’impatto delle onde con <b>l’inserimento di alcuni scogli</b>. Una scogliera è presente anche davanti a ‘La Cala’, ma durante l’ultima mareggiata l’esterno del locale, chiuso dallo scorso 3 novembre, <b>è devastato</b>. Le ragazze del Città di Falconara (calcio a cinque femminile di serie A) hanno saltato gli allenamenti per aiutare a ripulire ‘AB’, il ristorante del presidente onorario della squadra, Alberto Berardi. Il locale è stato raggiunto da circa 30 centimetri d’acqua. Soprattutto la parte esterna, prima dell’intervento delle Citizens, era <b>invasa di ghiaia </b>e i muretti e le strutture tutti sporchi di acqua e sabbia.</p>
      <p>«Nel momento del bisogno questa società è sempre presente – ha detto ringraziando Berardi – Era già capitato qualche anno fa e anche stavolta la squadra ha risposto in toto. Sono state brave queste ragazze. Ci hanno aiutato tanto e nel giro di un paio di ore siamo riusciti a fare il lavoro di quattro giorni. Un grande gesto di amicizia: queste sono le cose belle della vita».</p>
      <p>Il tratto interessato dalla mareggiata è rimasto <b>chiuso al traffico </b>anche ieri, l’accesso è consentito solo ai proprietari degli chalet e ai residenti. Il sottopasso del Bertoldo era aperto solo in entrata, chiusi tutti gli altri <b>sottopassi </b>dove gli operai erano al lavoro per rimuovere ghiaia e tronchi. Anche ieri la polizia municipale e i carabinieri hanno monitorato la situazione. Un tratto di lungomare fortemente provato dalle mareggiate e per questo week-end le condizioni metereologiche non sono confortanti. «Purtroppo non ci sono soluzioni – spiega Marco Mengucci, titolare di Heidi – si possono fare interventi di tamponamento, ma serve un <b>intervento risolutivo</b>. Stiamo attendendo da tempo e speriamo che a breve i fondi messi a disposizione possano essere utilizzati per migliorare la situazione di tutti».</p>
      <p>Lo scorso 29 luglio erano stati sbloccati i fondi: <b>8 milioni di euro </b>messi a disposizione da Fsc (fondo sviluppo e coesione) e 4 delle Ferrovie, per consentire di difendere la costa cronicamente esposta all’erosione con un intervento strutturale, un progetto che prevede <b>scogliere e ripascimento </b>protetto da scogliere. Sulla gran parte delle abitazioni fron te mare spiccano i cartelli ‘vendesi’, villini che nel corso degli ultimi anni si sono svalutati di circa il 50%.<br/>© RIPRODUZIONE RISERVATA</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ancona/meteo/foto/marina-montemarciano-maltempo-1.4883984"/>
        <a href="https://www.ilrestodelcarlino.it/meteo/maltempo-1.4883959"/>
        <a href="https://www.ilrestodelcarlino.it/meteo/maltempo-previsioni-1.4885668"/>
      </related>
    </article>
  </body>
</html>