<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/money-newspaper/_minimalnu-pensiyu-zbilshat-na-74-grivni/938242"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T05:41:00+00:00"/>
    <meta property="og:title" content="Мінімальну пенсію збільшать на 74 гривні"/>
    <meta property="og:description" content="Із 1 грудня 2019-го мінімальна пенсія становитиме 1638 грн. Попередній раз виплати піднімали в липні цьогоріч &amp;mdash; з 1497 до 1564 грн. Максимальну пенсію підвищать з 15&amp;thinsp;640 до 16&amp;thinsp;380 грн. Виплати перерахують через зростання прожиткового мінімуму. Відповідні зміни ..."/>
  </head>
  <body>
    <article>
      <h1>Мінімальну пенсію збільшать на 74 гривні</h1>
      <address><time datetime="2019-11-15T05:41:00+00:00">15 Nov 2019, 05:41</time> by <a rel="author">Маргаріта ДИКАЛЮК</a></address>
      <p>Із 1 грудня 2019-го мінімальна пенсія становитиме 1638 грн. Попередній раз виплати піднімали в липні цьогоріч — з 1497 до 1564 грн.</p>
      <p>Максимальну пенсію підвищать з 15 640 до 16 380 грн. Виплати перерахують через зростання прожиткового мінімуму. Відповідні зміни передбачені державним бюджетом на 2019 рік.</p>
      <p>З грудня пенсія зросте для непрацюючих пенсіонерів. Ті, які мають роботу, отримають більше після звільнення. Таких в Україні у жовтні було 2,5 млн. Виплати не перерахують ­окремим категоріям громадян. Для них підвищення анонсували раніше. Діти війни отримають більше на 66,13 грн, утриманці — на 150 грн. Мешканцям гірських населених пунктів додадуть 20% до пенсії, громадянам, які зазнали політичних репресій — 54,4 грн. Зростання мінімальної пенсії не вплине на виплати постраждалим від Чорнобильської катастрофи. Щоправда, наприкінці листопада їм виділять 354,5 млн грн. Законопроект про внесення змін до бюджету-2019 підписав президент Володимир Зеленський.</p>
      <p>— В Україні мінімальні виплати мають 40 відсотків пенсіонерів, — говорить економіст Олександр Охріменко, 54 роки. — Насамперед розмір пенсії залежить від зарплати, яку отримували. Не всім пощастило мати високі заробітки. Крім того, все знецінюється. Якщо 2008-го дві-три тисячі гривень — були непогані гроші, то зараз це мізер.</p>
      <p>Пенсію треба значно підвищувати. На 1700 гривень без додаткових джерел доходу прожити місяць нереально. Ідеальний варіант — 5 тисяч гривень. Сьогодні пенсіонери в середньому мають трохи більше 3 тисяч. Хто не заробив достатнього страхового стажу, але досяг пенсійного віку, ­отримує соціальну допомогу. Вона вдвічі менша від мінімальної пенсії. Максимальну виплачують десь одному відсотку. Переважно це військові та депутати.</p>
    </article>
  </body>
</html>