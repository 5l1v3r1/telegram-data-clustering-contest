<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/lyudi-pochali-krashche-zhiti-u-sluzi-narodu-poyasnili-chomu-kilkist-otrimuvachiv-subsidiy-rizko-zmenshilasya-639723.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T05:50:53+00:00"/>
    <meta property="og:title" content="Люди почали краще жити? У «Слузі народу» пояснили, чому кількість отримувачів субсидій різко зменшилася"/>
    <meta property="og:description" content="«Людина не хоче отримувати більшу зарплату, бо… втратить субсидію»"/>
  </head>
  <body>
    <article>
      <h1>Люди почали краще жити? У «Слузі народу» пояснили, чому кількість отримувачів субсидій різко зменшилася</h1>
      <address>
        <time datetime="2019-11-15T05:50:53+00:00">15 Nov 2019, 05:50</time>
      </address>
      <h4>«Людина не хоче отримувати більшу зарплату, бо… втратить субсидію»</h4>
      <p>Голова Комітету Верховної Ради з питань соціальної політики та захисту прав ветеранів Галина Третьякова визнала, що у Києві різко зменшилася кількість наданих субсидій, тому що «люди почали отримувати більше доходів».</p>
      <p>Про це Третьякова сказала <a href="https://glavcom.ua/interviews/v-ukrajini-skasuyut-grupi-invalidnosti-shcho-zadumala-vlada-639425.html">в інтерв’ю «Главкому»</a>.</p>
      <p>За словами голови парламентського комітету, за останній рік фонд заробітної плати зростав майже удвічі швидше, ніж інфляційні процеси.</p>
      <p>«Я знаю, що останні півтора місяця міністерка соціальної політики активно їздила регіонами, переглядала, яким чином монетизувати ці виплати. Тому я не бачу якихось ознак погіршення, що когось будуть обділяти, дискримінувати. Та існує навпаки тенденція, коли людина не хоче отримувати більшу зарплату тому, що вона втрачає субсидію», - запевняє депутатка.</p>
      <p>Третьякова стверджує, що наразі «напруження з субсидіями немає».</p>
      <p>«До мене скарги не надходять і до наших народних депутатів також та і опалювальний сезон тільки-но розпочався. Якщо будуть скарги, то всі вони будуть тут у Комітеті з питань соцполітики і у мажоритарників», - вважає депутатка.</p>
      <p>Третьякова пояснює, що наразі нова влада хоче повернути податки у родини домогосподарств. «Нині є велика дискусія щодо розміру прожиткового мінімуму. Думаю, за кілька тижнів буде готовий закон, що відв’яже від прожиткового мінімуму купу економічних величин. Ми ж хочемо прожитковий мінімум прив’язати до неоподатковуваного мінімуму на кожного члена домогосподарства. Тобто, ми хочемо, щоби годувальник отримував ці кошти не у вигляді субсидій. Аби він самостійно визначав, чи йому купувати одяг чи опалювати житло», - говорить голова парламентського комітету.</p>
      <p>Третьякова наголошує, що зараз докорінно перезавантажується вся держава.</p>
      <p>«Помилка попередньої влади полягала в тому, що вони за пріоритети брали точкові реформи – Національної поліції, чи банківської реформи. А воно так не працює, вони не вписалися у структуру нашого життя. Бо тут треба змінювати усе», - стверджує депутатка.</p>
      <blockquote><b>Більше читайте:<br/></b><br/>   •  <b><a href="https://glavcom.ua/interviews/v-ukrajini-skasuyut-grupi-invalidnosti-shcho-zadumala-vlada-639425.html">В Україні скасують групи інвалідності. Що задумала влада?</a></b></blockquote>
      <related>
        <a href="https://glavcom.ua/kyiv/news/u-listopadi-kiyani-otrimayut-pilgi-na-oplatu-komunalki-na-83-mln-grn-639550.html"/>
        <a href="https://glavcom.ua/kyiv/news/kilkist-otrimuvachiv-subsidiy-u-kijevi-zmenshilasya-vdvichi-638262.html"/>
        <a href="https://glavcom.ua/news/goncharuk-zapevniv-shcho-kabmin-ne-planuje-zmenshuvati-subsidiji-635672.html"/>
      </related>
    </article>
  </body>
</html>