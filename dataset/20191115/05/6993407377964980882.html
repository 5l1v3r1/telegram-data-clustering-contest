<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/radio-svoboda-daily/30272296.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T05:00:09+00:00"/>
    <meta property="og:title" content="Радіо Свобода Daily: Депутатка зі «Слуги народу» звинувачує свою партію в репресіях"/>
    <meta property="og:description" content="14 листопада депутатка Анна Скороход заявила про тиск на її сім’ю з боку влади України і правоохоронців через її голосування у Верховній Раді"/>
  </head>
  <body>
    <article>
      <h1>Радіо Свобода Daily: Депутатка зі «Слуги народу» звинувачує свою партію в репресіях</h1>
      <address><time datetime="2019-11-15T05:00:09+00:00">15 Nov 2019, 05:00</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <p>
        <b>Алякін ходив у енергетичний комітет і «залякував депутатів» – Арахамія</b>
      </p>
      <p>14 листопада депутатка <b>Анна Скороход</b> заявила про тиск на її сім’ю з боку влади України і правоохоронців через її голосування у Верховній Раді.</p>
      <p>Водночас голова фракції «Слуга народу» <b>Давид Арахамія</b> заявив, що фракція жодного стосунку до справи не має. Він також заявляє про тиск на депутатів комітету Верховної Ради з питань енергетики з боку затриманого правоохоронцями <b>Олексія Алякіна</b> – бізнесмена і чоловіка народної депутатки Скороход, котра теж є членкинею цього комітету.</p>
      <p>«Ми не знали, що вона з ним живе. Ми зараз про нього дізнались, коли він почав ходити на комітет. Він залякував деяких депутатів. Було два кейси, коли до мене так люди приходили і казали. Ми передали цю інформацію в правоохоронні органи», – стверджує Арахамія.</p>
      <p>Олексій Алякін є колишнім російським, а нині українським бізнесменом. Нині в ГПУ заявляють, що затримали його через те, що він перебував у міжнародному розшуку за підозрою в шахрайстві в особливо великих розмірах.</p>
      <p>При цьому він відмовився назвати конкретні прізвища. Детальніше читайте <a href="https://www.radiosvoboda.org/a/news-alyakin-arakhamia-energetychnyi-komitet/30272240.html">тут</a>.</p>
      <p>
        <b>Ексдепутата Онищенка у грудні можуть екстрадувати в Україну – директор НАБУ</b>
      </p>
      <p>Директор Національного антикорупційного бюро України <b>Артем Ситник</b> заявив, що підозрюваного в організації корупційної схеми розкрадання коштів під час продажу газу в рамках договорів про спільну діяльність з «Укргазвидобуванням» колишнього народного депутата <b>Олександра Онищенка</b> у грудні можуть екстрадувати з Іспанії в Україну. Про це Ситник сказав в ефірі «<a href="https://24tv.ua/skandalniy_onishhenko_mayzhe_povernuvsya_v_ukrayinu__sitnik_n1233757">24-го каналу</a>».</p>
      <p>«Онищенко повертається, ну майже повернувся в Україну. Чому? Тому що він програв усі суди на території Іспанії – і в частині екстрадиції, і в частині визнання його політичним біженцем», – сказав Ситник.</p>
      <p>Тому, за словами директора НАБУ, ексдепутата примусово повернуть в Україну ще до кінця цього року.</p>
      <p>«Є певна орієнтовна дата – це грудень 2019 року. Звичайно, щось ще може відбутися, але суди він програв. Тому є рішення про його екстрадицію», – сказав Ситник.</p>
      <p>
        <b>Чому запровадження ринку землі викликає опір політиків і суспільства?</b>
      </p>
      <p>Верховна Рада України ухвалила в першому читанні законопроєкт про запровадження в Україні ринку землі. Засідання парламенту супроводжувалося запальними дискусіями, блокуванням трибуни і вигуками «Ганьба!». За законопроєкт проголосували у першому читанні лише депутати з фракції «Слуга народу» і позафракційні.</p>
      <figure>
        <iframe src="https://www.youtube.com/embed/HFaY_xNlqBk" width="640" height="360" data-service="Youtube" scrolling="no"/>
      </figure>
      <p>Чому законопроєкт викликав таке несхвалення суспільства? <a href="https://www.radiosvoboda.org/a/vasha-svoboda--rynok-zemli/30272019.html">Читайте і дивіться</a> у програмі «Ваша свобода».</p>
      <p>
        <b>Апеляційний суд звільнив з-під варти ймовірного організатора замаху на Аркадія Бабченка</b>
      </p>
      <p>Київський апеляційний суд 13 листопада звільнив з-під варти <b>Бориса Германа</b>, ймовірного організатора замаху на російського блогера <b>Аркадія Бабченка</b>. Цю інформацію <b>Радіо Свобода</b> підтвердили у пресслужбі прокуратури Київської області.</p>
      <p>Суд схвалив апеляційну скаргу адвокатів Германа, які вимагали звільнити їхнього підзахисного з в’язниці за станом здоров’я.</p>
      <p>Наразі прокуратура не отримала повного рішення суду і не бачила його мотивацію, тому там не можуть сказати, чи оскаржуватимуть його.</p>
      <p>
        <b>«Виглядає як мімікрія»: про роботу лабораторії «Сінево» в Криму</b>
      </p>
      <p>Фірмове найменування, товарний знак, реклама як у європейської мережі ‒ так працюють медичні лабораторії під ім’ям «Сінево» в Сімферополі, Севастополі та Ялті. І це після анексії Криму Росією і запровадження санкцій. До 2014 року за цими ж адресами були розташовані лабораторії компанії «Сінево Україна», що входить до міжнародної європейської лабораторної мережі Synevo, а тутешній персонал і зараз на запитання клієнтів відповідає: мовляв, працюють уже десять років.</p>
      <figure>
        <video src="https://flashvideo.rferl.org/Videoroot/Pangeavideo/2019/11/8/80/80af457c-88fd-482e-86f6-5faf0dd7e216_mobile.mp4?download=1"/>
      </figure>
      <p>То чи легально працює лабораторія? Читайте <a href="https://www.radiosvoboda.org/a/pro-robotu-laboratorii-sinevo-v-krymu/30272115.html">у матеріалі</a> нашого проєкту «Крим Реалії».</p>
      <p>
        <b>Студент відкрив стрілянину в російському коледжі – 2 загиблих, 3 поранених</b>
      </p>
      <p>У Благовєщенську, столиці Амурської області на Далекому Сході Росії, студент відкрив стрілянину в будівлі Амурського коледжу будівництва і комунального господарства. Як повідомляють 14 листопада російські ЗМІ, жертвою стрільця стала одна людина, ще троє студентів 17, 19 і 20 років зазнали поранень. Повідомляється, що і сам 19-річний студент-стрілець після цього покінчив життя самогубством.</p>
      <p>За даними правоохоронних органів, причиною інциденту міг стати конфлікт між учнями. Є також інформація, що студент почав стріляти після того, як його попросили вийти з аудиторії через запізнення. Мисливська зброя, з якої стріляв студент, була зареєстрована на нього.</p>
      <p>
        <b>У Києві з’являться проспект Любомира Гузара і вулиця Олекси Тихого</b>
      </p>
      <p>Київська міська рада 14 листопада перейменувала проспект Космонавта Комарова в Києві на проспект імені кардинала Української греко-католицької церкви, колишнього глави УГКЦ <b>Любомира Гузара</b>, повідомляє пресслужба ради.</p>
      <p>Одна з ініціаторів відповідного перейменування, депутат Київради Олеся Пинзеник заявила, що перейменування проспекту Комарова «спрямоване в першу чергу на вшанування видатної особистості, а не на реалізацію державної політики в сфері декомунізації».</p>
      <p>Крім того, 14 листопада на засіданні Київської міської ради депутати перейменували вулицю Виборзьку у Солом’янському районі. Тепер вона носитиме ім’я українського дисидента, мовознавця і педагога <b>Олекси Тихого</b>.</p>
      <p>
        <b>Шануйте історію!</b>
      </p>
      <p>
        <b>Ваше Радіо Свобода Daily</b>
      </p>
      <hr/>
      <p>Радіо Свобода Daily – читайте все в одному мейлі! Усі важливі новини та ексклюзиви нашого сайту в одному листі. Надсилаємо щодня (окрім неділі) о 7-й ранку якраз до вашого сніданку. Підписатись на розсилку можна <a href="http://radiosvoboda.us14.list-manage.com/subscribe?u=0f3956f895eabdd94b7b11611&amp;id=f453bef3d0">тут</a>.</p>
    </article>
  </body>
</html>