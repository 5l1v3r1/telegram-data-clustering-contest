<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-shtab-boyovyky-obstrily/30272946.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T05:12:07+00:00"/>
    <meta property="og:title" content="Минулої доби на Донбасі загинув український військовослужбовець"/>
    <meta property="og:description" content="У штабі Операції об’єднаних сил повідомили, що підтримувані Росією бойовики на Донбасі минулої доби здійснили 15 обстрілів позицій Збройних сил України, в результаті чого загинув один український війс"/>
  </head>
  <body>
    <article>
      <h1>Минулої доби на Донбасі загинув український військовослужбовець</h1>
      <address>
        <time datetime="2019-11-15T05:12:07+00:00">15 Nov 2019, 05:12</time>
      </address>
      <p>У штабі Операції об’єднаних сил повідомили, що підтримувані Росією бойовики на Донбасі минулої доби здійснили 15 обстрілів позицій Збройних сил України, в результаті чого загинув один український військовослужбовець.</p>
      <p>«Противник обстрілював позиції підрозділів Об’єднаних сил із заборонених Мінськими домовленостями мінометів калібру 82 мм, гранатометів різних систем, великокаліберних кулеметів та іншої стрілецької зброї. Окрім того, ворог вів вогонь з гармат БМП», – йдеться в повідомленні.</p>
      <p>З початку цієї доби бойовики один раз обстріляли позиції ЗСУ – неподалік Новолуганського з ручних протитанкових гранатометів і стрілецької зброї, втрат немає, додали у штабі.</p>
      <p>В угрупованні «ДНР» стверджують, що українська сторона напередодні обстріляла околиці захопленого бойовиками Донецька. Бойовики з угруповання «ЛНР» на своїх ресурсах зведених даних про обстріли не надають.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За оцінками ООН, станом на 31 грудня 2018 року, унаслідок збройного конфлікту на Донбасі <a href="https://www.radiosvoboda.org/a/news-un-viyna-ukraina-zhertvy/29743577.html">загинули</a> від 12 тисяч 800 до 13 тисяч людей.</p>
    </article>
  </body>
</html>