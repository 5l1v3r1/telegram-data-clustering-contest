<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history-newspaper/_lyublyu-vbivati-vozhdiv-na-svizhomu-povitri/938220"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T05:55:00+00:00"/>
    <meta property="og:title" content="&quot;Люблю вбивати вождів на свіжому повітрі&quot;"/>
    <meta property="og:description" content="&quot;Пісенька Остапа Вишні одспівана. Літературна творчість цього фашиста і контрреволюціонера була не більше, ніж машкарою, &quot;мистецьким&quot; прикриттям. Ховаючись за ним, він протаскував протягом кількох років у друковане слово свої націоналістичні куркульські ідейки і погляди. Я щасливий відзначити, ..."/>
  </head>
  <body>
    <article>
      <h1>"Люблю вбивати вождів на свіжому повітрі"</h1>
      <address><time datetime="2019-11-15T05:55:00+00:00">15 Nov 2019, 05:55</time> by <a rel="author">Наталія ПАВЛЕНКО</a></address>
      <figure>
        <img src="https://static2.gazeta.ua/img2/cache/gallery/938/938220_1_w_1200.jpg?v=0"/>
        <figcaption>Остапа Вишню (ліворуч) називали ”королем мільйонних тиражів”. Дружив із провідними тогочасними письменниками. Бувало, випивали, чого не схвалювала його дружина Варвара. Коли в гості приходив найкращий друг поет Максим Рильський, він на вході мусив вивертати кишені. Правда, за деякий час обидва літератори були добре напідпитку. Рильський примудрявся в невеликих пляшечках проносити алкоголь, сховавши його в своїй робочій шкіряній папці чи шапці. ”У центрі Києва, де зараз цирк, був базар. І Максим Рильський, і Володимир Сосюра, і Остап Вишня приходили туди, сідали під возом і там пили, — згадував племінник гумориста Ігор Корж. — У такі дні дядько купував ватяну ковдру і дарував своїй домробітниці: ”Будеш виходити заміж, ось тобі ковдра”. Так вона їх назбирала цілу купу”.<cite>Автор: WWW.GUMORESKA.IN.UA</cite></figcaption>
      </figure>
      <p>"Пісенька Остапа Вишні одспівана. Літературна творчість цього фашиста і контрреволюціонера була не більше, ніж машкарою, "мистецьким" прикриттям. Ховаючись за ним, він протаскував протягом кількох років у друковане слово свої націоналістичні куркульські ідейки і погляди. Я щасливий відзначити, що мій допис стає епітафією на смітникові, де похована його "творчість", — статтю "Що таке Остап Вишня" 1930-го друкує харківський журнал "Нова ґенерація". Вона написана письменником Олексієм Полторацьким на замовлення НКВС СРСР.</p>
      <p>Гуморист Павло Губенко, який підписував свої твори псевдонімом Остап Вишня, саме знаходиться на вершині літературної слави, тиражі його творінь нараховують до 2 млн примірників. Більшим накладом видають лише поезії Тараса Шевченка. Створює "усмішки" — жанр, який вигадав сам. Читачі їх чекають, як свята. Щоб ознайомитися з ними, одні вчаться читати, інші освоюють українську.</p>
      <p>Наприкінці 1933-го Остапа Вишню звинувачують у контрреволюційній діяльності й тероризмі. Ніби входить до "Української військової організації" та має намір вбити другого секретаря ЦК КПУ Павла Постишева.</p>
      <p>— В якому приміщенні ви збиралися знищити вождя народу? — ставлять запитання на допиті.</p>
      <p>— Більше люблю вбивати вождів на свіжому повітрі! — каже Остап Вишня.</p>
      <p>— Так і запишемо: "Планував кинути бомбу на трибуну".</p>
      <p>Засуджують до розстрілу. Кілька місяців чекає, що його заберуть із камери і виконають вирок. Але вищу міру покарання замінюють на 10 років таборів. Інших дев'ятьох осіб, які проходять по справі — розстрілюють.</p>
      <p>Остапа Вишню етапують до села Чиб'ю — нині місто Ухта Республіки Комі. Там зізнається колишньому акторові театру "Березіль" Йосипу Гірняку: "Як дасть Бог пережити каторгу, то нехай мені рука всохне, як ще раз візьму перо. Сільця розставлю і рибу ловитиму".</p>
      <p>У таборі працює на руднику, потім фельдшером. Через рік доручають писати нариси про життя робітників для газети "Северный горняк". "У нас є чимало здобутків. За рахунок ув'язнених населення Півночі майже подвоїлося", — жартує в пуб­лікації.</p>
      <p>Якось у бараку починають уголос читати оповідання російського гумориста Михайла Зощенка.</p>
      <p>— Українською! Вишню давай! — перебивають.</p>
      <p>Письменник знесилений підводиться, а бува й напівлежачи — читає щось своє. Робить це монотонно й уникає акторства. Але аудиторія регоче до сліз. Взамін просить пригостити його цигаркою улюбленого "Казбеку".</p>
      <p>1938-го за ним прийшли. Сказали, що переводять в інше місце.</p>
      <p>"Всі знали — це не що інше як розстріл, — згадує онука Мар'яна Євтушенко. Тоді табори були переповнені і їх розвантажували таким чином. — Дідусь почав роздавати майно товаришам — теплі устілки, одяг. Та йому пощастило — захворів на запалення легень. Уже завантажили на якусь баржу, але за станом здоров'я висадили. Потім він дізнався, що всі з баржі були розстріляні".</p>
      <p>Припускають, що тоді саме змінилося керівництво табору і про розпорядження знищити письменника забули або скасували. Інші розповідають, що життя йому врятував псевдонім. Начальник табору — українець і колишній шанувальник творів гумориста — удав із себе формаліста: в'язня Вишні немає, а щодо розстрілу Губенка указівок не було.</p>
      <p>На свободу Остап Вишня виходить хворий, худий і майже без зубів. За вказівкою Йосипа Сталіна випускають раніше. Той вирішує використати гумориста в інформаційній кампанії проти УПА. Так з'являється цикл публікацій "Самостійна дірка".</p>
      <p>"Населення зветься — УкрОУНці. Жіночої статі в них немає. Самі чоловіки, — йдеться в одній із них. — Розплоджуються за допомогою гестапівських листівок та німецьких марок. Своїх дітей не мають, через те дітей узагалі не переносять і ріжуть. Працюють темними ночами, бо денне світло їм сліпить очі. Цар — Гіммлер. Бог — Гітлер. Моляться за нього й прикладаються до нього — ззаду".</p>
      <p>Письменник отримує квартиру в Києві. Багато часу проводить на природі — полюючи та ловлячи рибу. Найбільше пише на цю тематику.</p>
      <p><b>15 карбованців</b> платили Остапу Вишні за 20-рядковий фейлетон у "Селянській правді". Це ціна трьох пар добрих черевиків. Рядовий працівник мав середню місячну зарплату 25 карбованців, партійний чиновник — 150.</p>
      <p>
        <b>Мав позашлюбного сина</b>
      </p>
      <p>1889, 13 листопада — Павло Губенко народився на хуторі Чечва — тепер село Грунь Охтирського району на Сумщині. Батько працював прикажчиком у поміщиків. Павло друга дитина, після нього було ще 15.</p>
      <p>1907 — закінчує Київську військово-фельдшерську школу та йде служити в армію. Пізніше переводиться у лікарню Південно-Західної залізниці. 26-річним вступає до історико-філологічного факультету Київського університету. З початком революції 1917-го залишає навчання, очолює санітарно-медичне управління Міністерства шляхів УНР.</p>
      <p>1919 — у Кам'янці-Подільському в газеті "Народна воля" публікує свій перший твір "Демократичні реформи Денікіна (Фейлетон. Матеріалом для конституції бути не може)". Підписує його "Павло Грунський". За рік чекісти ув'язнюють його як колишнього петлюрівця.</p>
      <p>1921 — дебютує як Остап Вишня в газеті "Вісті ВУЦВК". Василь Еллан-Блакитний взяв його туди з чекістського концтабору під приводом, що у "Вістях" бракує професійних журналістів. За шість років Остап Вишня очолює журнал "Червоний Перець". Сходиться із 22-річною актрисою Варварою Маслюченко, яка вже має доньку Марію від попереднього шлюбу. Заради неї гуморист кидає дружину Олену Смирнову з сином В'ячеславом.</p>
      <p>1933 — арештовують за "належність до націоналістичної організації" і підготовку терактів. Засуджують до розстрілу, замінюють вирок десятьма роками конц­табору в Комі АРСР.</p>
      <p>1943 — звільняють із табору. Після війни дізнається, що має позашлюбного сина Юрія. Його народила дівчина з Києва 1917-го, з якою були короткочасні стосунки. 1955 року отримує довідку про "відсутність складу злочину".</p>
      <p>1956, 28 вересня — помирає у власній київській квартирі від серцевого нападу. Незадовго до смерті записав у щоденнику: "Все життя гумористом! Господи! Збожеволіти можна від суму!" Коли везли до Байкового кладовища, від філармонії линула народна пісня "Козака несуть і коня ведуть". Її співав Державний народний хор. Перед труною йшов собака Думка, якого покійний брав на полювання. Пес перестав їсти і невдовзі здох.</p>
    </article>
  </body>
</html>