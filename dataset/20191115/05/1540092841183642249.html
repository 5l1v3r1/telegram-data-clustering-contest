<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197414/nomos-taxi-i-asfaleia-ton-politon-sygkroysi-nd-syriza-me-fonto-to-polytexneio"/>
    <meta property="og:site_name" content="CNN.gr"/>
    <meta property="article:published_time" content="2019-11-15T05:25:32+00:00"/>
    <meta property="og:title" content="«Νόμος &amp; τάξη» ή «ασφάλεια των πολιτών»; Σύγκρουση ΝΔ – ΣΥΡΙΖΑ με φόντο το Πολυτεχνείο"/>
    <meta property="og:description" content="«Μάχη» -με διαφορετική βέβαια επιχειρηματολογία- μεταξύ της Νέας Δημοκρατίας και του ΣΥΡΙΖΑ με φόντο την επέτειο του Πολυτεχνείου , οι εορταστικές εκδηλώσεις..."/>
  </head>
  <body>
    <article>
      <h1>«Νόμος &amp; τάξη» ή «ασφάλεια των πολιτών»; Σύγκρουση ΝΔ – ΣΥΡΙΖΑ με φόντο το Πολυτεχνείο</h1>
      <h2>«Μάχη» -με διαφορετική βέβαια επιχειρηματολογία- μεταξύ της Νέας Δημοκρατίας και του ΣΥΡΙΖΑ με φόντο την επέτειο του Πολυτεχνείου, οι εορταστικές εκδηλώσεις για τον εορτασμό του οποίου ξεκινούν σήμερα και ολοκληρώνονται το απόγευμα της Κυριακής με τη φοιτητική πορεία προς την αμερικανική πρεσβεία.</h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 07:25 , 15 November 2019 - 07:30</p>
      <p>Φέτος, ο εορτασμός της επετείου συμπίπτει με τις επιχειρήσεις της ελληνικής αστυνομίας για την «εκκαθάριση» κτηρίων και πανεπιστημίων -κάτι που έχει ήδη προκαλέσει<b> σφοδρή σύγκρουση</b> της κυβέρνησης με την αξιωματική αντιπολίτευση.</p>
      <p>Πέρσι, ο καυγάς μεταξύ ΣΥΡΙΖΑ και Νέας Δημοκρατίας επικεντρώθηκε στο ότι οι υπουργοί της τότε κυβέρνησης από τη μια κατήγγειλαν την αμερικανική πολιτική με πορεία προς την αμερικανική πρεσβεία και από την άλλη -όπως έλεγε η «γαλάζια» παράταξη- στελέχη του κόμματος ήταν συνομιλητές του Αμερικανού προέδρου <a href="https://www.cnn.gr/eidhseis/tag/70/ntonalnt-tramp"><b>Ντόναλντ Τραμπ</b></a>. Κάτι, που όπως τόνιζε η ΝΔ, υποδήλωνε υποκρισία και «τακτικισμό».</p>
      <p>Η αντιπαράθεση αυτή, όμως, δεν μοιάζει σε τίποτα με τη φετινή, αφού η αξιωματική αντιπολίτευση ασκεί δριμύτατη κριτική στην κυβέρνηση για τις <b>επιχειρήσεις της Ελληνικής Αστυνομίας.</b></p>
      <p>Ο ΣΥΡΙΖΑ υποστηρίζει ότι η κυβέρνηση εφαρμόζει το δόγμα «<b>νόμος και τάξη</b>» και ασκεί αστυνομική βία στα πανεπιστήμια. Από την πλευρά της, η κυβέρνηση οχυρώνεται πίσω από το δόγμα της «<b>ασφάλειας των πολιτών</b>» και δηλώνει πίστη σε αυτό που κάνει για να καθαρίσουν οι γειτονιές της Αθήνας από τους λεγόμενους «<b>μπαχαλάκηδες</b>» και να επιστρέψει στην κανονικότητα η περιοχή των <a href="https://www.cnn.gr/eidhseis/tag/1262/exarxeia"><b>Εξαρχείων</b></a>.</p>
      <p>Ο<a href="https://www.cnn.gr/eidhseis/tag/5/tsipras"> <b>Αλέξης Τσίπρας</b> </a>καταγγέλλει την κυβέρνηση για <b>κατάχρηση εξουσίας και αστυνομικής βίας</b>, με αφορμή το μπλόκο της Αστυνομίας έξω από πανεπιστημιακές σχολές, μετά και τα <a href="https://www.cnn.gr/news/ellada/story/196859/antiexoysiastes-xrisimopoioysan-tin-asoee-os-ormitirio">όσα βρέθηκαν στα υπόγεια της ΑΣΟΕΕ.</a></p>
      <p>Μάλιστα, υποστηρίζει ότι όλα γίνονται γιατί η <b>κυβέρνηση θέλει να μετατοπίσει το ενδιαφέρον της κοινής γνώμης</b> από το <a href="https://www.cnn.gr/eidhseis/tag/496/prosfgiko"><b>προσφυγικό</b></a>, στο οποίο θεωρεί ότι απέτυχε.</p>
      <p>Ο πρώην πρωθυπουργός, μιλώντας από περιοχές της Δυτικής Ελλάδας όπου βρέθηκε, ανέφερε ότι τα σοβαρά προβλήματα της κυβέρνησης στη διαχείριση του προσφυγικού, καθώς και οι αντιφάσεις στη ρητορική της ακόμη και στο θέμα της <a href="https://www.cnn.gr/eidhseis/tag/74463/symfonia-ton-prespon"><b>Συμφωνίας των Πρεσπών</b></a>, την αναγκάζουν να οργανώνει επικοινωνιακή πολιτική, <a href="https://www.cnn.gr/news/politiki/story/197301/tsipras-h-kyvernisi-stinei-tileoptika-sooy-sta-exarxeia-se-panepistimia-akomi-kai-kinimatografoys">στήνοντας τηλεοπτικά «σόου»</a> στα Εξάρχεια, στις πανεπιστημιακές σχολές, ακόμη και σε κινηματογράφους όπου ένστολοι εισβάλλουν και συλλαμβάνουν ανηλίκους.</p>
      <p>Αναφερόμενος στα τελευταία γεγονότα – τις συλλήψεις και τις συγκρούσεις φοιτητών και ΜΑΤ – δήλωσε ότι «μοιάζουν με εικόνες που είναι βγαλμένες από την δεκαετία του ’50, του μετεμφυλιακού κράτους, όχι την Ελλάδα του 2019».</p>
      <p>Διερωτήθηκε δε, <b>γιατί η κυβέρνηση δεν προχωρά με τον ίδιο ζήλο «στην εφαρμογή της νομιμότητας στους εγκληματίες του λευκού κολάρου</b> που λήστεψαν τα δημόσια ταμεία, στους τραπεζίτες που έχουν ασυλία και στους υπουργούς που προωθούν την ασυλία των αδικημάτων τους».</p>
      <p>Σε απάντηση όλων αυτών, η κυβέρνηση αναδεικνύει το εξής τρίπτυχο:</p>
      <blockquote>«Τα πανεπιστήμια ανήκουν στους φοιτητές, οι γειτονιές στους κατοίκους και οι περιουσίες στους ιδιοκτήτες τους».</blockquote>
      <p>Το <b>Μέγαρο Μαξίμου θεωρεί ότι οι πολίτες επικροτούν την επιστροφή στην κανονικότητα, </b>αρκεί αυτή να γίνεται με μέτρο και όχι με υπερβολές -κάτι που έχουν συστήσει αρκετές φορές στην ηγεσία της Ελληνικής Αστυνομίας.</p>
      <p>Ωστόσο, ο <a href="https://www.cnn.gr/eidhseis/tag/41824/mixalhs-xrysoxoidhs"><b>Μιχάλης Χρυσοχοΐδης</b> </a>έχει το απόλυτο «ελεύθερο» από τον πρωθυπουργό να κάνει ό,τι ο ίδιος πιστεύει ώστε να επανέλθουν στην κανονική τους ροή οι ρυθμοί της κοινωνίας.</p>
      <p>Οι αποκαλύψεις -από τις γιάφκες των τρομοκρατών και την εκκαθάριση στο υπόγειο της ΑΣΟΕΕ, μέχρι και την απόδοση κτηρίων στα Εξάρχεια που βρισκόντουσαν υπό κατάληψη είτε από μετανάστες είτε από αντιεξουσιαστικές ομάδες- δίνουν το δικαίωμα στον υπουργό Προστασίας του Πολίτη αλλά και στην κυβέρνηση να υποστηρίζουν πως<b> είναι αποφασισμένοι να δώσουν στον ελληνικό λαό την ασφάλεια στην καθημερινότητά του.</b></p>
      <p>Άλλωστε, η κυβέρνηση πιστεύει ότι η αστυνομία δεν επεμβαίνει στα πανεπιστήμια επειδή έτσι της αρέσει.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197428/tsipras-gia-dimosieyma-ft-dimioyrgei-ena-stigma-gia-ti-xora-se-diethnes-epipedo">Τσίπρας για δημοσίευμα FT: Δημιουργεί ένα στίγμα για τη χώρα σε διεθνές επίπεδο</a>
        </li>
        <li>
          <a href="https://www.cnn.gr/news/kosmos/story/197421/zaef-h-symparastasi-sas-mas-dinei-dynami-na-proxorisoyme-ti-ton-symvoylepse-o-mporisof">Ζάεφ: «Η συμπαράστασή σας μας δίνει δύναμη να προχωρήσουμε» - Τι τον συμβούλεψε ο Μπορίσοφ</a>
        </li>
        <li>
          <a href="https://www.cnn.gr/news/politiki/story/197416/mitsotakis-se-voreia-makedonia-kai-alvania-oi-kaloi-logariasmoi-kanoyn-toys-kaloys-filoys">Μητσοτάκης σε Βόρεια Μακεδονία και Αλβανία: Οι καλοί λογαριασμοί κάνουν τους καλούς φίλους</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/880/panepistimio">ΠΑΝΕΠΙΣΤΗΜΙΟ</a>
        </li>
        <li>
          <a href="https://www.cnn.gr/eidhseis/tag/1262/exarxeia">ΕΞΑΡΧΕΙΑ</a>
        </li>
        <li>
          <a href="https://www.cnn.gr/eidhseis/tag/16875/ellhnikh-astynomia">ΕΛΛΗΝΙΚΗ ΑΣΤΥΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/41824/mixalhs-xrysoxoidhs">ΜΙΧΑΛΗΣ ΧΡΥΣΟΧΟΙΔΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197407/snapshot/2404554.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197424/snapshot/2733247.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197431/snapshot/2337760.jpg"/>
      </figure>
    </article>
  </body>
</html>