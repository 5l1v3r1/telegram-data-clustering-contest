<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684395/nees-ekloges-symfonisan-sti-volivia"/>
    <meta property="og:site_name" content="enikos.gr"/>
    <meta property="article:published_time" content="2019-11-15T05:50:00+00:00"/>
    <meta property="og:title" content="Συμφώνησαν για νέες εκλογές στη Βολιβία"/>
    <meta property="og:description" content="Η μεταβατική κυβέρνηση της Βολιβίας και μέλη του Κινήματος προς τον Σοσιαλισμό (MAS), του κόμματος του Έβο Μοράλες, που εξαναγκάστηκε σε παραίτηση από την προεδρία την Κυριακή..."/>
  </head>
  <body>
    <article>
      <h1>Συμφώνησαν για νέες εκλογές στη Βολιβία</h1>
      <address>
        <time datetime="2019-11-15T05:50:00+00:00">15 Nov 2019, 05:50</time>
      </address>
      <p><a href="http://www.enikos.gr/international/684388/o-oie-stelnei-eidiko-epitetrammeno-sti-volivia">Η μεταβατική κυβέρνηση της Βολιβίας </a>και μέλη του Κινήματος προς τον Σοσιαλισμό (MAS), του κόμματος του Έβο Μοράλες, που εξαναγκάστηκε σε παραίτηση από την προεδρία την Κυριακή, ανακοίνωσαν ότι κατέληξαν σε καταρχήν συμφωνία χθες Πέμπτη για τη διοργάνωση νέων εκλογών, προκειμένου να τερματιστεί η σοβαρή κρίση στη χώρα της Λατινικής Αμερικής.</p>
      <p>Σε συνεδρίαση της Γερουσίας αργά το βράδυ η νέα πρόεδρος του σώματος, στέλεχος του MAS, ανέφερε πως υπάρχει συμφωνία για την οργάνωση νέων εκλογών, έπειτα από εβδομάδες διαδηλώσεων και βίαιων επεισοδίων με τουλάχιστον δέκα νεκρούς.</p>
      <p>Η Μόνικα Έβα Κόπα Μούργα, λίγη ώρα αφότου εξελέγη πρόεδρος του σώματος, έκανε λόγο για μια «ιστορική ημέρα» καθώς «μπορέσαμε να συμφωνήσουμε (...) για τη διεξαγωγή εκλογών το συντομότερο δυνατόν, την ειρήνευση της χώρας μας και πάνω απ’ όλα την υπεράσπιση της δημοκρατίας».</p>
      <p>Η Κόπα προέτρεψε τις δυνάμεις ασφαλείας, που ενεπλάκησαν ξανά χθες σε συγκρούσεις στους δρόμους με υποστηρικτές του Μοράλες, να αντιμετωπίζουν τους αυτόχθονες με σεβασμό.</p>
      <p>«Ας αφήσουμε κατά μέρος τα χρώματα και τις ριζοσπαστικές θέσεις, αυτό που χρειάζεται η χώρα μας αυτή τη στιγμή είναι ειρήνη», τόνισε.</p>
      <p>Η Τζανίνε Άνιες, η οποία αυτοανακηρύχθηκε μεταβατική πρόεδρος της χώρας την Τρίτη, είχε δηλώσει νωρίτερα ότι θα προσπαθούσε να διαπραγματευθεί με το κόμμα του Μοράλες. Ωστόσο, τόνισε ότι η συμμετοχή στις προσεχείς εκλογές του αυτόχθονα πρώην προέδρου, ο οποίος βρίσκεται στο Μεξικό όπου του προσφέρθηκε πολιτικό άσυλο, αποκλείεται.</p>
      <p>Η Άνιες, κεντροδεξιά πολιτικός της αντιπολίτευσης και δικηγόρος, 52 ετών, προσπαθεί να αποκλιμακώσει την ένταση στη χώρα των Άνδεων μετά τις προεδρικές εκλογές που διεξήχθησαν την 20ή Οκτωβρίου και κέρδισε ο Μοράλες — αποτέλεσμα που δεν δέχθηκε η αντιπολίτευση, καταγγέλλοντας ότι αποτελούσε προϊόν νοθείας και «απάτης».</p>
      <p><a href="http://www.enikos.gr/international/684138/nekros-20chronos-se-sygkrouseis-ypostirikton-tou-morales-me-tin-a">Ο 60χρονος Μοράλες</a>, στην προεδρία της χώρας από το 2006, παραιτήθηκε αφού ο στρατός τον προέτρεψε να εγκαταλείψει την εξουσία για να αποκατασταθεί η τάξη, ενώ ήδη πολλές μονάδες της αστυνομίας είχαν στασιάσει και ενωθεί με τους αντικυβερνητικούς διαδηλωτές.</p>
      <p>Ο Μοράλες δεν «εκπληρώνει τις προϋποθέσεις» για να διεκδικήσει «τέταρτη θητεία», τόνισε η Άνιες, ως αυτή την εβδομάδα δεύτερη αντιπρόεδρος της Γερουσίας, νωρίτερα χθες. Επέρριψε την ευθύνη στον ίδιο τον βετεράνο σοσιαλιστή πολιτικό για την αναταραχή στη χώρα, διότι επέλεξε να είναι ξανά υποψήφιος αψηφώντας το όριο των θητειών.</p>
      <p>Η Τζανίνε Άνιες πρόσθεσε πως το MAS, που έχει την πλειοψηφία των εδρών στο Κογκρέσο, είναι ευπρόσδεκτο να συμμετάσχει στις προεδρικές εκλογές αλλά «πρέπει να αρχίσει να αναζητεί νέο υποψήφιο».</p>
      <p>Ο χαρισματικός Μοράλες χαρακτηρίζει «πραξικόπημα» τον εξαναγκασμό του σε παραίτηση.</p>
      <p>Ο Χέρχες Χουστινιάνο, ένας από τους υπουργούς που ονόμασε η Άνιες, δήλωσε νωρίτερα σε δημοσιογράφους ότι η μεταβατική κυβέρνηση θέλει να κάνει διάλογο με το MAS. «Είμαστε στο τραπέζι του διαλόγου, συζητάμε», σημείωσε και πρόσθεσε ότι ο Μοράλες θα μπορέσει να επιτρέψει ελεύθερα στη Βολιβία. «Δεν υπάρχει κανένα πρόβλημα με αυτό, είναι απλά ένας ακόμη πολίτης», ανέφερε.</p>
      <p>Η Άνιες δεν έχει διευκρινίσει πότε θα διεξαχθούν οι εκλογές. Βάσει του συντάγματος, έχει στη διάθεσή της 90 ημέρες για να το κάνει αφότου αυτοανακηρύχθηκε μεταβατική πρόεδρος.</p>
      <p>Οι διαδηλώσεις και οι ταραχές συνεχίστηκαν στη Λα Πας και στο Ελ Άλτο χθες, ενώ η Άνιες προσπαθούσε να εδραιώσει τη θέση της ονομάζοντας νέο αρχηγό του γενικού επιτελείου ένοπλων δυνάμεων και υπουργούς, ενώ αρκετά στελέχη του MAS φάνηκαν να υπαναχωρούν από την προσπάθεια να ακυρώσουν την ανάληψη της προεδρίας από αυτήν και τον διορισμό υπηρεσιακής κυβέρνησης.</p>
      <p>Η Ρωσία — σύμμαχος του Μοράλες — ανέφερε ότι θα συνεργαστεί με την Άνιες και θα την αναγνωρίσει ως τη de facto πρόεδρο ως τη διεξαγωγή νέων εκλογών. Οι ΗΠΑ, η Βραζιλία, η Κολομβία, η Βρετανία και η Γερμανία έχουν ήδη αναγνωρίσει την Τζανίνε Άνιες. Άλλα κράτη της Λατινικής Αμερικής, όπως το γειτονικό Περού και η Αργεντινή, μέχρι στιγμής επιφυλάσσονται.</p>
      <p>Μια από τις πρώτες κινήσεις της νέας κυβέρνησης της Βολιβίας ήταν να αναγνωρίσει ως μεταβατικό πρόεδρο της Βενεζουέλας — συμμάχου του Μοράλες — τον αντιπολιτευόμενο Χουάν Γκουαϊδό.</p>
      <p><a href="http://www.enikos.gr/international/683901/volivia-stous-epta-oi-nekroi-apo-ta-meteklogika-viaia-epeisodia">Ο Μοράλες</a> ζήτησε από τη ρωμαιοκαθολική εκκλησία και τον ΟΗΕ να συμβάλλουν στις προσπάθειες για την εξεύρεση λύσης ώστε να αποκατασταθεί η κοινωνική «ειρήνη» στη Βολιβία. Ο Γενικός Γραμματέας του ΟΗΕ Αντόνιο Γκουτέρες ανακοίνωσε χθες ότι στέλνει ως ειδικό επιτετραμμένο του στη χώρα τον Ζαν Αρνό.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/682133/o-antipolitevomenos-ypopsifios-tis-volivias-zitaei-nees-ekloges%0A%20%20%20%20%0A"/>
        <a href="http://www.enikos.gr/international/684388/o-oie-stelnei-eidiko-epitetrammeno-sti-volivia%0A%20%20%20%20%0A"/>
        <a href="http://www.enikos.gr/international/684138/nekros-20chronos-se-sygkrouseis-ypostirikton-tou-morales-me-tin-a%0A%20%20%20%20%0A"/>
        <a href="http://www.enikos.gr/international/683901/volivia-stous-epta-oi-nekroi-apo-ta-meteklogika-viaia-epeisodia%0A%20%20%20%20%0A"/>
        <a href="http://www.enikos.gr/international/683894/h-gerousiastria-tis-antipolitefsis-tzanine-anies-aftoanakirychthi%0A%20%20%20%20%0A"/>
        <a href="http://www.enikos.gr/international/683673/egkataleipei-ti-volivia-o-morales-metavainei-sto-mexiko-tora%0A%20%20%20%20%0A"/>
        <a href="http://www.enikos.gr/international/683670/tetameni-i-katastasi-sti-volivia-fovoi-gia-sklires-sygkrouseis-ti%0A%20%20%20%20%0A"/>
        <a href="http://www.enikos.gr/international/683448/ekdothike-entalma-syllipsis-tou-evo-morales%0A%20%20%20%20%0A"/>
        <a href="http://www.enikos.gr/international/683447/o-mexiko-prosferei-asylo-ston-paraitithenta-proedro-evo-morales%0A%20%20%20%20%0A"/>
      </related>
    </article>
  </body>
</html>