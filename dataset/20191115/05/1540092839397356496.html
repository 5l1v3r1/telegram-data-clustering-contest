<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197428/tsipras-gia-dimosieyma-ft-dimioyrgei-ena-stigma-gia-ti-xora-se-diethnes-epipedo"/>
    <meta property="og:site_name" content="CNN.gr"/>
    <meta property="article:published_time" content="2019-11-15T05:56:45+00:00"/>
    <meta property="og:title" content="Τσίπρας για δημοσίευμα FT: Δημιουργεί ένα στίγμα για τη χώρα σε διεθνές επίπεδο"/>
    <meta property="og:description" content="Ειδική αναφορά στο πρωτοσέλιδο δημοσίευμα των Financial Times, που έχει ως κεντρικό θέμα τη διάταξη που προστέθηκε στον νέο Ποινικό Κώδικα, όπου « πρόσωπα που..."/>
  </head>
  <body>
    <article>
      <h1>Τσίπρας για δημοσίευμα FT: Δημιουργεί ένα στίγμα για τη χώρα σε διεθνές επίπεδο</h1>
      <h2>Ειδική αναφορά στο πρωτοσέλιδο δημοσίευμα των Financial Times, που έχει ως κεντρικό θέμα τη διάταξη που προστέθηκε στον νέο Ποινικό Κώδικα, όπου «πρόσωπα που είναι ύποπτα για εγκληματική απάτη και νομιμοποίηση εσόδων από παράνομες δραστηριότητες, ανακτούν περιουσιακά στοιχεία που είχαν παγώσει από το δικαστήριο» έκανε ο αρχηγός της Αξιωματικής αντιπολίτευσης και πρόεδρος του ΣΥΡΙΖΑ, Αλέξης Τσίπρας, κατά τη διάρκεια εκδήλωσης στην Φλώρινα, τελευταίο σταθμό της διήμερης περιοδείας του κόμματος στη Δυτική Μακεδονία.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 07:56 , 15 November 2019 - 08:01</p>
      <p>Ο Αλέξης Τσίπρας <b>παρουσίασε λεπτομέρειες του ρεπορτάζ</b> που αναφέρεται σε επιχειρηματίες, εφοπλιστές, πρώην τραπεζίτες και πρόσωπα που ελέγχονται από έρευνα νομιμοποίησης εσόδων από παράνομες δραστηριότητες και που θα επωφεληθούν από την εφαρμογή της συγκεκριμένης διάταξης.</p>
      <p>Πρόσθεσε ότι «στο ρεπορτάζ γίνεται λόγος για <b>έκπληξη των δικαστών</b> από τη συγκεκριμένη εξέλιξη» και ότι αναφέρεται ως πιθανότητα «η Ελλάδα να υποβαθμιστεί στους διεθνείς δείκτες για την επιχειρηματικότητα και το επιχειρηματικό ενδιαφέρον».</p>
      <p>Όπως ανέφερε στους συγκεντρωμένους, η έγκυρη οικονομική εφημερίδα σημειώνει ότι «ο ΣΥΡΙΖΑ κατάθεσε σχετική ερώτηση για το θέμα» ενώ καταγράφει το γεγονός ότι είχαν «δεσμευτεί <b>χρήματα πάνω από ένα δισ. ευρώ</b> προσώπων που εμπλέκονται στις έρευνες για τα παραπάνω αδικήματα και το ξέπλυμα μαύρου χρήματος».</p>
      <p>«Είμαι βέβαιος ότι αυτό το συγκλονιστικό δημοσίευμα των FT που <b>δημιουργεί ένα στίγμα για τη χώρα</b> στο διεθνές επίπεδο δεν πρόκειται να το δείτε στη συντριπτική πλειοψηφία των δελτίων ειδήσεων των κεντρικών τηλεοπτικών σταθμών της Αθήνας», ανέφερε ο Αλέξης Τσίπρας και συμπλήρωσε ότι αυτό που διακυβεύεται σήμερα με την προσπάθεια μεθόδευσης της πληροφορίας και των ειδήσεων είναι «ο <b>έλεγχος της κοινής γνώμης</b>» και «οι <b>πολίτες που δεν ενημερώνονται σφαιρικά</b> σωστά δεν θα μπορούν να έχουν άποψη για το τι ακριβώς συμβαίνει».</p>
      <p><b>Έκρουσε το καμπανάκι του κινδύνου</b> λέγοντας «να μην φθάσουμε στις εποχές όπου για να ενημερωθούμε ανοίγαμε την συχνότητα της DW και τους ξένους σταθμούς ή όπως και τώρα που περιμένουμε να γράψει ένα άρθρο η FT ή να δείξει κάποιο ντοκιμαντέρ η δημόσια Ελβετική τηλεόραση».</p>
      <p>Εξήγησε ότι κατατέθηκε ερώτηση στην ώρα του πρωθυπουργού όπου σύμφωνα με το κανονισμό «<b>θα έπρεπε αύριο το πρωί ο πρωθυπουργός να απαντήσει</b> σε ειδική συζήτηση εντός του κοινοβουλίου, αλλά πριν από λίγο μας ενημέρωσαν ότι ο κ. Μητσοτάκης δεν θα προσέλθει στη Βουλή. «Δεν μας ξαφνιάζει η παραπάνω εξέλιξη» σημείωσε ο κ. Τσίπρας, όπως «δεν πρέπει ξαφνιάζει ούτε εσάς γιατί όλα όσα σας αναφέρω δεν τα ακούσατε στα ΜΜΕ, στα δελτία ειδήσεων και στις εφημερίδες μεγάλης κυκλοφορίας» κατέληξε.</p>
      <p>Αναφερόμενος στη <a href="https://www.cnn.gr/news/politiki/story/197390/oloklirothike-i-synantisi-mitsotaki-zaef"><b>συνάντηση του Κυριάκου Μητσοτάκη με τον Ζόραν Ζάεφ</b></a> στη Θεσσαλονίκη, δήλωσε ότι «χαιρετίζω αυτό το γεγονός» αναρωτήθηκε όμως τι θα συνέβαινε εάν πραγματοποιούσε ο ίδιος τέτοια συνάντηση με τον Ζάεφ.</p>
      <blockquote>«Οι περιβόητοι Μακεδονομάχοι θα είχαν βγει με τις περικεφαλαίες και τις σάρισες όπως έκαναν στο πρόσφατο παρελθόν».</blockquote>
      <p>«Δεν θα κατηγορήσουμε τη σημερινή κυβέρνηση γιατί <b>υιοθετεί την πολιτική μας</b> με τη στροφή που έκανε στο συγκεκριμένο θέμα, αλλά την κατηγορούμε γιατί από τη μια πλευρά προσπάθησε να κοροϊδέψει και να διχάσει τον ελληνικό λαό, ενώ από την άλλη με μια ρητορική βουτηγμένη στο λαϊκισμό προσπάθησε να χαϊδέψει συντηρητικά και ακροδεξιά ακροατήρια».</p>
      <p>Τέλος, διαπίστωσε ότι αυτό θα είναι το πρόβλημα της κυβέρνησης το επόμενο διάστημα «<b>σπείρανε ανέμους και θα θερίσουν θύελλες</b>».</p>
      <h3>Τι γράφει το δημοσίευμα</h3>
      <p>Η οικονομική εφημερίδα αναφέρεται εκτενώς στις<b> αλλαγές του Ποινικού Κώδικα</b>, που πήραν το «πράσινο φως» από τη Βουλή χτες.</p>
      <p>«Η τροπολογία του ποινικού κώδικα, που εγκρίθηκε αργά την Τετάρτη, προβλέπει πως άτομα ύποπτα για<b> εγκληματική απάτη και ξέπλυμα χρήματος θα ανακτούν περιουσιακά στοιχεία που είχαν “παγώσει” από τα δικαστήρια</b> εάν<b> δεν δικαστούν μέσα σε 18 μήνες</b>» τονίζει το δημοσίευμα, που παράλληλα υπογραμμίζει πως στην Ελλάδα μια τέτοια δίκη διαρκεί περίπου τρία έως πέντε χρόνια ενώ η διαδικασία της έφεσης αντίστοιχο χρονικό διάστημα.</p>
      <figure>
        <img src="https://cdn.cnngreece.gr/images/news/2019/11/15/ft.png"/>
      </figure>
      <p>Μάλιστα, η εφημερίδα υπογραμμίζει πως:</p>
      <p>«Η τροποποίηση, η οποία ήταν μέρος ενός νέου νόμου που επικαιροποιεί τον ποινικό κώδικα, έρχεται σε αντίθεση με τις διεθνείς πρακτικές κατά της νομιμοποίησης εσόδων από παράνομες δραστηριότητες, στις οποίες η Ελλάδα προσυπογράφει».</p>
      <p>Σύμφωνα με τους οργανισμούς Financial Action Task Force και Greco, όλα τα χρηματικά ποσά αλλά και τα ακίνητα που δεσμεύονται θα πρέπει να <b>παραμένουν «παγωμένα» μέχρι να ολοκληρωθεί η δικαστική διερεύνηση.</b></p>
      <p>«Ο Κώστας Τσιάρας, υπουργός Δικαιοσύνης, κατέθεσε την τροπολογία την Πέμπτη το πρωί, μερικά λεπτά πριν ξεκινήσει η τελευταία συζήτηση για τον νέο νόμο, χωρίς να δώσει κάποια νομική εξήγηση γιατί η Ελλάδα αλλάζει την παλαιότερη τακτική της» γράφει το δημοσίευμα, και συμπληρώνει:</p>
      <p>«Ο Αλέξης Τσίπρας, ο πρώην πρωθυπουργός και ηγέτης του αριστερού κόμματος αντιπολίτευσης ΣΥΡΙΖΑ, υπέβαλε γραπτή ερώτηση στον πρωθυπουργό για το θέμα. “Γιατί επιλέξατε να επιδείξετε την επιείκεια σε εγκληματίες με άσχημη θητεία σε υψηλό πολιτικό και οικονομικό περιβάλλον που<b> εκμεταλλεύτηκαν τη θέση τους κοντά στην εξουσία.</b> . . <b>για προσωπικό κέρδος;”</b> ρωτά ο κ. Τσίπρας».</p>
      <p>«Ανάμεσα σε όσους θα επωφεληθούν από αυτή την κίνηση είναι μια<b> δωδεκάδα Έλληνες εφοπλιστές,</b> εξέχοντες επιχειρηματίες και πρώην τραπεζίτες υπό έρευνα για νομιμοποίηση εσόδων από παράνομες δραστηριότητες. Ενώ τα περιουσιακά τους στοιχεία ήταν π<b>αγωμένα τα τελευταία 2-7 χρόνια, </b>κανείς από τους κατηγορούμενους δεν εμφανίστηκε ποτέ στο δικαστήριο» γράφει επίσης η εφημερίδα.</p>
      <p>Παράλληλα, υπογραμμίζεται πως η εν λόγω κίνηση προκάλεσε την<b> έκπληξη δικηγόρων και δικαστών</b>, καθώς η Νέα Δημοκρατία υποσχέθηκε προεκλογικά ότι θα αυξήσει τα standard στο δικαστικό σύστημα.</p>
      <p>«Υπάρχει κάτι περισσότερο από ένα ζήτημα φήμης που διακυβεύεται εδώ. . . Η Ελλάδα είναι τώρα πιο πιθανό να <b>υποβαθμιστεί στους διεθνείς δείκτες για την επιχειρηματική δραστηριότητα,</b> με επιπτώσεις στο επενδυτικό ενδιαφέρον» δήλωσε στην εφημερίδα Αθηναίος δικηγόρος, που ζήτησε να μην κατονομαστεί.</p>
      <p>«Η τροπολογία απαιτεί την δημιουργία δικαστικών επιτροπών σε όλη την Ελλάδα για να εξετάσει σχεδόν<b> 900 υποθέσεων για ενδεχόμενη νομιμοποίηση εσόδων</b> από παράνομες δραστηριότητες εντός των επόμενων τριών μηνών και να αποφασίσει σε ποιες από αυτές δικαιολογείται η παράταση του παγώματος περιουσιακών στοιχείων για άλλους 18 μήνες» αναφέρει το ρεπορτάζ, και συμπληρώνει:</p>
      <p>«Υπάλληλος της ελληνικής υπηρεσίας καταπολέμησης της διαφθοράς και νομιμοποίησης εσόδων από παράνομες δραστηριότητες δήλωσε ότι το ο κύριος όγκος των περιουσιακών στοιχείων που έχουν παγώσει τα τελευταία τρία χρόνια, ανέρχεται στο<b> 1,02 δισ. ευρώ,</b> και θα πρέπει πιθανότατα να επιστραφούν. (…) Είναι απίθανο αυτές οι επιτροπές να είναι σε θέση να εντοπίσουν τα περιουσιακά στοιχεία τα οποία ήταν προϊόντα εγκληματικής δραστηριότητας, στο χρονικό διάστημα που δίνεται", δήλωσε ο αξιωματούχος. Από την πλευρά του αξιωματούχος της FATF (Financial Action Task Force) προειδοποίησε την περασμένη εβδομάδα: "Εάν μια χώρα περάσει έναν νόμο που απαιτεί τα περιουσιακά στοιχεία που σχετίζονται με τη νομιμοποίηση εσόδων από παράνομες δραστηριότητες ή την τρομοκρατία να αποδεσμευτούν αυτομάτως μετά από συγκεκριμένη περίοδο, αλλά πριν από μια οριστική δικαστική απόφαση. . .<b> τότε η FATF θα ανησυχεί περισσότερο</b>».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197414/nomos-taxi-i-asfaleia-ton-politon-sygkroysi-nd-syriza-me-fonto-to-polytexneio">«Νόμος &amp; τάξη» ή «ασφάλεια των πολιτών»; Σύγκρουση ΝΔ – ΣΥΡΙΖΑ με φόντο το Πολυτεχνείο</a>
        </li>
        <li>
          <a href="https://www.cnn.gr/news/kosmos/story/197421/zaef-h-symparastasi-sas-mas-dinei-dynami-na-proxorisoyme-ti-ton-symvoylepse-o-mporisof">Ζάεφ: «Η συμπαράστασή σας μας δίνει δύναμη να προχωρήσουμε» - Τι τον συμβούλεψε ο Μπορίσοφ</a>
        </li>
        <li>
          <a href="https://www.cnn.gr/news/politiki/story/197416/mitsotakis-se-voreia-makedonia-kai-alvania-oi-kaloi-logariasmoi-kanoyn-toys-kaloys-filoys">Μητσοτάκης σε Βόρεια Μακεδονία και Αλβανία: Οι καλοί λογαριασμοί κάνουν τους καλούς φίλους</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/6415/financial-times">FINANCIAL TIMES</a>
        </li>
        <li>
          <a href="https://www.cnn.gr/eidhseis/tag/54367/zoran-zaef">ΖΟΡΑΝ ΖΑΕΦ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197407/snapshot/2404554.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197424/snapshot/2733247.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197431/snapshot/2337760.jpg"/>
      </figure>
    </article>
  </body>
</html>