<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/15/17-noemvri-ksekinoun-simera-triimeroi-eortasmoi-epeteio-polytexneiou"/>
    <meta property="og:site_name" content="euronews"/>
    <meta property="article:published_time" content="2019-11-15T05:35:58+00:00"/>
    <meta property="og:title" content="17 Νοέμβρη: Ξεκινούν σήμερα οι τριήμεροι εορτασμοί για την επέτειο του Πολυτεχνείου"/>
    <meta property="og:description" content="Με ιδιαίτερη φόρτιση θα εορταστεί φέτος η 46η επέτειος της εξέγερσης των φοιτητών στο Πολυτεχνείο τον Νοέμβριο του 1973."/>
  </head>
  <body>
    <article>
      <h1>17 Νοέμβρη: Ξεκινούν σήμερα οι τριήμεροι εορτασμοί για την επέτειο του Πολυτεχνείου</h1>
      <address><time datetime="2019-11-15T05:35:58+00:00">15 Nov 2019, 05:35</time> by <a rel="author">euronews </a></address>
      <p>Με ιδιαίτερη φόρτιση θα εορταστεί φέτος η 46η επέτειος της εξέγερσης των φοιτητών στο Πολυτεχνείο τον Νοέμβριο του 1973. «Οι ημέρες θέλουν προσοχή και τα λόγια πρέπει να είναι μετρημένα», δήλωσε ο πρύτανης του ΕΜΠ, Ανδρέας Μπουντουβής, σημειώνοντας ότι προσδοκά «να έχουμε έναν εορτασμό αντάξιο της μνήμης που γιορτάζουμε, με μαζική συμμετοχή του κόσμου και της πανεπιστημιακής κοινότητας».</p>
      <p>«Η πανεπιστημιακή κοινότητα και ειδικότερα η πολυτεχνειακή, οφείλει να συνεισφέρει όσο πιο αποτελεσματικά γίνεται, στη διαμόρφωση κατάλληλων συνθηκών για τον απρόσκοπτο εορτασμό της φετινής επετείου», τόνισε ο κ. Μπουντουβής.</p>
      <p>«Η προάσπιση του πανεπιστημιακού ασύλου θα κριθεί στην πράξη και απαιτεί εγρήγορση, ψυχραιμία και αποτελεσματική συνεργασία όλων των υπευθύνων, από πλευράς πολιτείας και πανεπιστημίου. Η πρόσφατη έκρυθμη κατάσταση στο Οικονομικό Πανεπιστήμιο Αθηνών προκαλεί δικαιολογημένα φόρτιση και συνεπώς μεγάλη ανησυχία και αναδεικνύει τη σημασία των καλά υπολογισμένων αποφάσεων και κινήσεων όλων των εμπλεκόμενων μερών», πρόσθεσε.</p>
      <p>Ο πρύτανης τόνισε επίσης ότι «κανείς δεν θέλει το πανεπιστήμιο να κλείνει μερικώς ή ολικώς», καθώς «όταν αυτό συμβαίνει, ο αντίκτυπος στην κοινωνία είναι αρνητικός και οι φοιτητές ζημιώνονται».</p>
      <p>«Εμείς, πρυτάνεις και δάσκαλοι, οφείλουμε να λέμε τα πράγματα με το όνομά τους και να κάνουμε τη δουλειά μας, ανταποκρινόμενοι στην αποστολή μας και σεβόμενοι τους δημοκρατικούς κανόνες και την ακαδημαϊκή δεοντολογία, ιδιαίτερα όταν οι καταστάσεις γίνονται δύσκολες ή κρίσιμες όπως αυτή την περίοδο», συμπλήρωσε.</p>
      <p>Τόνισε, ακόμη, ότι «αγκυλώσεις, αυθαιρεσία, βία είναι ασύμβατα με τη λειτουργία του δημόσιου πανεπιστημίου» και ότι «πρέπει να εκλείψουν».</p>
      <p>«Το οφείλουμε στους φοιτητές μας, στις οικογένειές τους, στις μελλοντικές γενιές. Το ΕΜΠ έχει δυναμικό για να κατακτήσει κορυφαία θέση στον ευρωπαϊκό ακαδημαϊκό χάρτη. Ας το ακούσει η Πολιτεία για να ανταποκριθεί στις υποχρεώσεις της, ας το ακούσει η κοινωνία για να μπορεί να αισιοδοξεί», κατέληξε ο κ. Μπουντουβής.</p>
      <p>Την προσδοκία μαζικής συμμετοχής κόσμου, της νεολαίας και φορέων εξέφρασε και από την πλευρά του, ο Σπύρος Χαλβατζής, πρόεδρος της Επιτροπής Εορτασμού της 17ης Νοέμβρη και πρόεδρος του Συνδέσμου Φυλακισθέντων &amp; Εξορισθέντων Αντιστασιακών (ΣΦΕΑ), «Σαράντα έξι χρόνια μετά την εξέγερση των φοιτητών του Πολυτεχνείου καλούμαστε και καλούμε να τιμήσουμε τους αγώνες και τους αγωνιστές εκείνης της περιόδου», επεσήμανε, συμπληρώνοντας ότι το βασικό σύνθημα του Πολυτεχνείου για «Ψωμί-Παιδεία-Ελευθερία-Εθνική Ανεξαρτησία» είναι «πιο επίκαιρο από ποτέ».</p>
      <h3>Τριήμερο εκδηλώσεων</h3>
      <p>Από σήμερα ξεκινά ο επίσημος εορτασμός της επετείου της 17ης Νοεμβρίου 1973. Το συγκρότημα Πατησίων του Εθνικού Μετσόβιου Πολυτεχνείου θα είναι ανοικτό από τις 9:30 έως τις 21:00.</p>
      <p>Την Κυριακή 17 Νοεμβρίου, ο εορτασμός κορυφώνεται με τη μεγάλη πορεία προς την αμερικανική πρεσβεία. Γι' αυτό, το Συγκρότημα Πατησίων θα είναι ανοικτό από τις 9:30 και θα κλείσει στις 13:00, αφού προηγουμένως εκκενωθεί από όλους τους επισκέπτες. Η πορεία προς την αμερικανική πρεσβεία είναι προγραμματισμένη να ξεκινήσει στις 16:00.</p>
      <h3>
        <a href="https://gr.euronews.com/2019/11/14/police-measures-for-polytexneio">5000 αστυνομικοί, drones και ελικόπτερο</a>
      </h3>
      <p>Σε ετοιμότητα βρίσκεται η Ελληνική Αστυνομία για τις εκδηλώσεις εορτασμού της επετείου του Πολυτεχνείου και λαμβάνει αυστηρά μέτρα ασφαλείας, στα οποία θα συμμετέχουν 5.000 αστυνομικοί, drones και ελικόπτερο.</p>
      <p>Στο επίκεντρο των μέτρων ασφαλείας θα είναι και φέτος η περιοχή των Εξαρχείων. Η ΕΛ.ΑΣ. έχει κάνει ειδικό σχεδιασμό. Τα δύο drones και το ελικόπτερο θα μεταδίδουν συνεχώς εικόνες στο Κέντρο Επιχειρήσεων, προκειμένου να έχει πλήρη εικόνα η αστυνομία και να αντιδράσει ανάλογα. Στην ευρύτερη περιοχή των Εξαρχείων θα βρίσκονται και αστυνομικοί με πολιτικά.</p>
    </article>
  </body>
</html>