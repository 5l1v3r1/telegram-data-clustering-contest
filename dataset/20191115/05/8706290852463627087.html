<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684268/sev-afxithike-to-diathesimo-eisodima-ton-noikokyrion-to-a-examino"/>
    <meta property="og:site_name" content="enikos.gr"/>
    <meta property="article:published_time" content="2019-11-15T05:08:00+00:00"/>
    <meta property="og:title" content="ΣΕΒ: Αυξήθηκε το διαθέσιμο εισόδημα των νοικοκυριών το α' εξάμηνο - Γιατί μειώθηκαν κατανάλωση και αποταμίευση"/>
    <meta property="og:description" content="Το διαθέσιμο εισόδημα των νοικοκυριών αυξήθηκε στο πρώτο εξάμηνο του έτους..."/>
  </head>
  <body>
    <article>
      <h1>ΣΕΒ: Αυξήθηκε το διαθέσιμο εισόδημα των νοικοκυριών το α' εξάμηνο - Γιατί μειώθηκαν κατανάλωση και αποταμίευση</h1>
      <address>
        <time datetime="2019-11-15T05:08:00+00:00">15 Nov 2019, 05:08</time>
      </address>
      <p>Το διαθέσιμο εισόδημα των νοικοκυριών αυξήθηκε στο πρώτο εξάμηνο του έτους, ωστόσο η κατανάλωση και η αποταμίευση μειώθηκαν. Η εξέλιξη ερμηνεύεται ως προσπάθεια των νοικοκυριών να διακανονίσουν τα χρέη τους προς την εφορία και τα ασφαλιστικά ταμεία, μέσω του συστήματος των 120 δόσεων και των διευκολύνσεων που ισχύουν για τα υπερχρεωμένα στις τράπεζες νοικοκυριά με στεγαστικά δάνεια, χρησιμοποιώντας πόρους που, σε διαφορετική περίπτωση, θα ενίσχυαν την ιδιωτική κατανάλωση.</p>
      <p>Αυτά επισημαίνει ο <a href="https://www.enikos.gr/economy/673587/erevna-tou-sev-afta-einai-ta-11-epangelmata-me-prooptikes-plirous">ΣΕΒ</a> στο μηνιαίο δελτίο οικονομικών εξελίξεων στο οποίο υποστηρίζει ακόμη ότι η ελληνική οικονομία έχει εισέλθει σε σαφή φάση δυναμικής επανεκκίνησης, ωστόσο οι τάσεις που διαμορφώνονται είναι μεικτές:</p>
      <p>«Παρά την βελτίωση του μίγματος της οικονομικής πολιτικής μετά την πρόσφατη κυβερνητική αλλαγή, η διεθνής οικονομία και το παγκόσμιο εμπόριο έχουν αρχίσει να επιβραδύνονται», τονίζει ο Σύνδεσμος και προσθέτει: «Επίσης, παρά την τεράστια άνοδο των επιχειρηματικών προσδοκιών και της καταναλωτικής εμπιστοσύνης, και παρά τη δραματική βελτίωση στην αγορά ελληνικών ομολόγων, αλλά και την αναβάθμιση της πιστοληπτικής ικανότητας της χώρας κατά μια βαθμίδα από Β+ σε ΒΒ- από την Standard &amp; Poor's, η αγορά βρίσκεται σε κατάσταση αναμονής, καθώς οι συνθήκες ρευστότητας, αν και βελτιούμενες, δρουν ακόμη περιοριστικά. Οι αναληφθείσες νομοθετικές πρωτοβουλίες για τη μείωση του ΕΝΦΙΑ και τη διευκόλυνση της επιχειρηματικής δραστηριότητας, οι επερχόμενες φοροελαφρύνσεις φυσικών και νομικών προσώπων, η αναμενόμενη εξυγίανση των τραπεζικών ισολογισμών, μέσω του σχεδίου «Ηρακλής» για την τιτλοποίηση μέρους των δανείων σε καθυστέρηση με εγγύηση του δημοσίου και τη μεταφορά τους εκτός χαρτοφυλακίου τραπεζών, συνιστούν φιλοαναπτυξιακές πρωτοβουλίες με ισχυρό αποτύπωμα. Επίσης, η καλή πορεία των δημοσιονομικών μεγεθών το 2019, καθώς και ο υπό κατάθεση προϋπολογισμός του 2020 που διασφαλίζει τη δημοσιονομική πειθαρχία, αν και δρα περιοριστικά στην ζήτηση, και η αναμενόμενη πρόωρη εξόφληση μέρους των υψηλού κόστους δανείων του ΔΝΤ από την ελληνική κυβέρνηση, δημιουργούν αναμφίβολα συνθήκες εδραιούμενης οικονομικής σταθερότητας, και επέκτασης της οικονομίας από την πλευρά της προσφοράς».</p>
      <p>Σύμφωνα με τις εκτιμήσεις του Συνδέσμου ο ρυθμός ανόδου της ιδιωτικής κατανάλωσης αναμένεται να ενισχυθεί το 2ο εξάμηνο του 2019, δεδομένης της μεγάλης βελτίωσης της καταναλωτικής εμπιστοσύνης. Τονίζεται, τέλος, ότι πρωτοβουλίες για τη διευκόλυνση της επιχειρηματικής δραστηριότητας, όπως πχ. με το πρόσφατο αναπτυξιακό νομοσχέδιο του υπουργείου Ανάπτυξης που ψηφίσθηκε στη Βουλή και το φορολογικό νομοσχέδιο που κατατέθηκε προς ψήφιση, αναμένεται να προάγουν την οικονομική δραστηριότητα και, ως εκ τούτου, χρειάζεται να συνεχιστούν με τόλμη και αποφασιστικότητα.</p>
      <related>
        <h4>σχετικά άρθρα</h4>
        <a href="http://www.enikos.gr/economy/681042/tte-meiothikan-oi-katatheseis-tou-idiotikou-tomea-ton-septemvrio-%0A%20%20%20%20%0A"/>
        <a href="http://www.enikos.gr/economy/684200/anadromika-syntaxeon-aftes-einai-oi-exi-nees-katigories-dikaiouch%0A%20%20%20%20%0A"/>
        <a href="http://www.enikos.gr/economy/684177/ti-provlepei-i-ypourgiki-apofasi-gia-ti-chrysi-viza-pote-kai-ypo-%0A%20%20%20%20%0A"/>
        <a href="http://www.enikos.gr/economy/684164/oles-oi-allages-gia-ta-afthaireta-ti-ischyei-gia-ta-prostima-ti-p%0A%20%20%20%20%0A"/>
        <a href="http://www.enikos.gr/economy/684075/chatzidakis-gia-tin-ilektrokinisi-stochos-mas-einai-na-akolouthis%0A%20%20%20%20%0A"/>
        <a href="http://www.enikos.gr/economy/684136/wall-street-ekleise-choris-safi-katefthynsi%0A%20%20%20%20%0A"/>
        <a href="http://www.enikos.gr/economy/684108/afthaireta-afxisi-ton-prostimon-apo-ton-ioulio-tou-2020%0A%20%20%20%20%0A"/>
        <a href="http://www.enikos.gr/economy/684093/megalo-kykloma-forodiafygis-me-peiragmenes-tameiakes-michanes-apo%0A%20%20%20%20%0A"/>
        <a href="http://www.enikos.gr/economy/683929/sto-epikentro-tou-dnt-i-ellada-epimenei-se-meiosi-tou-aforologito%0A%20%20%20%20%0A"/>
      </related>
    </article>
  </body>
</html>