<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/ukrajina-ne-povinna-buti-rozminnoyu-monetoyu-u-spravi-z-impichmentom-trampa-pristayko-640059.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T05:42:05+00:00"/>
    <meta property="og:title" content="Україна не повинна бути розмінною монетою у справі з імпічментом Трампа - Пристайко"/>
    <meta property="og:description" content="Ми просимо кожного разу не використовувати нас як розмінну монету, заявив глава МЗС України"/>
  </head>
  <body>
    <article>
      <h1>Україна не повинна бути розмінною монетою у справі з імпічментом Трампа - Пристайко</h1>
      <address>
        <time datetime="2019-11-15T05:42:05+00:00">15 Nov 2019, 05:42</time>
      </address>
      <h4>Ми просимо кожного разу не використовувати нас як розмінну монету, заявив глава МЗС України</h4>
      <p>Міністр закордонних справ України Вадим Пристайко заявив, що українська влада у відносинах зі Сполученими Штатами Америки просить не використовувати Україну як розмінну монету.</p>
      <p>Про це він заявив в інтерв'ю <a href="https://www.bbc.com/ukrainian/features-50393138.">BBC Україна</a>.</p>
      <p>«Ви пам'ятаєте, як часто нас звинувачували в тому, що Україна намагалася грати роль (впливати на президентські вибори у США) раніше, коли були вибори президента. Я не думаю, що ми грали якусь роль, але деякі помилки, які були зроблені, дозволили використовувати нас як якийсь об'єкт у цих скандалах», - заявив Пристайко.</p>
      <p>«Наша позиція, яку ми доповідаємо всім президентам, скільки б у нас їх не було, - що потрібно використовувати можливості по обидва боки проходу в Конгресі. І найгірше, що ми можемо зробити, - це стати розмінною монетою», - додав він.</p>
      <p>При цьому міністр висловив жаль, що нині Україна якраз і є такою розмінною монетою.</p>
      <p>«Ми просимо кожного разу не використовувати нас як розмінну монету. І це неодноразово говорив президент Зеленський. Він говорив: «Ми будемо розслідувати всі випадки». Є питання - є офіційні канали, прокурори, нехай зв'язуються, це підписано в наших угодах про взаємну правову допомогу», - підкреслив Пристайко.</p>
      <p>Також в інтерв'ю Пристайко заявив, що Україна може вийти з Мінських угод. Цю <a href="https://glavcom.ua/news/poroshenko-zhorstko-vidreaguvav-na-zayavu-pristayka-pro-vihid-ukrajini-iz-minskih-ugod-639937.html">заяву вже жорстко розкритикував п’ятий президент України Петро Порошенко</a>.</p>
      <related>
        <a href="https://glavcom.ua/news/tramp-pokazav-grupi-senatoriv-stenogramu-pershoji-rozmovi-iz-zelenskim-640047.html"/>
        <a href="https://glavcom.ua/world/observe/na-konu-nasha-krajina-tramp-zapisav-zvernennya-do-amerikanciv-639795.html"/>
        <a href="https://glavcom.ua/world/observe/teylor-trampa-bilshe-hvilyuvalo-rozsliduvannya-proti-baydena-nizh-pidtrimka-ukrajini--639783.html"/>
      </related>
    </article>
  </body>
</html>