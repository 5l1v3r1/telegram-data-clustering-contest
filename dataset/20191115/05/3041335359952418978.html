<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/15/greece/employment/pos-kai-giati-oi-gynaikes-tha-pairnoun-epipleon-adeia-apo-ti-douleia-tous/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-15T05:17:22+00:00"/>
    <meta property="og:title" content="Πώς και γιατί οι γυναίκες θα παίρνουν επιπλέον άδεια από τη δουλειά τους"/>
    <meta property="og:description" content="Οι γυναίκες που εργάζονται στον δημόσιο και ευρύτερο δημόσιο τομέα όπως και στην τοπική αυτοδιοίκηση θα μπορούν να υποβάλλονται στο καθιερωμένο τεστ ΠΑΠ ή σε εξέταση μαστογραφίας απουσιάζοντας δικαιολογημένα από την εργασία τους την ημέρα εκείνη"/>
  </head>
  <body>
    <article>
      <h6 class="kicker">Δίνεται... μπόνους</h6>
      <h1>Πώς και γιατί οι γυναίκες θα παίρνουν επιπλέον άδεια από τη δουλειά τους</h1>
      <h2>Οι γυναίκες που εργάζονται στον δημόσιο και ευρύτερο δημόσιο τομέα όπως και στην τοπική αυτοδιοίκηση θα μπορούν να υποβάλλονται στο καθιερωμένο τεστ ΠΑΠ ή σε εξέταση μαστογραφίας απουσιάζοντας δικαιολογημένα από την εργασία τους την ημέρα εκείνη</h2>
      <address><time datetime="2019-11-15T05:17:22+00:00">15 Nov 2019, 05:17</time> by <a rel="author" href="https://www.tanea.gr/editor/%cf%81%ce%bf%ce%b2%ce%b2%ce%ac-%ce%ba%ce%b1%cf%84%ce%b5%cf%81%ce%af%ce%bd%ce%b1/" target="_blank">Ροββά Κατερίνα</a></address>
      <p>Μία επιπλέον ημέρα αδείας για τις γυναίκες δημοσίους υπαλλήλους, κατά τη διάρκεια της οποίας θα μπορούν να πραγματοποιήσουν τον ετήσιο προληπτικό γυναικολογικό τους έλεγχο, ετοιμάζεται να θεσμοθετήσει το υπουργείο Εσωτερικών. Η διάταξη αναμένεται να ενσωματωθεί στο νομοσχέδιο για την απλοποίηση της εκλογικής διαδικασίας, που έχει ήδη τεθεί σε δημόσια διαβούλευση, ενώ θα περιέχει και άλλες προβλέψεις για ζητήματα που αφορούν τους υπαλλήλους του Δημοσίου. Ανάμεσά τους η επέκταση της παροχής 9μηνης άδειας ανατροφής τέκνου και σε γονείς που υιοθετούν παιδιά ηλικίας έως τεσσάρων ετών.<br/>Στόχος της διάταξης είναι να ενισχυθούν οι εργαζόμενες γυναίκες που εξαιτίας των πολλαπλών τους ρόλων στη σύγχρονη κοινωνία παραμελούν, συχνά, σοβαρά θέματα υγείας.</p>
      <p>Μετά την ψήφιση του νομοσχεδίου, που εκτιμάται ότι θα ολοκληρωθεί σύντομα, οι γυναίκες που εργάζονται στον δημόσιο και ευρύτερο δημόσιο τομέα όπως και στην τοπική αυτοδιοίκηση θα μπορούν να υποβάλλονται στο καθιερωμένο τεστ ΠΑΠ ή σε εξέταση μαστογραφίας απουσιάζοντας δικαιολογημένα από την εργασία τους την ημέρα εκείνη. Το μόνο που θα χρειαστεί να κάνουν είναι να καταθέσουν στην υπηρεσία τους μια βεβαίωση διενέργειας της εξέτασης από τον αρμόδιο γιατρό.<br/>Σύμφωνα με πληροφορίες, η ρύθμιση θα τεθεί σε ισχύ από την 1η Ιανουαρίου 2020.<br/>Ο υπουργός Εσωτερικών Τάκης Θεοδωρικάκος θέτει ψηλά στην ατζέντα του τα ευαίσθητα θέματα υγείας, με έμφαση στην πρόληψη, αλλά και την ενίσχυση του εθελοντισμού για κοινωφελείς σκοπούς.</p>
      <p>
        <a href="https://www.in.gr/2019/11/14/greece/sokarei-19xroni-sti-salamina-mou-edesan-ta-xeria-kai-viasan/">Σοκάρει η 19χρονη στη Σαλαμίνα : «Μου έδεσαν τα χέρια και με βίασαν»</a>
      </p>
      <h3>Ευαισθησία</h3>
      <p>Η ευαισθησία αυτή διατρέχει όλα τα κλιμάκια του υπουργείου. Είναι ενδεικτικό ότι πριν από περίπου ενάμιση μήνα, όταν ο Πανελλήνιος Σύλλογος Γυναικών με Καρκίνο Μαστού «Αλμα Ζωής» είχε διοργανώσει τον καθιερωμένο αγώνα δρόμου Greece Race for the Cure για την ενίσχυση των σκοπών του Συλλόγου, το υπουργείο Εσωτερικών είχε συμμετάσχει με δική του ομάδα για να στηρίξει την εθελοντική δράση.<br/>Ηταν, όμως, και τα ζοφερά στατιστικά που οδήγησαν το υπουργείο σε αυτή την πρωτοποριακή απόφαση: Σύμφωνα με στοιχεία που είδαν το φως της δημοσιότητας το 2017, μόνο δύο στις 10 Ελληνίδες υποβάλλονται τακτικά σε τεστ ΠΑΠ, μια εξέταση που θεωρείται η «χρυσή ανακάλυψη» για την πρόληψη και την έγκαιρη διάγνωση του καρκίνου του τραχήλου της μήτρας. Μιας ασθένειας που αποτελεί τη 2η συχνότερη θανατηφόρα μορφή καρκίνου για τον γυναικείο πληθυσμό παγκοσμίως και εξαιτίας της οποίας στην Ευρώπη χάνουν καθημερινά τη ζωή τους κατά μέσο όρο 40 γυναίκες.</p>
      <p>Η νέα άδεια μετ' αποδοχών θα προστεθεί στον υπάρχοντα υπαλληλικό κώδικα με εμπλουτισμό του άρθρου 50. Στο άρθρο αυτό αναλύονται διεξοδικά οι ειδικές άδειες που δικαιούνται οι δημόσιοι υπάλληλοι. Είναι σε αυτόν όπου μεταξύ άλλων προβλέπονται η πενθήμερη άδεια γάμου, η τριήμερη άδεια λόγω θανάτου συζύγου ή συγγενούς β' βαθμού, η διήμερη άδεια σε άνδρες υπαλλήλους που αποκτούν παιδί, η άδεια για την άσκηση του εκλογικού δικαιώματος, άδειες έως 22 εργάσιμες ημέρες κατ' έτος για υπαλλήλους που οι ίδιοι ή σύζυγός τους ή τέκνο τους πάσχουν από νόσημα που απαιτεί μεταγγίσεις αίματος ή περιοδική νοσηλεία, η εξαήμερη επιπλέον της κανονικής άδεια για υπαλλήλους με ποσοστό αναπηρίας άνω του 50% και η άδεια για όσους λαμβάνουν μέρος σε αιμοδοσία.<br/>Στο υπό διαβούλευση νομοσχέδιο, σύμφωνα με πληροφορίες, θα ρυθμίζονται και άλλα ζητήματα που αφορούν το προσωπικό του δημόσιου τομέα. Ανάμεσα σε αυτά προβλέπεται η εξάλειψη μιας ανισότητας εις βάρος των γονέων που έχουν υιοθετήσει παιδιά. Η διάταξη θα ορίζει ότι οι θετοί γονείς θα μπορούν και εκείνοι να αξιοποιήσουν την 9μηνη άδεια ανατροφής τέκνου μέχρι το παιδί τους να κλείσει την ηλικία των τεσσάρων ετών, δυνατότητα που αναγνωρίζεται σήμερα στους δημοσίους υπαλλήλους που έχουν τεκνοποιήσει.</p>
      <p>
        <a href="https://www.tanea.gr/2019/11/14/greece/moni-poretsou-kalytera-sti-moria-eipan-oi-prosfyges-kai-egkateleipsan-to-monastiri/">Μονή Πορετσού: Καλύτερα στη Μόρια είπαν οι πρόσφυγες και εγκατέλειψαν το μοναστήρι!</a>
      </p>
    </article>
  </body>
</html>