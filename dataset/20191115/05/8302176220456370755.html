<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bloggar.aftonbladet.se/samtidigtmedlindaskugge/2019/11/darfor-blir-katter-inte-utbranda/"/>
    <meta property="og:site_name" content="Samtidigt med Linda Skugge"/>
    <meta property="article:published_time" content="2019-11-15T05:00:00+00:00"/>
    <meta property="og:title" content="Därför blir katter inte utbrända"/>
    <meta property="og:description" content="Man behöver inte leva med en katt särskilt länge för att inse att vi människor har mycket att lära av våra fyrbenta mjuka vänner. Allt vi eftersträvar gör katter redan. Katter har förstått vad livet går ut på. Katter blir aldrig utbrända. Katter behöver aldrig gå i parterapi. Katter behöver... Läs mer"/>
  </head>
  <body>
    <article>
      <h1>Därför blir katter inte utbrända</h1>
      <address>
        <time datetime="2019-11-15T05:00:00+00:00">15 Nov 2019, 05:00</time>
      </address>
      <p>Man behöver inte leva med en katt särskilt länge för att inse att vi människor har mycket att lära av våra fyrbenta mjuka vänner. Allt vi eftersträvar gör katter redan.</p>
      <p>Katter har förstått vad livet går ut på. Katter blir aldrig utbrända. Katter behöver aldrig gå i parterapi. Katter behöver aldrig lägga en förmögenhet på yoga eller stresscoacher.</p>
      <p>Däremot skulle de kunna tjäna massor på att låta människor gå i katt-terapi.</p>
      <p>De skulle mot en fet betalning helt enkelt kunna flytta in hos en människa och bara vara sig själva. Om människan är tillräckligt uppmärksam kan hen notera och lära sig följande.</p>
      <p>Katter:</p>
      <p>*stressar inte.</p>
      <p>*jobbar inte.</p>
      <p>*sover i stort sett dygnet runt.</p>
      <p>*bryr sig inte om andras åsikter.</p>
      <p>*lyckas alltid bli rummets medelpunkt.</p>
      <p>*vet allt om utstrålning.</p>
      <p>*är aldrig otydliga.</p>
      <p>*är aldrig illa till mods.</p>
      <p>*skulle aldrig göra något de inte vill.</p>
      <p>*manipulerar sig till sig det de vill ha.</p>
      <p>*är duktiga på ett fejka när det krävs.</p>
      <p>*prioriterar endast att må bra.</p>
      <p>*älskar sig själv.</p>
      <p>*har aldrig tråkigt.</p>
      <p>*har alltid koll på läget.</p>
      <p>*har aldrig bråttom.</p>
      <p>*har aldrig ångest.</p>
      <p>*har inga problem med att vara ensam.</p>
      <p>*bestämmer själv vem som får klappa den – och när.</p>
      <p>*lyder inte.</p>
      <p>Om (ute)katten inte trivs hos sin ägare flyttar den sonika in hos någon annan.</p>
      <p>Dessutom hjälper katten dig att snygga till det hemma. Den puttar helt enkelt ner de prylar som den inte tycker spark joy.</p>
      <p>Genom att hela tiden putta ner den där kastanjen, kotten eller den där asfula gamla brevpressen som du tror att du måste spara bara för att det vore elakt att kasta något som tillhört en död släkting berättar den att det är dags att rensa.</p>
      <p>Och det fina är att katten ger sig aldrig, den kommer fortsätta putta tills hemmet är tömt på alla stressande grejer som stjäl fokus.</p>
      <p>Vad väntar du på? Adoptera en katt redan i dag. Och börja ditt nya minimalistiska stressfria liv.</p>
      <p>Att bli väckt av ett par killande morrhår är dessutom rätt fantastiskt. Även om klockan är fem.</p>
    </article>
  </body>
</html>