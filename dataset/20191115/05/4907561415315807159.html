<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/emekli-oldugunuz-icin-ssk-yetim-ayligi-baglamaz-2219445"/>
    <meta property="og:site_name" content="Posta"/>
    <meta property="article:published_time" content="2019-11-15T05:00:02+00:00"/>
    <meta property="og:title" content="Emekli olduğunuz için SSK yetim aylığı bağlamaz"/>
    <meta property="og:description" content="Soru: Emekli Sandığı emeklisiyim."/>
  </head>
  <body>
    <article>
      <h1>Emekli olduğunuz için SSK yetim aylığı bağlamaz</h1>
      <address><time datetime="2019-11-15T05:00:02+00:00">15 Nov 2019, 05:00</time> by <a rel="author">Ekrem Sarısu</a></address>
      <p><b>Soru:</b> Emekli Sandığı emeklisiyim. SSK emeklisi olup 1982’de vefat eden babamdan yetim maaşı alabilir miyim? 9 yıl önce babamın bir ay maaşını aldım. Sonra ‘emeklisin’ diyerek geri aldılar ve aylığı kestiler. Şimdiki yasalardan faydalanabiliyor muyum? Tekrar müracaat edebilir miyim?</p>
      <p>● Sevinç CEYLAN</p>
      <p><b>Cevap:</b> SSK, emekli kız çocuğuna ana veya babasından dolayı yetim aylığı bağlamaz. Emekli olduğunuzdan maalesef babanızdan yetim aylığı alamazsınız. Yasalarda değişiklik yok. Tekrar başvuru yapsanız da aylık bağlanmaz. Ancak tersi olsaydı, yani siz SSK emeklisi, babanız da Emekli Sandığı emeklisi olsaydı, babanızdan yetim aylığı alabilirdiniz. Çevrenizde bu durumda olup aylık alanlar olabilir. Yasalar arasındaki farktan kaynaklanan bu durum, sizi yanıltmasın.</p>
      <p>
        <b>1060 GÜN DAHA PRİM ÖDEYİP 60 YAŞINIZI DOLDURACAKSINIZ</b>
      </p>
      <p><b>Soru:</b> 1973 doğumluyum. 2002’deki girişimle Bağkur’a 14 yıl 6 ay prim ödedim. 24 ay da SSK’ya prim ödedim. Kaç yaşında emekli olurum?</p>
      <p>● Mehmet ARSLAN</p>
      <p><b>Cevap:</b> Sigortalı çalışmanızla 1060 gün daha prim öderseniz, SSK’dan emeklilik için 7000 gün prim ve 60 yaş şartlarına tabi olursunuz. 1060 günle priminizi de 7000 güne tamamlayacağınızdan, daha sonra prim ödemeseniz bile 60 yaşı doldurunca emekli olursunuz.</p>
      <p>
        <b>SSK’DAN DAHA AZ PRİMLE EMEKLİ OLABİLİRSİNİZ</b>
      </p>
      <p><b>Soru:</b> 15 Ağustos 1970 doğumluyum. Sigorta giriş tarihim 1 Mart 1998. SSK’ya 4626 gün, Bağkur’a 4 yıl 4 ay 8 gün prim ödedim. Aralık 1995- Temmuz 1996 tarihleri arasında 8 ay askerlik yaptım. Ne zaman emekli olabilirim? Askerlik borçlanması yaparsam, emekliliğimi etkiler mi?</p>
      <p>● Ş.ZOR</p>
      <p><b>Cevap: </b>2806 gün daha prim ödeyerek priminizi 9000 güne tamamlayacağınız tarihte Bağkur’dan emekli olabilirsiniz. Ayrıca 5400 günden fazla prim ödemeniz olduğundan, faaliyetinize son verip bundan sonra prim ödemeseniz de 58 yaşınızı dolduracağınız tarihte Bağkur’dan emekli olabilirsiniz.</p>
      <p>Yine sigortalı bir işte çalışarak SSK’ya 1260 gün prim ödemeniz halinde, SSK’dan emekli olmak için 25 yıl sigortalılık süresi, 5900 gün prim ödeme ve 57 yaş şartlarına tabi olurunuz. Prim ödemeniz yeterli olacağından 1260 günden sonra prim ödemeseniz de 57 yaşınızı dolduracağınız tarihte SSK’dan emekli olabilirsiniz. Askerlik süreniz emekli olma şartlarını değiştirmeye yeterli olmadığından, borçlanmanıza gerek yok.</p>
      <p>
        <b>EYT ÇIKARSA SiZ DE YARARLANIRSINIZ</b>
      </p>
      <p><b>SORU</b>: 27 Aralık 1973 doğumluyum. SSK başlangıcım 1 Kasım 1995. 6139 gün prim ödemem var. 1993’te askere gittim. 11 Mayıs 1995’te geldim. Askerlik borçlanmasını yatırırsam, emekliliğimi öne çeker mi? Emeklilikte yaşa takılanlarla (EYT) ilgili bir yasa çıkarsa beni kapsar mı?</p>
      <p>● Yunus ARSLANOĞLU</p>
      <p><b>CEVAP: </b>Askerlik sürenizin 520 gününü borçlanmanız halinde, emekli olmak için 25 yıl sigortalılık süresi, 5675 gün prim ödeme ve 54 yaş şartlarına tabi olursunuz. Prim ödemeniz yeterli olduğundan borçlanmadan sonra prim ödemeseniz de 54 yaşınızı dolduracağınız tarihte emekli olabilirsiniz. Emekli olmak için aranan şartlardan yaş dışındakileri sağladığınız için, şayet emeklilikte yaşa takılanlarla (EYT) ilgili bir yasa çıkarsa siz de yararlanırsınız.</p>
      <p>
        <b>2050 GÜN DAHA PRİM ÖDEMELİSİNİZ</b>
      </p>
      <p><b>Soru: </b>1969 doğumluyum. SSK başlangıcım Ağustos 1989’da. 3400 gün primim var. Ne zaman emekli olurum?</p>
      <p>● Mustafa DENİZ</p>
      <p><b>Cevap: </b>Emekli olmak için 25 yıl sigortalılık süresi, 5450 gün prim ödeme ve 51 yaş şartlarına tabisiniz. 2050 gün daha prim ödeyip priminizi 5450 güne tamamlayacağınız tarihte emekli olabilirsiniz. Ayrıca 200 gün daha prim ödeyerek, priminizi 3600 güne tamamlamanız şartıyla, 60 yaşınızı dolduracağınız tarihte emekli olmanız da mümkün.</p>
      <p>
        <b>58 YAŞINIZI DOLDURUNCA EMEKLiSiNiZ</b>
      </p>
      <p><b>Soru: </b>11 Ekim 1966 doğumluyum. Bağkur başlangıcım 6 Ekim 2000. Askerliğimi borçlanırsam, Ne zaman emekli olurum?</p>
      <p>● Ali ALTINÖZ</p>
      <p><b>Cevap:</b> Askerliğinizi (18 ay kabul edilmiştir) borçlanmanız halinde, emekli olmak için 25 tam yıl (9000 gün) prim ödeme ve 58 yaş şartlarına tabi olursunuz. 6 Nisan 2024’e kadar prim ödeyip priminizi 9000 güne tamamlamanız şartıyla, 58 yaşınızı dolduracağınız 11 Ekim 2024’te emekli olursunuz.</p>
    </article>
  </body>
</html>