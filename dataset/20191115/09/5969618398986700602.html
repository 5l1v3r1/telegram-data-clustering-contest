<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/aek-ti-isxuei-gia-tis-metagrafes.5640183.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-15T09:22:00+00:00"/>
    <meta property="og:title" content="ΑΕΚ: Τι ισχύει για τις μεταγραφές"/>
    <meta property="og:description" content="Ο Ίλια Ίβιτς χτενίζει τη μεταγραφική αγορά, κάνει επαφές και θέλει να είναι έτοιμος για παν ενδεχόμενο. Ο Γενάρης πλησιάζει και η ΑΕΚ εκτός από ενίσχυση δεν αποκλείεται να καλύψει κενά λόγω πιθανών αποχωρήσεων."/>
  </head>
  <body>
    <article>
      <h1>ΑΕΚ: Τι ισχύει για τις μεταγραφές</h1>
      <h2>Ο Ίλια Ίβιτς χτενίζει τη μεταγραφική αγορά, κάνει επαφές και θέλει να είναι έτοιμος για παν ενδεχόμενο. Ο Γενάρης πλησιάζει και η ΑΕΚ εκτός από ενίσχυση δεν αποκλείεται να καλύψει κενά λόγω πιθανών αποχωρήσεων.</h2>
      <address><time datetime="2019-11-15T09:22:00+00:00">15 Nov 2019, 09:22</time> by <a rel="author">Μάνος Ναβροζίδης</a></address>
      <p>Οι ανάγκες της <a href="https://www.sport24.gr/football/omades/Aek/">ΑΕΚ</a> όσον αφορά στην ενίσχυση του ρόστερ ενόψει Ιανουαρίου είναι λίγο πολύ ξεκάθαρες, ωστόσο στο μυαλό του Ίλια Ίβιτς υπάρχει πάντα και το plan b, διότι κανείς δεν μπορεί ν' αποκλείσει το γεγονός να γίνει και κάποια πώληση/αποχώρηση από την ομάδα.</p>
      <p>Το ρεπορτάζ αναφέρει ότι τεχνικός διευθυντής της Ένωσης δεν εξετάζει απλά μία δύο περιπτώσεις, αλλά μπόλικες, ουσιαστικά ποδοσφαιριστές για κάθε θέση στο γήπεδο, ώστε αν χρειαστεί να καλυφθεί κάποιο κενό, το κλαμπ να είναι έτοιμο ν' αντεπεξέλθει. Κάτι τέτοιο, μάλιστα, δεν συνέβαινε τα προηγούμενα χρόνια, καθώς είχε παρατηρηθεί έλλειψη λύσεων όταν η μπάλα "εκαιγε".</p>
      <h3>ΤΑ ΠΡΟΣΩΠΑ</h3>
      <p>Μία περίπτωση που <a href="https://www.sport24.gr/football/omades/Aek/h-aek-thelei-na-agorasei-ton-tankovits.5639039.html">αρέσει ιδιαίτερα στους ανθρώπους της ΑΕΚ είναι αυτή του Μουαμέρ Τάνκοβιτς</a>. Ο 24χρονος αριστερός εξτρέμ της Χάμαρμπι προέρχεται από εξαιρετική σεζόν στην Σουηδία και αναμφισβήτητα τ' όνομά του έχει μπει στις μεταγραφικές λίστες και άλλων ομάδων. καθότι το καλοκαίρι μένει ελεύθερος.</p>
      <p>Ο αριστερός winger, πάντως, είναι μία θέση που η Ένωση χρειάζεται ενίσχυση, θα μπορούσε να χριστεί και προτεραιότητα, διότι τη δεδομένη στιγμή (και αρκετά χρόνια τώρα) την καλύπτει ο Πέτρος Μάνταλος.</p>
      <p>Σχετικά με τον Αμάτο Τσιτσιρέτι, τον 25χρονο δεξιό εξτρέμ της Νάπολι, η περίπτωση του συγκαταλέγεται σε αυτή των μπόλικων εναλλακτικών που έχει εξετάσει κατά καιρούς ο Ίλια Ίβιτς. Ο Ιταλός τσεκαρίστηκε έντονα από τον Σέρβο τεχνικό διευθυντή, την περίοδο που ο Ντανιέλε Βέρντε δεν τραβούσε. Ο Βέρντε, πλέον, δείχνει ανεβασμένος και ο Τσιτσιρέτι είναι stand by.</p>
      <h3>ΟΙ "ΒΑΣΙΚΟΙ"</h3>
      <p>Πάμε και στα βασικά τώρα. Εάν θέλετε να τοποθετήσετε σε μία πυραμίδα τι χρειάζεται στο 100% η ΑΕΚ, τότε βάλτε στην κορυφή στόπερ και έναν παίκτη που θ' αγωνίζεται στο χώρο της μεσαίας γραμμής με διαφορετικές αρετές σε σύγκριση με αυτές που διαθέτουν οι υπάρχοντες. <a href="https://www.sport24.gr/football/omades/Aek/aek-taksidi-ivits-gia-ellhna-omogenh.5631007.html">Ένα ενδιαφέρον όνομα για το κιτρινόμαυρο κέντρο ήταν αυτό που αποκάλυψε το Sport24.gr όταν ο Ίλια Ίβιτς ταξίδεψε στο Μόναχο</a>. Πρόκειται για τον <a href="https://www.sport24.gr/football/omades/Aek/aek-giati-ton-kiomoyrtzogloy.5631502.html">Ορέστη Κιομουρτζόγλου</a> που παίζει για την ολλανδική Χέρακλες και έχει κληθεί να φορέσει τη φανέλα της εθνικής Γερμανίας Κ21, αφήνοντας θετικότατες εντυπώσεις με το ταλέντο του.</p>
    </article>
  </body>
</html>