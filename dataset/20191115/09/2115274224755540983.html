<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/dow_jones_wall_street-6554273/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T09:37:00+00:00"/>
    <meta property="og:title" content="Il giorno in cui il Dow Jones è rimasto fermo"/>
    <meta property="og:description" content="Martedì l'indice non è andato da nessuna parte e ha chiuso la giornata perfettamente invariato. E' successo solo 127 volte in 123 anni"/>
  </head>
  <body>
    <article>
      <h1>Il giorno in cui il Dow Jones è rimasto fermo</h1>
      <h2>Martedì l'indice non è andato da nessuna parte e ha chiuso la giornata perfettamente invariato. E' successo solo 127 volte in 123 anni</h2>
      <address><time datetime="2019-11-15T09:37:00+00:00">15 Nov 2019, 09:37</time> by <a rel="author" href="https://www.agi.it/authors/gianluca-maurizi/" target="_blank">Gianluca Maurizi</a></address>
      <p>Le <b>azioni</b> vanno su e giù, ma martedì l'indice<b> Dow Jones</b> non è andato da nessuna parte e ha chiuso la giornata perfettamente invariato. Esattamente dove aveva finito lunedì, a 27.691,4854488934 punti: 0,00%. Negli ultimi 123 anni e 33.000 giorni di contrattazione, ricorda in un lungo articolo il <a href="https://www.wsj.com/articles/when-the-dow-closed-at-27691-4854488934just-like-the-day-before-11573748858?mod=searchresults&amp;page=1&amp;pos=1"><b>Wall Street Journal</b></a>, l'indicatore principale della Borsa di Wall Street ha chiuso senza variazioni appena 167 volte.</p>
      <p>Il Dow è un indice dei 30 principali titoli trattati a New York. Si calcola sommando i loro prezzi e dividendoli per un fattore, il "<b>Dow divisor</b>". Martedì e lunedì la somma dei 30 prezzi dava 4.082,99, il divisore, pubblicato nella sezione finanziaria del Wall Street Journal, era 0,14744568353097: il risultato è stato, per l'appunto, 27.691,4854488934.</p>
      <p>La gran parte dei precedenti casi di Dow invariato, si legge sul quotidiano, risalgono al secolo scorso, quando la media era più bassa e i prezzi delle azioni erano espressi prima in ottavi e poi in sedicesimi di dollari. Quella di martedì è la t<b>erza volta</b> che il Dow segna una variazione zero nel <b>2000</b>. "E' come se le stelle si fossero allineate", ha commentato Howard Silverblatt, senior index analista a S&amp;P Dow Jones Indices.</p>
      <p>Lo statistico Salil Mehta, esperto in analisi del rischio, ha calcolato che le <b>possibilità </b>che il Dow resti perfettamente fermo sono <b>una su 2.000 ogni giorno</b>. Sebbene l'indice finale sia rimasto immobile, i terminali dei trader non hanno però registrato la stessa sensazione. Tra le azioni che compongono l'indice, 16 hanno chiuso in rialzo e 14 in ribasso. Tra i minimi e i massimi di seduta sono passati 136 punti.</p>
      <p>Vicino a chiudere invariato il Dow è andato anche mercoledì, quando ha ceduto 0,07 punti, pari a una variazione negativa dello 0,0003% rispetto alla sessione precedente. Che è poi lo scostamento minore registrabile, pari per la precisione a 0,06782158528. Vale a dire un cambiamento di un penny nella somma dei valori dei 30 titoli inseriti nell'indicatore divisa per il divisore.</p>
      <p>"Questi giorni con bassi volumi sono l'equivalente di guardare una pittura asciugarsi o l'erba crescere", ha osservato con il Wall Street Journal Kevin Giddis, responsabile degli investimenti sul reddito fisso alla Raymond James. Ma per i trader sono i <b>movimenti nell'intraday</b> che contano e, dunque, ha concluso, non ci sarà comunque tempo per addormentarsi. </p>
    </article>
  </body>
</html>