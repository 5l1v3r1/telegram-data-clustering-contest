<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103075/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T09:12:44+00:00"/>
    <meta property="og:title" content="У Німеччині скасують податок &quot;солідарності&quot; зі східними землями"/>
    <meta property="og:description" content="Від 2021 року переважну більшість мешканців Німеччини звільнять від сплати “внеску солідарності з новими федеральними землями”."/>
  </head>
  <body>
    <article>
      <h1>У Німеччині скасують податок "солідарності" зі східними землями</h1>
      <address>
        <time datetime="2019-11-15T09:12:44+00:00">15 Nov 2019, 09:12</time>
      </address>
      <p>Від 2021 року переважну більшість мешканців Німеччини звільнять від сплати "внеску солідарності з новими федеральними землями".</p>
      <p>Таке рішення 14 листопада ухвалив Бундестаг, повідомляє "Європейська правда" з посиланням на <a href="https://www.dw.com/uk/">DW.</a></p>
      <p>Фактична відмова від податку "є знаком успіху возз'єднання Німеччини", заявив міністр фінансів країни Олаф Шольц. Від сплати внеску звільнять приблизно 90 відсотків платників податків. 3,5 відсотка будуть, як і раніше, платити його в повному обсязі, ще 6,5 відсотка - частково, в залежності від їхнього доходу.</p>
      <p>"Внесок солідарності" був особливим податком, запровадженим після возз'єднання Німеччини з метою відновлення нових федеральних земель. Він становив 5,5 відсотка від корпоративного та прибуткового податку і лише в 2018 році приніс до німецького бюджету 18,9 мільярда євро.</p>
      <p>Часткове скасування "внеску солідарності" знизить надходження в бюджет на 10,9 мільярда євро, починаючи з 2021 року. За оцінками Міністерства фінансів, від "внеску солідарності" будуть повністю звільнені сім'ї з двома дітьми, що мають сукупну річну зарплату-брутто в розмірі до 151 тисячі євро. Те ж саме стосується самотніх громадян з річною зарплатою-брутто до 73 тисяч євро. Відчутніше інших виграють платники податків із середнім доходом.</p>
      <p>Скасування "внеску солідарності з новими федеральними землями" для більшості платників податків було передбачене у федеральному бюджеті Німеччини на період з 2020 по 2023 рік, проєкт якого ухвалили в червні.</p>
      <related>
        <a href="https://www.eurointegration.com.ua/news/2017/07/21/7068822/"/>
      </related>
    </article>
  </body>
</html>