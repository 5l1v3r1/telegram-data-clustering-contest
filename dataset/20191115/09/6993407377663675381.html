<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-krym-sud-bakhchysaraiska-sprava-khizb-ut-takhrir/30273273.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T09:18:32+00:00"/>
    <meta property="og:title" content="У Росії почали судити чергову групу кримчан у «справі Хізб ут-Тахрір»"/>
    <meta property="og:description" content="Південний військовий окружний суд російського Ростова-на-Дону почав розглядати по суті другу бахчисарайську «справу Хізб ут-Тахрір», повідомляє громадське об’єднання «Кримська солідарність». Згідно"/>
  </head>
  <body>
    <article>
      <h1>У Росії почали судити чергову групу кримчан у «справі Хізб ут-Тахрір»</h1>
      <address>
        <time datetime="2019-11-15T09:18:32+00:00">15 Nov 2019, 09:18</time>
      </address>
      <p>Південний військовий окружний суд російського Ростова-на-Дону почав розглядати по суті другу бахчисарайську «справу Хізб ут-Тахрір», повідомляє громадське об’єднання «Кримська солідарність».</p>
      <p>Згідно з повідомленням, засідання почалося пізніше, тому що підсудних привезли із запізненням.</p>
      <p>Фігурантів справи представляють адвокати Еміль Курбедінов, Едем Семедляєв, Ліля Гемеджи, Айдер Азаматов, Олексій Ладін, Назім Шеіхмамбетов, Сіяр Панич і Тарас Омельченко.</p>
      <p>У жовтні 2017 року російські силовики заарештували шістьох жителів Бахчисарая. Це Тимур Ібрагімов, Марлен Асанов, Мемет Бєлялов, Сейран Салієв, Сервер Зекір’яєв і Ернес Аметов. ФСБ Росії інкримінує їм участь у забороненій у Росії та анексованому нею Криму організації «Хізб ут-Тахрір».</p>
      <p>21 травня 2018 року в Криму затримали координатора «Кримської солідарності» Сервера Мустафаєва і жителя села Долинне Бахчисарайського району Едема Смаїлова. Звинувачення проти них долучили до Бахчисарайської «справи Хізб ут-Тахрір».</p>
    </article>
  </body>
</html>