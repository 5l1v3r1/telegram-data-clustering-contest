<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-12-ministers-of-bihar-will-camp-for-jdu-candidate-2850287.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T09:05:29+00:00"/>
    <meta property="og:title" content="झारखंड विधानसभा चुनाव 2019: जदयू उम्मीदवारों के लिए बिहार के 12 मंत्री करेंगे कैंप"/>
    <meta property="og:description" content="झारखंड विधानसभा में जदयू सभी 81 सीटों पर अपना उम्मीदवार उतारेगा। पहले चरण के लिए सभी सीटों पर उम्मीदवारों की घोषणा भी कर चुका है। नामांकन की प्रक्रिया पूरी होने के बाद पार्टी चुनाव प्रचार में अपनी..."/>
  </head>
  <body>
    <article>
      <h1>झारखंड विधानसभा चुनाव 2019: जदयू उम्मीदवारों के लिए बिहार के 12 मंत्री करेंगे कैंप</h1>
      <address><time datetime="2019-11-15T09:05:29+00:00">15 Nov 2019, 09:05</time> by <a rel="author">रांची। वरीय संवाददाता</a></address>
      <p>झारखंड विधानसभा में जदयू सभी 81 सीटों पर अपना उम्मीदवार उतारेगा। पहले चरण के लिए सभी सीटों पर उम्मीदवारों की घोषणा भी कर चुका है। नामांकन की प्रक्रिया पूरी होने के बाद पार्टी चुनाव प्रचार में अपनी ताकत झोकने में जुट गई है। 20 स्टार प्रचारक का चयन किया गया है । इसमें बिहार के मुख्यमंत्री सह राष्ट्रीय अध्यक्ष नीतीश कुमार समेत बिहार के एक दर्जन मंत्री शामिल हैं।</p>
      <p>इनके अलावा स्टार प्रचारक की सूची में बिहार के आधा दर्जन सांसद व विधायक भी शामिल हैं। हालांकि अभी पार्टी की ओर से इसकी घोषणा नहीं की गई है कि नीतीश कुमार की कितनी और किन-किन क्षेत्रों में रैली होगी। पार्टी के महासचिव सह प्रवक्ता श्रवण कुमार ने बताया कि स्टार प्रचार की सूची दिल्ली भेज दी गई है। चुनाव आयोग से अनुमति मिलते ही राष्ट्रीय अध्यक्ष व विभिन्न नेताओं के रैलियों की संख्या सुनिश्चित कर ली जाएगी।</p>
      <p><b>विधानसभावार मंत्रियों को दी जाएगी जिम्मेदारी  </b><br/>बिहार के मंत्रियों को विधानसभावार जिम्मेदार दी जाएगी। वे वहां एक सप्ताह से ज्यादा समय तक कैंप कर के लोगों से पार्टी के पक्ष में मतदान की अपील करेंगे। इसमें मंत्री के अलावा विधायक या सांसद भी शामिल हो सकते हैं। इसक चयन में विधायक या मंत्री की उस क्षेत्र में लोकप्रियता का भी ध्यान रखा जाएगा।</p>
      <p><b>प्रशांत किशोर की भी होगी रैली</b><br/>चुनावी रणनीतिकार सह जदयू के राष्ट्रीय उपाध्यक्ष प्रशांत किशोर भी जदयू की रैली में शामिल होंगे। उनकी कुछ रैली नीतीश कुमा के साथ व कुछ अकेले होगी। इसके अलावा लोकसभा में पार्टी के नेता ललन सिंह, राज्यसभा में पार्टी के नेता आरसीपी सिंह,  ऊर्जा मंत्री बिजेंद्र यादव, ग्रामीण विकास मंत्री श्रवण कुमार,  समाज कल्याण मंत्री रामसेवक सिंह, जल संसाधन मंत्री संजय झा, पूर्व राज्यसभा सदस्य केसी त्यागी, गुलाम रसूल बिलयावी, अशरफ अली फातम, सांसद चेंद्रेश्वर प्रसाद चंद्रवंशी, कहकशा प्रवीण भी राज्य के पार्टी के लिए प्रचार करेंगे।   </p>
    </article>
  </body>
</html>