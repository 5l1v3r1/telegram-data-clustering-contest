<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/tineret-la-pensie-incremenita-in-trecut-casa-tineretului-din-oradea-este-neatractiva-pentru-elevi-si-studenti-152807.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T09:17:00+00:00"/>
    <meta property="og:title" content="Tineret... la pensie: Încremenită în trecut, Casa Tineretului din Oradea este neatractivă pentru elevi şi studenţi (FOTO)"/>
    <meta property="og:description" content="Ridicat la începutul anilor ’80 prin munca voluntară - şi obligatorie - a membrilor Uniunii Tineretului Comunist, complexul Casa de Cultură a Tineretului din Ioşia pare că a intrat la pensie. Puţini din tinerii de azi ştiu măcar ce reprezintă aceste clădiri şi, oricum, nimic nu-i îmbie să intre. Încremenită în trecut, Casa Tineretului este neatractivă pentru elevii şi studenţii oraşului."/>
  </head>
  <body>
    <article>
      <h1>Tineret... la pensie: Încremenită în trecut, Casa Tineretului din Oradea este neatractivă pentru elevi şi studenţi (FOTO)</h1>
      <address><time datetime="2019-11-15T09:17:00+00:00">15 Nov 2019, 09:17</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/01-casa_bar_interior.jpg"/>
          <figcaption>TINERET... LA PĂCĂNELE. Una dintre "activităţile" Casei Tineretului a fost, până zilele trecute, un bar cu păcănele care funcţiona în chirie la parterul imobilului şi care s-a închis din lipsă de clienţi. "Sincer, nu-mi pare rău. Nu era o activitate care să se potrivească complexului", recunoaşte directoarea Antonia Bele</figcaption>
        </figure>
        <figure>
          <img src="https://cdn.ebihoreanul.ro/static/gallery_big/01-bar.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/01-casa.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/01-interior.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_02.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/tineret-la-pensie-15112019_10.JPG"/>
        </figure>
      </slideshow>
      <p>
        <b>Ridicat la începutul anilor ’80 prin munca voluntară - şi obligatorie - a membrilor Uniunii Tineretului Comunist, complexul Casa de Cultură a Tineretului din Ioşia pare că a intrat la pensie. Puţini din tinerii de azi ştiu măcar ce reprezintă aceste clădiri şi, oricum, nimic nu-i îmbie să intre.</b>
      </p>
      <p>Fundaţia pentru Tineret Bihor a eşuat în organizarea de programe şi activităţi pentru tineri, ba a şi pierdut o parte din patrimoniu: hotelul, pe care Primăria se pregăteşte acum să-l renoveze din temelii. Între timp, şi fundaţia dă semne că ar vrea să reînvie. Cu ce folos, timpul va arăta.</p>
      <p>
        <b>Moştenitori prădători</b>
      </p>
      <p>Performanţa Fundaţiei Române pentru Tineret (FRT) Bihor, "urmaşa" UTC (organizaţie de îndoctrinare politică a tinerilor cu vârste între 14 şi 35 de ani), de a supravieţui în ultimele trei decenii este aproape o minune. Condusă de-a lungul anilor de "băieţi deştepţi" care au tocat banii din vistierie fără să dea socoteală cuiva şi folosind după bunul plac patrimoniul, adică Hotelul şi Casa Tineretului, fundaţia putea fi dizolvată doar la cererea Consiliului Judeţean Bihor ori a Prefecturii.</p>
      <p>Indiferent cine s-a aflat la conducerea judeţului, un astfel de demers n-a fost iniţiat, chit că motive au fost suficiente. Însuşi primarul Ilie Bolojan a cerut în mai multe rânduri, chiar şi când preşedinte al CJ Bihor era colegul său de partid Cornel Popa, ca fundaţia să fie dizolvată, iar patrimoniul redat tinerilor, sub forma unei "case studenţeşti", dar fără succes.</p>
      <p>
        <b>Hotel de protocol</b>
      </p>
      <p>În schimb, în 2016, pentru că acumulase datorii uriaşe pentru credite, impozite şi taxe neplătite, FRT Bihor a fost executată silit de ANAF. Scos la licitaţie, hotelul <i>(foto)</i> a fost cumpărat de municipalitate, la preţul de 1,8 milioane lei, Bolojan promiţând că imobilul va fi renovat din temelii şi folosit în interesul oraşului.</p>
      <figure>
        <img src="https://www.ebihoreanul.ro/user_files/01-hotel.jpg"/>
      </figure>
      <p>Lucrările au întârziat, însă. Abia acum, Primăria pregăteşte licitaţia pentru studiile necesare reabilitării hotelului, care are la demisol trei săli de mese, bucătărie, birouri, toalete şi un spaţiu comercial, la parter cinci camere, cinci birouri şi două depozite, iar la etaj 17 camere. "Ne dorim să amenajăm spaţii de cazare la etajul clădirii şi spaţii comerciale la parter", spune viceprimarul Florin Birta.</p>
      <p>Hotelul Primăriei nu va fi cu circuit deschis, ci unul de protocol, în care vor locui, cel mai probabil, sportivii străini ai CSM Oradea.</p>
      <p>
        <b>Chiriaşi de toate felurile</b>
      </p>
      <p>Între timp, Casa Tineretului a rămas "paralelă" cu tinerii. Pe internet, unde se află azi tânăra generaţie, este complet absentă: site-ul are "noutăţi" din anul 2012, iar pagina de Facebook abia a adunat o sută de fani. Un banal panou postat la intrarea în clădire anunţă activităţile care se ţin aici: trei cursuri de dans, unul de zumba şi unul de confecţionare lucruri <i>handmade</i>. Majoritatea sunt frecventate de copii pe care părinţii vor să-i "deconecteze" de la tablete, în timp ce adolescenţii şi studenţii le găsesc cam depăşite.</p>
      <p>Casa mai are în chirie o sală de culturism, o agenţie de turism, un birou de asigurări şi o firmă de termopane, activităţi care, evident, n-au nicio legătură cu tinerii. Până la 1 noiembrie, aici a funcţionat şi un bar cu păcănele! "Avem nevoie de chiriaşi, pentru că noi nu primim finanţare de nicăieri", justifică alăturarea cu aceste firme directoarea Casei, Antonia Bele.</p>
      <p>
        <b>"Uşile deschise..."</b>
      </p>
      <p>De doi ani, Bele a fost angajată de fundaţie tocmai pentru a resuscita activitatea complexului, dar deocamdată fără prea mare succes. "Abia acum, că am ajuns cu datoriile la zi, suntem eligibili pentru proiecte europene şi lucrăm la accesarea lor, în parteneriat cu centre de tineret din străinătate. Încercăm să ne ridicăm şi să facem ceva pentru tineri", spune femeia.</p>
      <p>Directoarea se arată dornică de colaborări cu tinerii Oradiei. "Avem uşile deschise pentru elevi şi studenţi. Le oferim spaţii pentru activităţi, doar să vrea să vină", zice Bele. Rămâne de văzut dacă şi cum va reuşi să-i "momească"...</p>
      <hr/>
      <p>
        <b>Vocea străzii:</b>
      </p>
      <p>
        <b>Ce fel de activităţi sau evenimente aţi vrea să aibă loc la Casa Tineretului din Oradea?</b>
      </p>
      <p>
        <i>Ar trebui să fie locul unde se ţin cursuri extraşcolare: de teatru, pian, dans, şah, balet. Tinerii să se educe distrându-se!</i>
      </p>
      <p>
        <b>
          <i>Liliana</i>
        </b>
      </p>
      <p>
        <i>Activităţi exclusiv pentru tineret şi festivaluri studenţeşti, dacă se poate cu acces gratuit sau la preţuri mici. Lipsesc complet din Oradea.</i>
      </p>
      <p>
        <b>
          <i>Mădălina Miriam</i>
        </b>
      </p>
      <p>
        <i>În primul rând, clădirea trebuie renovată, să arate de secolul 21, nu ca acum, cu aspect comunist. Aşa, tinerii nici nu se apropie de ea.</i>
      </p>
      <p>
        <b>
          <i>Nicolae Dumitru</i>
        </b>
      </p>
      <p>
        <i>Nu trebuie să inventăm nimic, există şi în ţară centre de tineret cu cursuri gratuite, unde tinerii îşi descoperă talentele. De asta avem nevoie.</i>
      </p>
      <p>
        <b>
          <i>Victoria</i>
        </b>
      </p>
      <p>
        <i>Ar trebui să fie locul de întâlnire între tineri şi oamenii de afaceri din Oradea, unde să se dezbată idei şi propuneri. Toată lumea ar câştiga.</i>
      </p>
      <p>
        <b>
          <i>Raul Gherman</i>
        </b>
      </p>
      <p>
        <i>Casa Tineretului ar putea fi locul potrivit pentru o discotecă în weekend, mai ales că nu prea mai sunt cluburi prin oraş.</i>
      </p>
      <p>
        <b>
          <i>Romi</i>
        </b>
      </p>
    </article>
  </body>
</html>