<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204479-vashe-zdorovya-shcho-potribno-znati-pro-diabet"/>
    <meta property="og:site_name" content="Mind UA"/>
    <meta property="article:published_time" content="2019-11-15T09:45:00+00:00"/>
    <meta property="og:title" content="Ваше здоров'я: що потрібно знати про діабет"/>
    <meta property="og:description" content="Про його типи, ускладнення і як вчасно попередити захворювання"/>
  </head>
  <body>
    <article>
      <h1>Ваше здоров'я: що потрібно знати про діабет</h1>
      <h2>Про його типи, ускладнення і як вчасно попередити захворювання</h2>
      <address><time datetime="2019-11-15T09:45:00+00:00">15 Nov 2019, 09:45</time> by <a rel="author" href="https://mind.ua/author/592-svyatoslav-hanenko" target="_blank">Святослав Ханенко</a></address>
      <p>
        <i>Напередодні, 14 листопада, відзначався Всесвітній день боротьби з діабетом. Про його види і про те, як жити з цією хворобою, розповів <b>Mind</b> сімейний лікар, засновник клініки для здорових SQlab <b>Святослав Ханенко</b>.</i>
      </p>
      <p>Захворювання в усьому світі носить характер епідемії. Сьогодні цукровий діабет нарівні з атеросклерозом і раком входить до трійки хвороб, що призводять до інвалідності та смерті. Тому ООН закликає об'єднати зусилля в боротьбі з цією хворобою. Адже багато хто навіть не підозрює, що має цукровий діабет, а пізня діагностика тягне за собою ускладнення захворювання.</p>
      <p>Питання боротьби з цукровим діабетом для населення України було і залишається актуальним. Людям важливо донести, що є методи профілактики і відстрочки захворювання, які потрібно знати. Це насамперед контроль свого фізичного й ментального здоров'я, рівня цукру в крові, здоровий спосіб життя та корисні звички.</p>
      <h3>Існує два типи діабету</h3>
      <p>Існує два типи діабету, і вони принципово відрізняються.</p>
      <ol>
        <li><b>Інсулінозалежний діабет</b> (1-й тип) – пов'язаний із порушенням вироблення інсуліну. Завдання цього гормону – знижувати рівень глюкози в крові. Характерний для молодих людей.</li>
        <li><b>Інсулінонезалежний діабет</b> (2-й тип) – пов'язаний з хронічно підвищеним рівнем інсуліну, як результат клітини організму перестають правильно реагувати на нього (інсулінорезистентність). Підвищення рівня інсуліну не призводить до зниження рівня глюкози. Характерний для людей зрілого та похилого віку.</li>
      </ol>
      <p>Діабет другого типу – інсулінонезалежний –  найчастіше є частиною метаболічного синдрому, який, не входить до Міжнародної класифікації хвороб, але не стає від цього менш реальним і небезпечним. Частиною цього синдрому, як і підвищення рівня холестерину крові з подальшим підвищенням артеріального тиску і проблемами опорно-рухового апарату, є діабет другого типу. Ускладнення, зокрема інфаркти та інсульти, призводять до найбільшої кількості смертей у світі.</p>
      <p>Офіційно у світі 455 млн людей хворі на цукровий діабет.</p>
      <hr/>
      <p>Тільки 10% із них хворі на діабет першого типу і 90% – на діабет другого типу, на різних стадіях формування якого перебувають мільярди людей і переважна більшість тих, хто читає цей пост і кому понад 35 років.</p>
      <hr/>
      <h3>Як «працюють» обидва діабети?</h3>
      <p>Основним патологічним фактором – на рівні проявів – обох типів діабету є токсична дія глюкози, коли рівень її підвищується. Чим вище рівень глюкози, тим агресивніше, як «кислота», глюкоза починає «роз'їдати» стінки кровоносних судин, аж до настання гіперглікемічної коми.</p>
      <p>«Роз'їдання» кровоносних судин токсичним рівнем глюкози призводить до порушення циркуляції в органах– порушення і навіть повної втрати їхньої функції.</p>
      <ol>
        <li>Зниження і втрата зору – діабетична ретинопатія (порушення кровопостачання сітківки ока), діабетична катаракта (помутніння кришталика ока).</li>
        <li>Втрата кінцівок – порушення циркуляції крові в кінцівках, із формуванням ділянок некрозу, гангрени й подальшої ампутації або смерть від сепсису, «зараження крові», внаслідок несвоєчасної ампутації.</li>
        <li>Порушення роботи нирок – діабетична нефропатія.</li>
        <li>Порушення роботи головного мозку та серця. Аж до вкладу діабетичної ангіопатії в розвиток найважчих ускладнень судинних захворювань – інфарктів та інсультів.</li>
        <li>Гіперглікемічна кома – критичне зниження всіх життєвих функцій внаслідок критичного підвищення рівня глюкози.</li>
        <li>Гіпоглікемічна кома – критичне зниження всіх життєвих функцій як результат критичного зниження рівня глюкози. Найчастіше виникає внаслідок перевищення дози введення інсуліну у людей з діабетом першого типу (інсулінозалежний).</li>
        <li>Смерть у результаті глибоких і хронічних мікро- і макроангіопатій, гіпер- і гіпоглікемічної коми, сепсису («зараження крові»).</li>
      </ol>
      <h3>Про відмінності діабету першого та другого типу</h3>
      <p><b>Діабет першого типу</b> виникає внаслідок руйнування власною імунною системою (або іншими, поки не з'ясованими агентами) людини власних бета-клітин підшлункової залози, завдання яких – виробляти інсулін, гормон, що регулює рівень глюкози крові, при збереженій чутливості до них. Регулярне, правильно дозоване введення препаратів зовнішнього інсуліну призводить до тримання рівня глюкози крові в нормі. Діабет першого типу виникає переважно в ранньому віці, найчастішими його ускладненнями є гіперглікемічна кома, у разі, коли введено недостатню кількість інсуліну, або гіпоглікемічна кома, коли введено надмірну кількість інсуліну. Правильно підібрана й виконувана інсулінотерапія призводить до гарних результатів, і люди з цим діагнозом можуть дожити до глибокої старості.</p>
      <p>Причини виникнення діабету першого типу до кінця не з'ясовані, і методи активної профілактики невідомі.</p>
      <p>Саме з діабетом першого типу пов'язана історія заснування Всесвітнього дня боротьби з цією хворобою. Цього дня народився вчений Фредерік Бантінг, який вперше в історії, 1922 року, врятував життя хлопчику, що страждав на важку форму цукрового діабету, зробивши йому ін'єкцію інсуліну.</p>
      <p>Відкриття Бантінга і його колеги Чарльза Беста врятувало й рятує життя мільйонів людей.</p>
      <p>З <b>діабетом другого типу</b>, інсулінонезалежним, все набагато складніше і не так однозначно.</p>
      <p>Метаболічний синдром, який є причиною хвороби даного типу, – це стан комплексного порушення обмінів жирів, вуглеводів, білків і характеризується:</p>
      <ul>
        <li>порушенням обміну холестерину, з подальшим розвитком артеріальної гіпертензії;</li>
        <li>порушенням обміну вуглеводів – зниження чутливості клітин організму до інсуліну й розвиток діабету другого типу;</li>
        <li>порушенням обміну пуринів – підвищенням обміну сечової кислоти, розвитком подагри (відкладення в суглобах кристалів сечової кислоти з подальшим їх запаленням).</li>
      </ul>
      <p>На рівні органів основою метаболічного синдрому є порушення кровообігу, травлення, роботи печінки, накопичення вісцерального жиру.</p>
      <p>На мікрорівні його основою є порушення мікроциркуляції. Внаслідок клітинного запалення формується дефект стінок артеріол, компенсувати який організм намагається за допомогою холестеринових бляшок і тромбів (причини інфарктів і інсультів). Бляшки і тромби ніколи не утворюються на здоровій внутрішній поверхні судин.</p>
      <p>На клітинному рівні – хронічне клітинне запалення.</p>
      <p>На молекулярному рівні – декомпенсований оксидативний стрес, який також призводить до клітинного запалення.</p>
      <p>На генетичному рівні формується більша або менша схильність до порушень всіх вищезазначених механізмів.</p>
      <p>Метаболічний синдром складається з трьох формальних діагнозів, які найчастіше не розвиваються з однаковою динамікою. У одних людей на перше місце виходить гіперхолестеринемія та артеріальна гіпертензія, у других – порушення обміну вуглеводів і цукровий діабет, у третіх – проблеми з опорно-руховим апаратом.</p>
      <p>І якщо «лікувати» ці захворювання окремо, керуючись тільки наслідками, а не причинами, пасивно чекаючи, коли інші дві гілки метаболічного синдрому «підтягнуться» за тією, що вийшла на перший план, то можна зіткнутися з наслідками. Їх ми часто бачимо в черзі в аптеці – люди із зайвою вагою, що важко дихають, купують гори пігулок, якості життя яких можна тільки поспівчувати.</p>
      <hr/>
      <p>Метаболічний синдром (цукровий діабет другого типу, артеріальна гіпертензія та проблеми з суглобами) формуються роками й десятиліттями, перш ніж констатуються або, не дай бог, призводять до тяжких ускладнень, зазначених вище.</p>
      <hr/>
      <p>Кожен, хто читає цей матеріал у віці від 35 років, у тому числі автор цієї статті, перебувають на тій чи іншій стадії формування метаболічного синдрому.</p>
      <p>Для того щоб взяти ситуацію під контроль, зафіксувати розвиток на поточній фазі та почати активні заходи, необхідно:</p>
      <ol>
        <li>Пройти комплексне і детальне обстеження здоров'я. Не з метою підтвердження або спростування наявності або відсутності вищезазначених діагнозів, а з метою визначення, на якій фазі формування є ті чи інші стани.</li>
        <li>Поставити конкретну вимірювану і обмежену в часі мету щодо стану кожного параметра, що відхиляється від норми, який без винятку, до якої б системі він не належав, робить свій внесок у баланс або дисбаланс організму.</li>
        <li>Розробити конкретний план дій для досягнення цієї мети, що включає в себе не стільки фармакологічні препарати, скільки оптимальне поліпшення щоденних звичок: харчування, фізичну культуру, сон, медитації. А також всі можливості сучасної медицини, спрямовані на детоксифікацію, відновлення балансу вітамінів і мікроелементів, на фізіотерапію, клітинну терапію, мануальні практики тощо.</li>
        <li>Виміряти й об'єктивно підтвердити досягнення запланованих результатів, зробити висновки і перетворити цей підхід на образ життя.</li>
      </ol>
      <p>Давайте зробимо діабет другого типу, метаболічний синдром і їхні ускладнення такими ж рідкісними в Україні, як поліомієліт сьогодні в країнах ЄС.</p>
      <related>
        <h4>Також читайте</h4>
        <a href="https://mind.ua/publications/20204512-biznes-ideyi-prikladi-proektiv-rozdribnogo-biznesu"/>
        <a href="https://mind.ua/news/20204564-na-ukrayinskij-rinok-vihodit-virobnik-veganskogo-m-yasa-beyond-meat"/>
        <a href="https://mind.ua/news/20204544-priznachenij-novij-golova-ukravtodoru"/>
      </related>
    </article>
  </body>
</html>