<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/umesh-vallikkunnu-reaction892.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T09:14:00+00:00"/>
    <meta property="og:title" content="'കേരളത്തിലെ ഏത് പൊലീസുകാരനോടും ആരാണ് മാവോയിസ്റ്റ് എന്നു ചോദിച്ചാല്‍ ഇതായിരിക്കും പറയുക'- ഉമേഷ് വള്ളിക്കുന്ന് പറയുന്നു"/>
    <meta property="og:description" content="Facebook Post KERALA NEWS Kerala Police Maoist UAPA Kerala കോഴിക്കോട്: 'കാടു പൂക്കുന്ന നേരം' എന്ന സിനിമയിലെ മാവോയിസത്തെക്കുറിച്ച് പറയുന്ന സംഭാഷണം ഫേസ്ബുക്കില്‍ പങ്കുവെച്ച"/>
  </head>
  <body>
    <article>
      <h1>'കേരളത്തിലെ ഏത് പൊലീസുകാരനോടും ആരാണ് മാവോയിസ്റ്റ് എന്നു ചോദിച്ചാല്‍ ഇതായിരിക്കും പറയുക'- ഉമേഷ് വള്ളിക്കുന്ന് പറയുന്നു</h1>
      <address><time datetime="2019-11-15T09:14:00+00:00">15 Nov 2019, 09:14</time> by <a rel="author">അഭിനന്ദ് ബി.സി</a></address>
      <p>കോഴിക്കോട്: ‘കാടു പൂക്കുന്ന നേരം’ എന്ന സിനിമയിലെ മാവോയിസത്തെക്കുറിച്ച് പറയുന്ന സംഭാഷണം ഫേസ്ബുക്കില്‍ പങ്കുവെച്ചതിനു വിശദീകരണം നല്‍കേണ്ടി വന്ന സംഭവത്തില്‍ പ്രതികരിച്ച് പോസ്റ്റ് പങ്കുവെച്ച പൊലീസ് ഉദ്യോഗസ്ഥന്‍ ഉമേഷ് വള്ളിക്കുന്ന്.</p>
      <p>ആ സിനിമയില്‍ കാണാന്‍ പാടില്ലാത്ത ഭാഗമുണ്ടെങ്കില്‍ അത് സെന്‍സര്‍ ബോര്‍ഡ് തീരുമാനിക്കേണ്ട വിഷയമാണെന്നും ഉമേഷ് വള്ളിക്കുന്ന് ഡൂള്‍ ന്യൂസിനോട് പറഞ്ഞു.</p>
      <p>“ഞാന്‍ സംഭാഷണഭാഗം പങ്കുവെച്ച കാടു പൂക്കുന്ന നേരം ഇന്ത്യന്‍ സിനിമ അംഗീകരിച്ച സിനിമയാണ്. 5 സംസ്ഥാന അവാര്‍ഡുകളും ഒരു നാഷണല്‍ അവാര്‍ഡും പനോരമ അവാര്‍ഡും കിട്ടിയ സിനിമയാണ് കാടു പൂക്കുന്ന നേരം.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ആ സിനിമ ഇഷ്ടപ്പെട്ടതു കൊണ്ടാണ് ഷെയര്‍ ചെയ്തത്. ഇഷ്ടപ്പെട്ടു എന്നു മാത്രമേ എഴുതിയിട്ടുള്ളൂ.<br/>ഇഷ്ടപ്പെടാനുള്ള കാരണം, കേരളത്തിലെ ഏത് പൊലീസുകാരനോടും ആരാണ് മാവോയിസ്റ്റ് എന്നു ചോദിച്ചാല്‍ ഇതേ ഉത്തരമായിരിക്കും പറയുക. മാവോയിസം വേറെ, കേരളത്തിലെ മാവോയിസം എന്നു പറയുന്ന സംഭവം വേറെ.</p>
      <p>പുസ്തകം വായിക്കുന്നവരും എഴുതുന്നവരും ചോദ്യം ചോദിക്കുന്നവരും മാവോയിസ്റ്റുകളാണെന്നുള്ള ധാരണയാണിപ്പോഴുള്ളത്. ഇത്തരം സിനിമകള്‍ക്ക് പകരം  പുലിമുരുകനും ലൂസിഫറും പോലുള്ള പൊലീസുകാരന്റെ നെഞ്ചത്തു കയറുന്ന സിനിമകള്‍ മാത്രം കണ്ടാല്‍ പോരല്ലോ.”- ഉമേഷ് വള്ളിക്കുന്ന് പറഞ്ഞു.</p>
      <related>
        <a href="https://www.doolnews.com/police-share-uapa-support-dialogue-from-kaadu-pookkunna-neram-movie-head-police-seek-clarification123.html?utm_source=doolnews&amp;utm_medium=related"/>
      </related>
      <p>ഇതിനു മുമ്പ് ശബരിമല വിഷയത്തില്‍ കോഴിക്കോട് മിഠായിത്തെരുവില്‍ ക്രമസമാധാനം സ്ഥാപിക്കുന്നതില്‍ പിഴവുപറ്റി എന്ന് അഭിപ്രായപ്പെട്ടതിനു  ഇദ്ദേഹത്തിനെതിരെ നടപടി സ്വീകരിച്ചിരുന്നു.</p>
      <p>ആ സംഭവത്തിലെ കാര്യങ്ങള്‍ ഇപ്പോള്‍ വിശദീകരണം ചോദിച്ചുകൊണ്ടുള്ള കത്തില്‍ പരാമര്‍ശിച്ചത് രീതി ശരിയല്ല. പിന്നെ അതില്‍ ഉപയോഗിച്ച ഭാഷയിലും പോരായ്മകളുണ്ട്. വിശദീകരണം 12ാം തീയതി തന്നെ ഞാന്‍  നല്‍കിയിട്ടുണ്ട്.” അദ്ദേഹം പറഞ്ഞു.</p>
      <p>ഡോക്ടര്‍ ബിജു സംവിധാനം ചെയ്ത കാടു പൂക്കുന്ന നേരം എന്ന സിനിമയിലെ മാവോയിസ്റ്റ്, യു.എ.പി.എ വിഷയങ്ങള്‍ ചര്‍ച്ച ചെയ്യുന്ന സിനിമയിലെ രണ്ടു കഥാപാത്രങ്ങളുടെ ഡയലോഗുകളാണ് പൊലീസ് ഉദ്യോഗസ്ഥന്‍ ഷെയര്‍ ചെയ്തിരുന്നത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>‘കാടു പൂക്കുന്ന നേരം എന്ന സിനിമയിലെ ഏറ്റവും ആകര്‍ഷിച്ച ഭാഗങ്ങളിലൊന്ന് ഈ സംഭാഷണമായിരുന്നു. മൂന്നു വര്‍ഷം കഴിയുമ്പോഴും അത് കേരളത്തിന്റെ നെഞ്ചില്‍ കത്തിനില്‍ക്കുന്നു’ എന്ന കുറിപ്പോടെയാണ്‌പോസ്റ്റ് ഉമേഷ് ഷെയര്‍ ചെയ്തിരുന്നത്. ഇതേപ്പറ്റി കോഴിക്കോട് കമ്മീഷണര്‍ എ.വി ജോര്‍ജ് വിശദീകരണം തേടിയിട്ടുണ്ട്. യു.എ.പി.എക്ക് എതിരെയുള്ള നടപടികളെ എതിര്‍ക്കുന്നെന്ന സൂചന നല്‍കുന്ന പോസ്റ്റെന്നാണ് ഇതിനെക്കുറിച്ച് കമ്മീഷണര്‍ വിശദീകരിക്കുന്നത്.</p>
      <figure>
        <iframe src="https://www.youtube.com/embed/VagkJ0Tc7f8" width="560" height="315" data-service="Youtube" scrolling="no"/>
      </figure>
    </article>
  </body>
</html>