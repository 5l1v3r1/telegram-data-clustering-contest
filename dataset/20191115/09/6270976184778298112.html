<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/15/sprava-po-vab-banku-prodovzhuyetsya-sud-zobov-yazav-ekszastupnyka-golovy-nbu-pysaruka-vnesty-zastavu-5-mln-grn/"/>
    <meta property="og:site_name" content="Рубрика"/>
    <meta property="article:published_time" content="2019-11-15T09:49:13+00:00"/>
    <meta property="og:title" content="Справа по VAB Банку продовжується: Суд зобов'язав ексзаступника голови НБУ Писарука внести заставу 5 млн грн"/>
    <meta property="og:description" content="Вищий антикорупційний суд обрав запобіжний захід екс-першому заступнику голови НБУ Олександру Писаруку, якого НАБУ вважає одним із головних підозрюваних у справі про видачу 1,2 млрд грн стабкредиту VAB Банку, у вигляді застави 5 млн грн без тримання під вартою. Як передає “Інтерфакс-Україна” з зали суду, суд надав 5 днів на внесення цієї суми. Прокурор просив […]"/>
  </head>
  <body>
    <article>
      <h1>Справа по VAB Банку продовжується: Суд зобов'язав ексзаступника голови НБУ Писарука внести заставу 5 млн грн</h1>
      <address><time datetime="2019-11-15T09:49:13+00:00">15 Nov 2019, 09:49</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/oleksandr-pysaruk-860x580-c-1.jpeg"/>
      </figure>
      <p>Олександр Писарук<br/><b><b>Вищий антикорупційний суд обрав запобіжний захід екс-першому заступнику голови НБУ Олександру Писаруку, якого НАБУ вважає одним із головних підозрюваних у справі про видачу 1,2 млрд грн стабкредиту VAB Банку, у вигляді застави 5 млн грн без тримання під вартою.</b></b></p>
      <p>Як передає <a href="https://ua.interfax.com.ua/news/general/624823.html">“Інтерфакс-Україна”</a> з зали суду, суд надав 5 днів на внесення цієї суми.</p>
      <p>Прокурор просив суворіших заходів: взяття під варту на 60 днів з альтернативою внесення застави 30 млн грн, проте суд визначив м’якші забезпечувальні заходи, зобов’язавши підозрюваного не виїжджати з Києва, не спілкуватися зі свідками, здати паспорти й документи для виїзду за кордон і носити електронний засіб контролю.</p>
      <p><b>Писарука хотіли взяти на поруки 14 осіб.</b> Серед них – глава НБУ Яків Смолій, заступники глави НБУ: Катерина Рожкова, Олег Чурій, Дмитро Сологуб, Роман Борисенко; ексглава “Райффайзен Банку” Володимир Лавренчук, голова інвестфонду Dragon Capital Томаш Фіала, член наглядової ради “Фармак” Філя Жебровська, експрезидент “Київстару” Петро Чернишов, депутат Київради Сергій Гусовський, голова правління банку “Авангард” Світлана Корчинська, ексчлен правління VAB банку Ірина Туровцова, президент Американської торговельної палати в України Андрій Гундер.</p>
      <p>Сам Писарук розповів, що кілька років тому, під час його роботи в МВФ, з ним зв’язувалося НАБУ, і вони близько 2 годин по відеозв’язку говорили щодо цієї справи про стабілізаційний кредит. За словами Писарука, у той час він не мав навіть статусу свідка, але відповів на всі питання НАБУ, і що після цієї розмови декілька років нічого не відбувалося.</p>
      <p>Суддя запитувала Писарука, чи має він постійне місце проживання за кордоном і чи має візу до США. Підозрюваний пояснив, що співробітники МВФ мають спеціальний статус проживання у США, що у його паспорті є віза, але в ній написано, що з моменту звільнення з МВФ в’їхати по ній до США він не може.</p>
      <p>Писарук також додав, що у нього є тимчасова (до лютого 2020 року) резиденція у Португалії.</p>
      <p>
        <b>Він також наголосив, що після роботи в МВФ прийняв рішення повернутися в Україну і очолити “Раффайзен банк”.</b>
      </p>
      <p>11 листопада Національне антикорупційне бюро та Спеціалізована антикорупційна прокуратура 11 листопада <a href="https://rubryka.com/2019/11/12/glavu-pravlinnya-rajffajzen-banku-aval-zatrymanogo-naperedodni-nabu-vidpustyly-pislya-ogoloshennya-pidozry/">затримали 7 осіб,</a> яких підозрюють у заволодінні 1,2 мільярда гривень стабілізаційного кредиту, наданого у 2014 році Національним банком України ПАТ “ВіЕйБі Банк”.</p>
      <p>Серед затриманих – Олександр Писарук, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд.</p>
    </article>
  </body>
</html>