<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425855/h-dwdekanhsos-apoxairethse-xthes-ton-giwrgo-spano"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T09:05:01+00:00"/>
    <meta property="og:title" content="Η Δωδεκάνησος αποχαιρέτησε χθες τον Γιώργο Σπανό"/>
    <meta property="og:description" content="Πλήθος κόσμου αποχαιρέτησε χθες το απόγευμα, τον Δωδεκανήσιο επιχειρηματία Γιώργο Σπανό, έναν άνθρωπο που υπήρξε γνήσιος, αυθεντικός και λαϊκός, με κοινωνικές ευαισθησίες και παράλληλα οραματιστή για την ανάπτυξη του τόπου μας."/>
  </head>
  <body>
    <article>
      <h1>Η Δωδεκάνησος αποχαιρέτησε χθες τον Γιώργο Σπανό</h1>
      <address>
        <time datetime="2019-11-15T09:05:01+00:00">15 Nov 2019, 09:05</time>
      </address>
      <p>
        <b>Πλήθος κόσμου αποχαιρέτησε χθες το απόγευμα, τον Δωδεκανήσιο επιχειρηματία Γιώργο Σπανό, έναν άνθρωπο που υπήρξε γνήσιος, αυθεντικός και λαϊκός, με κοινωνικές ευαισθησίες και παράλληλα οραματιστή για την ανάπτυξη του τόπου μας.</b>
      </p>
      <p>Εκατοντάδες Ροδίτες και Ροδίτισσες, βρέθηκαν χθες το απόγευμα στο νεκροταφείο του Ταξιάρχη, ενώ έκδηλο ήταν το κλίμα συγκίνησης που επικρατούσε.</p>
      <p>Ο Γιώργος Σπανός ιδρυτής και πρόεδρος της ναυτιλιακής εταιρείας Dodekanisos Seaways, πέθανε προχθές σε ηλικία 69 ετών, μετά από πολύμηνη μάχη με την επάρατη νόσο.</p>
      <p>Στο τελευταίο αντίο το «παρών» έδωσαν εκτός από την οικογένεια και τους φίλους τους, οι εκπρόσωποι των τοπικών αρχών και πληθος κόσμου, ενδεικτικό της εκτίμησης που υπήρχε στο πρόσωπο του εκλιπόντος.</p>
      <figure>
        <img src="https://www.rodiaki.gr/medias/2019/11/14/da125e57ba586900573d0a8371d6fc20.jpg"/>
      </figure>
      <p><b>Συλλυπητήρια από τον περιφερειάρχη</b><br/>Σε συλλυπητήρια δήλωση για την απώλεια του επιχειρηματία Γιώργου Σπανού προχώρησε χτες ο περιφερειάρχης Γιώργος Χατζημάρκος. Ειδικότερα, επισημαίνει τα εξής: «Η είδηση του θανάτου του επιχειρηματία Γιώργου Σπανού, μας βρίσκει ενωμένους στη θλίψη και στη συμπαράσταση προς τους δικούς του ανθρώπους, για την απώλειά τους. Η αγάπη του για τον τόπο του, τον παρακίνησε να δημιουργήσει την “Dodekanisos Seaways”, στην προσπάθειά του να φέρει τα νησιά και τους κατοίκους τους, πιο κοντά. Είναι η κληρονομιά που αφήνει πίσω του. Θερμά συλλυπητήρια στην οικογένεια και τους οικείους του».</p>
      <p><b>Συλλυπητήριο μήνυμα της Μίκας Ιατρίδη</b><br/>«Ο Γιώργος Σπανός αφήνει ανεξίτηλο το αποτύπωμά του στην οικονομική, επιχειρηματική και κοινωνική ζωή του τόπου μας.</p>
      <p>Η οξυδέρκεια, η εργατικότητα, η απλότητα και η αγάπη του για τα Δωδεκάνησα τον κατέστησαν πρωτοπόρο, πολυδιάστατο και επιτυχημένο επιχειρηματία με σπουδαίο κοινωνικό έργο.</p>
      <p>Με το δημιούργημά του, την Dodekanisos Seaways, άνοιξε νέους θαλάσσιους δρόμους και έκανε πράξη το όραμά του για την ανάπτυξη και την καθημερινή σύνδεση των νησιών μας μεταξύ τους.</p>
      <p>Στην οικογένεια και τους οικείους του εκφράζω τα πιο βαθιά μου συλλυπητήρια».</p>
      <p><b>Ο Δημήτρης Γάκης</b><br/>«Τα Δωδεκάνησα έχασαν σήμερα έναν δικό τους, από τα σπλάχνα τους, οραματιστή.</p>
      <p>Ο Γιώργος Σπανός με το σπινθηροβόλο βλέμμα του και την καυστική γλώσσα του ήταν ένας άνθρωπος που υλοποιούσε με πάθος αυτό που του καρφωνόταν στο κεφάλι του.</p>
      <p>Υπήρξε ένας ισχυρογνώμων άνθρωπος, ισχυρογνώμων όχι στην άποψή του αλλά κυρίως στα όνειρά του. Δίκαιος και έντιμος όμως χωρίς συμβιβασμούς και περικοκλάδες, όπως του άρεσε να λέει.</p>
      <p>Ήθελε να εκμηδένισει τις αποστάσεις μεταξύ των νησιών μας, ήθελε να δημιουργήσει μια «τεράστια γέφυρα» από το Καστελόριζο μέχρι τη Σάμο. Και τα κατάφερε με τα καράβια του και έδωσε μια διαφορετική διάσταση στη νησιωτικότητα, μια διαφορετική διάσταση στην απομόνωση των νησιών. Του οφείλουμε πολλά.</p>
      <p>Θερμά συλλυπητήρια στην οικογένεια του και στους συνεργάτες του».</p>
      <p><b>O δήμαρχος Κω</b><br/>«Τα νησιά μας καταγράφουν μια μεγάλη απώλεια με τον θάνατο του Γιώργου Σπανού.</p>
      <p>Ο Γιώργος Σπανός, άξιο τέκνο της Δωδεκανήσου, οραματιστής και δημιουργικός άνθρωπος, ένωσε τις κοινωνίες των νησιών μας με αποτελεσματικό τρόπο.</p>
      <p>Με αγάπη για τα νησιά μας, στήριξε την τουριστική και οικονομική ανάπτυξή τους.</p>
      <p>Όλοι οι Δωδεκανήσιοι του οφείλουμε πολλά.</p>
      <p>Στην οικογένεια, στους φίλους και στους συνεργάτες του εκφράζω τα θερμά μου συλλυπητήρια».</p>
      <p><b>O δήμαρχος Λέρου</b><br/>«Με την παρούσα επιστολή εκφράζω εκ μέρους της Λεριακής κοινωνίας τη βαθιά μου θλίψη για την απώλεια του αείμνηστου Γεωργίου Σπανού.</p>
      <p>Ο εκλιπών ήταν ένας γνήσιος πατριώτης που πραγματοποίησε το όραμά του ενώνοντας τα Δωδεκάνησα από άκρη σε άκρη, δίνοντας ζωή σε όλα τα νησιά μας μέσω των ναυτιλιακών και εμπορικών του δραστηριοτήτων.</p>
      <p>Θερμά και ειλικρινή συλλυπητήρια στην οικογένεια και στους οικείους του εκλιπόντος».</p>
      <p><b>O δήμαρχος Χάλκης</b><br/>«Ο δήμαρχος Χάλκης Άγγελος Φραγκάκης εκφράζει τα θερμά του συλλυπητήρια για τον θάνατο του Γεώργιου Σπανού, ενός άκρως επιτυχημένου αυτοδημιούργητου ανθρώπου με πραγματικό όραμα για τον τόπο. Η επιχειρηματική του δράση και ειδικά η Ναυτιλιακή του εταιρεία Dodekanisos Seaways βοήθησαν τα μέγιστα στην ανάπτυξη όλων των νησιών της Δωδεκανήσου και ιδιαίτερα των μικρών όπως η Χάλκη.</p>
      <p>Είμαστε σίγουροι όλοι οι νησιώτες ότι τα άξια παιδιά του και οι ικανότατοι συνεργάτες του θα συνεχίσουν να υλοποιούν το μεγάλο όνειρό του, να ενώσει όλη τηΔωδεκάνησο και να δώσει ζωή σε όλα τα μικρά νησιά.</p>
      <p>Καλό Παράδεισο, Καπετάνιε!»</p>
      <p><b>Ψήφισμα του Δ.Σ. Λειψών</b><br/>«Ο δήμαρχος, το δημοτικό συμβούλιο και σύσσωμη η κοινωνία των Λειψών εκφράζουν τη βαθύτατη θλίψη τους για την απώλεια του Επίτιμου δημότη Λειψών Γιώργου Σπανού.</p>
      <p>Στο άκουσμα του θανάτου του ανθρώπου που συνέβαλε καθοριστικά στην άρση της απομόνωσης του ακριτικού νησιού μας, οι καμπάνες ήχησαν νεκρώσιμα, όπως θα συνέβαινε για κάθε Λειψιώτη. Γιατί ο Γιώργος Σπανός υπήρξε πατριώτης. Ήταν ένας από εμάς. Μας αγάπησε και τον αγαπήσαμε.</p>
      <p>Υπήρξε ο άνθρωπος που έφερε πιο κοντά όλους τους Δωδεκανησίους, που ένωσε το Βόρειο με το Νότιο Αιγαίο, που έκανε τις μετακινήσεις στην περιοχή μας πιο ανθρώπινες, μειώνοντας την ταλαιπωρία και αυξάνοντας τις επιλογές μας, που συνέβαλε καταλυτικά στην οικονομική ανάπτυξη του τόπου μας, που, με λίγα λόγια, έφερε τον πολιτισμό στην περιφερειακή ακτοπλοΐα.</p>
      <p>Οι άνθρωποι πεθαίνουν όταν τους ξεχνάμε, και συ Γιώργο Σπανέ με πολύ κόπο και αμέτρητες θυσίες κέρδισες επάξια την αιώνια μνήμη, αλλά και μια ιδιαίτερη θέση στην εξέδρα των σπουδαίων αυτού του τόπου, για τη μοναδική παρακαταθήκη που μας άφησες.</p>
      <p>Όσο το «Πορτοκαλί» θα συνυπάρχει με το «Γαλάζιο» θα υπάρχεις μέσα στις καρδιές και στο μυαλό μας.</p>
      <p>Αιωνία σου η Μνήμη</p>
      <p>O Δήμαρχος Λειψών Φώτης Μάγγος</p>
      <p>Ο Πρόεδρος ΔΣ Θεολόγος Γαμπιέρης»</p>
      <p><b>Ο δήμος Μεγίστης</b><br/>«Ο δήμος Μεγίστης στο άκουσμα είδησης θανάτου του Γεωργιου Σπανού εκφράζει τα πιο ειλικρινή του συλλυπητήρια στην οικογένεια και τους οικείους του.</p>
      <p>Πατριώτης, αγωνιστής πάντα με το βλέμμα στο μέλλον.</p>
      <p>Οι προσεγγίσεις της Dodekanisos Seaways στο νησί μας πολλά χρόνια τώρα μετέτρεψαν την έννοια της απομόνωσης να δείχνει πολύ μακρινή ανάμνηση.</p>
      <p>Ας είναι ελαφρύ το χώμα που θα τον σκεπάσει».</p>
      <p><b>Το Οικονομικό Επιμελητήριο</b><br/>«Με το άγγελμα του θανάτου του επιχειρηματία Γιώργου Σπανού το Διοικητικό Συμβούλιο του Οικονομικού Επιμελητηρίου Δωδεκανήσου συνήλθε σε έκτακτη συνεδρίαση και αποφάσισε τα ακόλουθα:</p>
      <p>1ον. Να εκφραστούν θερμά συλλυπητήρια στους οικείους και τους συγγενείς του εκλιπόντος.</p>
      <p>2ον. Να παραστεί μέλος το Δ.Σ. στην εξόδιο ακολουθία.</p>
      <p>3ον. Αντί στεφάνου να κατατεθεί ποσό 50€ στο σύλλογο βοήθειας παιδιών με νεοπλασματική ασθένεια «Save an Angel» εις μνήμην του.</p>
      <p>4ον. Να δημοσιευτεί το παρόν ψήφισμα στις τοπικές εφημερίδες της Ρόδου.</p>
      <p>Ο Γιώργος Σπανός υπήρξε από τα παιδικά του χρόνια ένας πραγματικός αγωνιστής της ζωής, αργότερα ένας καλός οικογενειάρχης, ένας θαρραλέος και πρωτοπόρος επιχειρηματίας, ένας σύγχρονος οραματιστής της Δωδεκανήσου στον κλάδο της ναυτιλίας και γενικά των επιχειρήσεων.</p>
      <p>Ας είναι η μνήμη του αιωνία και η πορεία της ζωής του παράδειγμα προς μίμηση. Αιωνία σου η μνήμη, άξιο τέκνο της Δωδεκανήσου.</p>
      <p>
        <b>Για το Διοικητικό Συμβούλιο.<br/>Ο πρόεδρος του Οικονομικού Επιμελητηρίου Ελλάδας, τμήμα Δωδεκανήσου<br/><br/>Κωστής Γ. Ζωγραφίδης».</b>
      </p>
      <p><b>Η Ομοσπονδία Δωδεκανησιακών Σωματείων Αθηνών-Πειραιώς</b><br/>«Το Διοικητικό Συμβούλιο της Ομοσπονδίας μας, συνήλθε εκτάκτως, επειδή πληροφορήθηκε το θλιβερό άγγελμα του αιφνίδιου θανάτου του Γιώργου Σπανού, με πολύχρονη και σημαντική προσφορά σε όλη τη Δωδεκάνησο εξασφαλίζοντας, μεταξύ άλλων μέσω της εταιρείας του, την καθημερινή αξιόπιστη σύνδεση των νησιών μας, αποφασίζει ομόφωνα</p>
      <p>1. Να εκφράσει τα ειλικρινή συλλυπητήρια στην οικογένεια του εκλιπόντος</p>
      <p>2. Το παρόν ψήφισμα να δημοσιευθεί στα Παροικιακά Έντυπα».</p>
      <p><b>Ο Σύλλογος Νέων</b><br/>«Το Δ.Σ. του Συλλόγου Απανταχού Δωδεκανησίων Νέων συνεδρίασε σήμερα 13/11/2019, ημέρα Τετάρτη, αφότου τα μέλη του πληροφορήθηκαν με αίσθημα βαθύτατης θλίψης το θάνατο, μετά από μια πολύμηνη άνιση μάχη με την επάρατη νόσο, του προέδρου της Dodekanisos Seaways, Γεωργίου Σπανού.</p>
      <p>Ο Γεώργιος Σπανός με την επιχειρηματική του δράση και το έργο του συνετέλεσε στην ανάπτυξη του πανδωδεκανησιακού πνεύματος ενώνοντας όλα τα νησιά της Δωδεκανήσου.</p>
      <p>Σε αυτές τις εξαιρετικά δύσκολες ώρες, απευθύνουμε στην οικογένεια και στους οικείους του, τα ειλικρινή μας συλλυπητήρια για τον απροσδόκητο θάνατό του.</p>
      <p>«Ας αναπαύεται εν ειρήνη»</p>
      <p>Το Δ.Σ. αποφάσισε:</p>
      <p>1. Να διαβιβασθούν τα ειλικρινή συλλυπητήρια του Συλλόγου στους οικείους του εκλιπόντος και στην Dodekanisos Seaways</p>
      <p>2. Μέλη και εκπρόσωποι του Συλλόγου μας να παραστούν στην κηδεία και</p>
      <p>4.Το ψήφισμα αυτό να δημοσιευθεί στα τοπικά δωδεκανησιακά μέσα ενημέρωσης.</p>
      <p>
        <b>Για το Σύλλογο Απανταχού Δωδεκανησίων Νέων,<br/>Ο Πρόεδρος, Στέργος Κασέκας<br/><br/>Ο Γεν. Γραμματέας, Γρηγόρης Χατζηαντωνίου».</b>
      </p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425792/giwrgos-spanos-arxikapetanios-ths-zwhs"/>
        <a href="https://www.rodiaki.gr/article/425785/shmera-to-teleytaio-antio-ston-giwrgo-spano"/>
        <a href="https://www.rodiaki.gr/article/425728/apebiwse-prin-apo-ligo-o-epixeirhmatias-giwrgos-spanos"/>
      </related>
    </article>
  </body>
</html>