<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/borisov-balkanite-imat-golyamo-bdeshche-406780.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T09:58:00+00:00"/>
    <meta property="og:title" content="Борисов: Балканите имат голямо бъдеще"/>
    <meta property="og:description" content="Премиерът е в Гърция за Четвъртата среща на високо равнище"/>
  </head>
  <body>
    <article>
      <h1>Борисов: Балканите имат голямо бъдеще</h1>
      <address>
        <time datetime="2019-11-15T09:58:00+00:00">15 Nov 2019, 09:58</time>
      </address>
      <p>„Това, което ме тревожи, е разделението на обществото в Република Северна Македония по темата Европейски съюз. Една държава трябва да има много ясна заявка от всички партии, от цялата политическа класа, че това е дългосрочен път“. Това заяви министър-председателят Бойко Борисов в изказването си пред участниците в Четвъртата среща на високо равнище в Солун. Премиерът Борисов посочи, че усилията на Република Северна Македония и Албания в посока на европриобщаването трябва да бъдат огромни и ясни и допълни, че ще продължи да помага на колегата си Заев в тази посока.</p>
      <p>На срещата са премиерите на Гърция и Република Северна Македония Кирякос Мицотакис и Зоран Заев.</p>
      <p>В речта си по време на форума министър-председателят Бойко Борисов заяви, че Балканите имат голямо бъдеще. „Перспективата е напред – бизнес, туризъм, енергетика – и това го правим. Връщането назад е пагубно“, подчерта още премиерът Борисов.</p>
      <p>В изказването си в Солун българският министър-председател отбеляза и доброто сътрудничество в областта на сигурността и опазването на външните граници на ЕС. Борисов посочи, че страната ни има нула миграция и изрази готовност активната работа в тази посока да продължи.</p>
      <p>Премиерът Бойко Борисов заяви, че през месец декември във Варна ще се проведе Четиристранната среща между България, Гърция, Румъния и Сърбия, която е традиционна платформа за затвърждаването на регионалното икономическо и политическо сътрудничество. </p>
      <p>Премиерът Борисов се срещна и с посланика на САЩ в Гърция Джефри Пиат. </p>
      <p>Акцент по време на срещата бе диверсификацията на източниците и маршрутите за доставка на природен газ за България и региона на Югоизточна Европа. Министър-председателят Борисов припомни постигнатия напредък по изграждането на газовата връзка Гърция-България, която е от стратегическо значение за гарантиране енергийната сигурност в региона.</p>
      <figure>
        <img src="https://nws2.bnt.bg/p/3/p/3p1a2324-722805-810x0.jpg"/>
      </figure>
      <p>Премиерът акцентира и върху извършените от началото на 2019 г. до момента доставки на втечнен природен газ за българския пазар - 396 млн. куб. метра, в това число 182 млн. куб. метра газ с произход САЩ.</p>
      <p>Премиерът Бойко Борисов и посланик Пиат обсъдиха и участието на България като акционер в проекта за изграждане на терминал за втечнен природен газ до Александруполис, Гърция.</p>
      <p>Българската страна е взела решение да участва с 20% в капитала на проектната компания. В момента „Булгаргаз" прави анализ за количествата втечнен природен газ, които предстои да резервира в рамките на втората обвързваща фаза на пазарния тест.</p>
      <p>В хода на разговора беше дадена висока оценка за сътрудничеството между България и САЩ в областта на сигурността и отбраната като партньори в НАТО.</p>
    </article>
  </body>
</html>