<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/tavoltartasi-inditvanyt-terjesztett-elo-az-ugyeszseg-a-bujakon-sulyos-testi-sertest-elkoveto-ferfi-ugyeben/186679"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-15T09:45:00+00:00"/>
    <meta property="og:title" content="Távoltartási indítványt terjesztett elő az ügyészség a Bujákon súlyos testi sértést elkövető férfi ügyében"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Távoltartási indítványt terjesztett elő az ügyészség a Bujákon súlyos testi sértést elkövető férfi ügyében</mark>
      </h1>
      <address><time datetime="2019-11-15T09:45:00+00:00">15 Nov 2019, 09:45</time> by <a rel="author">MTI</a></address>
      <p>
        <b>Távoltartási indítványt terjesztett elő az ügyészség a Bujákon súlyos testi sértést elkövető férfi ügyében - közölte az MTI-vel a Nógrád megyei főügyész pénteken. </b>
        <b>Távoltartási indítványt terjesztett elő az ügyészség a Bujákon súlyos testi sértést elkövető férfi ügyében - közölte az MTI-vel a Nógrád megyei főügyész pénteken.</b>
      </p>
      <p>Bóna Gyula elmondta: a Pásztói Járási Ügyészség az illetékes Salgótarjáni Járásbíróság nyomozási bírája felé indítványt tett arra, hogy rendelje el az ügy gyanúsítottjának a sértettől való távoltartását, amit, a bűnismétlés megakadályozása érdekében, négy hónapra javasolnak.</p>
      <p>Mint ismertette, a járási ügyészségre szerdán érkezett meg a pásztói rendőrkapitányság bűnügyi osztálynak előterjesztése, amely távoltartás elrendelését javasolta azzal az 52 éves miskolci illetőségű férfivel szemben, aki november 9-én Bujákon bántalmazta nőismerősét.</p>
      <figure>
        <img src="http://media.borsonline.hu/cikk/20/192271/big-lead/650x360/2024722_2024026-elotte-facebook.jpg"/>
      </figure>
      <p>Ezt követően a sértett jogi képviselője útján maga is indítványozta a távoltartás elrendelését az ügyészségen - tette hozzá.</p>
      <p>A főügyész elmondta: az ügyészség indítványa arra irányul, hogy a nyomozási bíró írja elő a gyanúsított részére, <b>hogy a sértettel - közvetlenül vagy közvetve - ne lépjen kapcsolatba, illetve tőle, vagy az ő tényleges tartózkodási helyétől, munkahelyétől, az általa rendszeresen látogatott intézményektől vagy egyéb helytől, különösen nevelési, nevelési-oktatási- vagy gyógykezelés céljából látogatott egészségügyi intézménytől, vallásgyakorlása során látogatott épülettől tartsa távol magát.</b></p>
      <p><a href="http://www.borsonline.hu/aktualis/sajat-notarsai-hibaztatjak-a-facebookon-segitseget-kero-osszevert-anyukat/186652">A nő a saját Facebook-oldalán fényképekkel osztotta meg a párkapcsolatában történteket. </a>Azt írta:<b> a férfi - aki katonai főiskolát végzett és alezredes - nem először bántalmazta. Ezúttal eltörte az orrát, a fejét és a testét ököllel szétzúzta, a haját kitépte, és majdnem megfojtotta egy bujáki szállón múlt szombaton. A rendőrök a férfit elfogták, és súlyos testi sértés bűntett gyanúja miatt hallgatták ki gyanúsítottként.</b></p>
      <p>
        <mark>A Honvédelmi Minisztérium az MTI megkeresésére szerdán közölte, hogy az eset kapcsán intézkedtek az érintett tartalékos katona szolgálati viszonyának soron kívüli megszüntetéséről.</mark>
      </p>
    </article>
  </body>
</html>