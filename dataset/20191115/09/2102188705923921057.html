<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/15/653741/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T09:10:00+00:00"/>
    <meta property="og:title" content="Бюджет у фіналі: як &quot;слуги народу&quot; ухвалювали кошторис-2020 і що змінили в ньому"/>
    <meta property="og:description" content="Депутати ухвалили бюджет-2020. Навколо чого точилися найбільші суперечки і якими виявилися фінальні правки?"/>
  </head>
  <body>
    <article>
      <h1>Бюджет у фіналі: як "слуги народу" ухвалювали кошторис-2020 і що змінили в ньому</h1>
      <h2>Депутати ухвалили бюджет-2020. Навколо чого точилися найбільші суперечки і якими виявилися фінальні правки?</h2>
      <address><time datetime="2019-11-15T09:10:00+00:00">15 Nov 2019, 09:10</time> by <a rel="author" href="https://www.epravda.com.ua/authors/5804ee0c4c071/" target="_blank">Галина Калачова</a></address>
      <p>Бюджет-2020 ухвалений. Усе відбулося оперативно — без нічних голосувань під Новий рік і хаотичного розгляду поправок до Податкового та Митного кодексів.</p>
      <p>Причиною такої оперативності став приїзд місії МВФ в Україну. Збалансований бюджет для кредитора завжди є лакмусом для співпраці з країною.</p>
      <p>Бюджет-2020 підтримали 280 депутатів, з них 241 — від фракції "Cлуга народу", 20 позафракційних, 19 членів депутатської групи "За майбутнє".</p>
      <p>Жоден член фракцій "Опозиційна платформа — за життя", "Європейська солідарність", "Батьківщина" та "Голос" не віддав свій голос за бюджет.</p>
      <p>ЕП вже <a href="https://www.epravda.com.ua/publications/2019/10/3/652234/">аналізувала </a>особливості бюджету, поданого 15 вересня, і внесені між першим та другим читаннями <a href="https://www.epravda.com.ua/publications/2019/11/8/653476/">зміни</a>. Зараз — про фінальні коригування кошторису, їх вплив на відносини держави з містами і тривалість дії бюджету в ухваленому вигляді.</p>
      <figure>
        <img src="https://eimg.pravda.com/images/doc/9/4/94570c1-75341169-3109668615714444-57167895905435648-n.jpg"/>
        <figcaption>pravda.com.ua</figcaption>
      </figure>
      <h3>Фінальні штрихи</h3>
      <p>На фінальному етапі розгляду бюджету дискусії точилися навколо таких напрямків.</p>
      <p><b>1. Ресурс для міст: що не отримали, а що здобули.<br/><br/></b>Каменем спотикання під час голосування виявилися зміни до Бюджетного кодексу. Розгляд поправок до нього затягнувся на кілька годин, а ухвалення супроводжувалося криками депутатів про вбивство децентралізації та одіозними заявами про те, що "парламент не повинен думати про баланс бюджету".</p>
      <p>Під час підготовки фінплану з боку міст завжди звучать пропозиції збільшити видатки на основні субвенції (медичну та освітню), різні види соціальних допомог, трансферти. Цей рік не став винятком.</p>
      <p>Асоціація міст України пропонувала збільшити обсяг освітньої субвенції із 77,5 млрд грн до 105 млрд грн з огляду на заплановане протягом року підвищення зарплат педагогам, видатки на програму державних медичних гарантій — із 72,1 млрд грн до 104 млрд грн.</p>
      <p>Розмір додаткової дотації на утримання закладів освіти та охорони здоров'я пропонувалося встановити на рівні не менше 20 млрд грн. У бюджеті закладено 7,9 млрд грн. Субвенцію на інфрастуктуру ОТГ пропонувалося встановити в обсязі 5 млрд грн. Loading...</p>
      <p>Пропонувалося також вирішити проблему забезпечення гарантованих державою пільг на проїзд та зв'язок: або виділити субвенцію, або скасувати пільги. Це давня дискусія. Ще на старті децентралізації держава "спустила" ці функції на місцевий рівень, але не передала для цього ресурс.</p>
      <p>За розрахунками АМУ, держава заборгувала містам 2,2 млрд грн за те, що вони фінансують соціальні пільги власним коштом.</p>
      <p>У повному обсязі жодна з цих пропозицій врахована не була.  </p>
      <p>У рамках підготовки до другого читання Мінфін точково збільшив ресурс на соцзахист педагогів, модернізацію лікарень, закупівлю ліків. Також міста отримали нові джерела наповнення бюджету. Проблема в тому, що з цих "додаткових джерел" можна буде отримати мільйони, тоді як, за розрахунками АМУ, потрібні мільярди.</p>
      <figure>
        <img src="https://eimg.pravda.com/images/doc/c/d/cd3c313-74596183-3109667755714530-8666720343735402496-n.jpg"/>
        <figcaption>pravda.com.ua</figcaption>
      </figure>
      <p>
        <b>2. Як акциз з пального розбалансував бюджет.</b>
      </p>
      <p>Податком розбрату під часу бюджетних баталій стали 13,44% надходжень від акцизу з пального.</p>
      <p>План на 2020 рік був такий: припинити зараховувати його до бюджетів місцевого самоврядування у зв'язку з початком роботи дорожнього фонду. За законом, з 2020 року 100% акцизу з пального повинні надходити до дорожнього фонду.</p>
      <p>Під час розгляду змін до бюджетного кодексу в сесійній залі депутати не погодили позицію Мінфіну та комітету і залишили 13,44% місцевим бюджетам. Це розбалансувало кошторис і призвело до виникнення діри в бюджеті у розмірі 7,7 млрд грн.</p>
      <p>Залишити 13,44% акцизу місцевим бюджетам пропонувала й Асоціація міст України. Аргумент — закладені в бюджеті кошти на ремонт доріг не перекривають "відплив" доходів від акцизу з пального і становлять лише близько 4 млрд грн.</p>
      <p>Після "п'ятихвилинної" перерви тривалістю півтори години депутати відхилили 12 однотипних правок і не затвердили розподіл субвенції на реконструкцію та ремонт доріг між бюджетами різних рівнів.</p>
      <p>
        <b>3. Міста і Кабмін поділили бурштинову ренту.</b>
      </p>
      <p>Розподіл ренти на видобування бурштину між місцевими та центральним бюджетами відбуватиметься за принципом 30 на 70. При цьому ренту отримуватимуть бюджети не всіх міст, а лише тих, де ведеться видобування.</p>
      <figure>
        <img src="https://eimg.pravda.com/images/doc/6/5/65ebf97-74662397-3109666502381322-8279616036563582976-n.jpg"/>
      </figure>
      <p>
        <b>4. Боргом управлятиме окреме агентство. </b>
      </p>
      <p>Зараз функції з управління держборгом належать Мінфіну.  У 2020 році вони перейдуть до нової структури — Державного агентства з управління державним боргом.</p>
      <p>Передбачається, що такий крок дозволить зробити управління держборгом вільним від політичних факторів і дасть змогу більш комплексно та ефективно застосовувати інструменти з управління цією сферою.</p>
      <p>Боргове агентство, зауважують у Мінфіні, зможе використовувати вдосконалені механізми управління ліквідністю і попереджувати кризи неплатоспроможності. У бюджеті на створення агентства закладено 53 млн грн.</p>
      <p>Мінфін відповідатиме лише за стратегію держборгу.</p>
      <p>
        <b>5. Строки медреформи змінилися.</b>
      </p>
      <p>Терміни долучення комунальних закладів охорони здоров'я до програми медичних гарантій переносяться з 1 січня на 1 квітня 2020 року. У першому кварталі медична субвенція зберігається.</p>
      <p>
        <b>6. У держбюджету з'явилося нове джерело доходу.</b>
      </p>
      <p>Воно пов'язане із запуском ринку електроенергії та газу: плата за сертифікацію оператора системи передавання електричної енергії та оператора газотранспортної системи. Заплановані доходи — 0,5 млрд грн.</p>
      <p>
        <b>7. Підтримка аграріїв зменшилася.</b>
      </p>
      <p>Обсяг державної підтримки аграрних виробників обмежено параметром "не більше відсотка від випуску продукції в АПК". Причина обмеження — неповна вибірка цих коштів у 2018-2019 роках.</p>
      <p>Під час доопрацювання бюджету уряд змінив свої плани щодо підтримки сектору. </p>
      <p>Програму на 4,4 млрд грн, яка передбачала компенсацію ставок за кредитами, взятими для купівлі паїв після відкриття ринку землі, замінила більш загальна програма з підтримки сектору на 4 млрд грн. Як розподілятимуть кошти — невідомо.</p>
      <h3>Перспективи перегляду бюджету</h3>
      <p>У 2020 році уряд та депутати прогнозують перегляд бюджету.</p>
      <p>"Доходи бюджету у 2020 році будуть вищими, ніж закладено в проекті закону", — заявила міністр фінансів Оксана Маркарова під час презентації документа. На її думку, бюджет не враховує впливу на економіку ухвалених у "турборежимі" законів.</p>
      <p>Конкретних прогнозів про тотальний перегляд бюджету Маркарова не озвучила, уточнивши, що "за підсумками виконання першого кварталу Кабмін може переглянути кошторис і забезпечити збільшення видатків Державній судовій адміністрації".</p>
      <p>За словами першого заступника фракції "Слуга народу" Олександра Корнієнка, перегляд бюджету можливий за результатами першого півріччя, коли кристалізується ефект від ухвалених законів.</p>
    </article>
  </body>
</html>