<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741857"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T09:56:00+00:00"/>
    <meta property="og:title" content="รวบ&quot;อดีตตร.&quot;พกปืนเข้าศาล มาขอคัดสำเนาคำพิพากษา!"/>
    <meta property="og:description" content="พบอีกแล้วตำรวจนอกราชการ พกอาวุธปืนเข้าศาลบึงกาฬ ก่อนถูกรปภ.รวบ โฆษกศาลยุติธรรมตั้งสำนวนไต่สวนละเมิดอำนาจศาล พร้อมดำเนินคดีอาวุธปืน"/>
  </head>
  <body>
    <article>
      <h1>รวบ"อดีตตร."พกปืนเข้าศาล มาขอคัดสำเนาคำพิพากษา!</h1>
      <address>
        <time datetime="2019-11-15T09:56:00+00:00">15 Nov 2019, 09:56</time>
      </address>
      <figure>
        <img src="https://www.dailynews.co.th/admin/upload/20191115/news_vklglKUvXr170640_533.jpg?v=20191116071"/>
      </figure>
      <p>
        <b>พบอีกแล้วตำรวจนอกราชการ พกอาวุธปืนเข้าศาลบึงกาฬ ก่อนถูกรปภ.รวบ โฆษกศาลยุติธรรมตั้งสำนวนไต่สวนละเมิดอำนาจศาล พร้อมดำเนินคดีอาวุธปืน</b>
      </p>
      <p>เมื่อวันที่ 15 พ.ย.นายสุริยัณห์ หงษ์วิไล โฆษกศาลยุติธรรม เปิดเผยว่า เมื่อเวลาประมาณ 08.15 น.ที่ศาลจังหวัดบึงกาฬ เจ้าหน้าที่ รปภ. ประจำศาลจังหวัดบึงกาฬ ได้ตรวจพบประชาชนที่มาติดราชการศาล พกอาวุธปืน เข้าในบริเวณทางเข้าศาลจังหวัดบึงกาฬ ซึ่งเจ้าหน้าที่รักษาความปลอดภัยของศาลได้ตรวจพบและควบคุมตัวได้ เบื้องต้นทราบชื่อผู้พกพาอาวุธปืนเข้าศาล คือ นายปิยะ ยืนยั่ง อายุ 64 ปี เป็นนายตำรวจนอกราชการ โดยพกพาไว้ในกระเป๋า <br/> <br/>ทั้งนี้สอบสวนเบื้องต้นทราบว่าในวันนี้ นายปิยะ เดินทางมาเพื่อขอคัดถ่ายสำเนาคำพิพากษาในคดีความผิดเกี่ยวกับ พรบ.รับราชการทหาร ซึ่งนายปิยะไม่ใช่คู่ความในคดี เป็นเพียงญาติของจำเลยในคดี ซึ่งขณะนี้อยู่ระหว่างสอบสวนและตั้งสำนวนไต่สวนสวนละเมิดอำนาจศาล พร้อมดำเนินคดีตามความผิดตาม พรบ.อาวุธปืนต่อไป<br/> <br/>ผู้สื่อข่าวรายงานเพิ่มเติมว่า สำหรับการตรวจค้นจับกุมได้ครั้งนี้ เกิดขึ้นภายหลังจากที่นายสราวุธ เบญจกุล เลขาธิการสำนักงานศาลยุติธรรม ได้ลงนามในคำสั่งด่วนที่สุด เรื่องมาตรการรักษาความปลอดภัยในบริเวณศาล ส่งเป็นหนังสือเวียนถึงหัวหน้าหน่วยงานในสังกัดสำนักงานศาลยุติธรรมให้ใช้เป็นแนวทางและถือปฏิบัติโดยเคร่งครัด ซึ่งมีทั้งส่วนที่เกี่ยวกับเจ้าหน้าที่ตำรวจประจำศาล หรือเจ้าหน้าที่ราชทัณฑ์ รวมถึงเจ้าหน้าที่รักษาความปลอดภัยบริเวณศาลโดยเฉพาะในศาลต่างจังหวัดที่ยังใช้ตำรวจจากพื้นที่ร่วมกับ รปภ.ศาล ที่จะมีอัตรากำลังน้อยกว่าในศาลกรุงเทพ ทั้งนี้ในเรื่องมาตรการรักษาความปลอดภัยบริเวณศาล ยังรวมถึงการห้ามนำอาวุธและสิ่งของที่ผิดกฎหมายเข้ามาในบริเวณศาลด้วย หากมีการฝ่าฝืนอาจเป็นความผิดฐานละเมิดอำนาจศาลและกฎหมายอื่น ๆ ที่เกี่ยวข้อง ซึ่งจะทำให้ถูกลงโทษได้.</p>
    </article>
  </body>
</html>