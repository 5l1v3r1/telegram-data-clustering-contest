<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/597441/enas-76xronos-apo-tin-ollandia-trexei-ston-3o-radisson-blu-marathonio-larnakas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T09:48:00+00:00"/>
    <meta property="og:title" content="Ένας 76χρονος από την Ολλανδία τρέχει στον 3ο Radisson Blu Μαραθώνιο Λάρνακας"/>
    <meta property="og:description" content="Σημαντικός αριθμός δρομέων επισκέπτεται το Κέντρο Εγγραφών και Παραλαβής του 3ου Radisson Blu Διεθνή Μαραθώνιο Λάρνακας για να παραλάβει το υλικό συμμετοχής..."/>
  </head>
  <body>
    <article>
      <h1>Ένας 76χρονος από την Ολλανδία τρέχει στον 3ο Radisson Blu Μαραθώνιο Λάρνακας</h1>
      <address><time datetime="2019-11-15T09:48:00+00:00">15 Nov 2019, 09:48</time> by <a rel="author">Sigmalive</a></address>
      <p>Σημαντικός αριθμός δρομέων επισκέπτεται το Κέντρο Εγγραφών και Παραλαβής του 3<sup>ου</sup> Radisson Blu Διεθνή Μαραθώνιο Λάρνακας για να παραλάβει το υλικό συμμετοχής του.</p>
      <p>Σημαντικός αριθμός δρομέων από Κύπρο και διάφορες χώρες του εξωτερικού, όπως Αγγλία, Κίνα, Ρουμανία, Πολωνία, Ολλανδία, Κουρδιστάν, Ρωσία, Ισραήλ και άτομα ασιατικής καταγωγής, πέρασαν την Πέμπτη, 14 Νοεμβρίου 2019, από το Κέντρο Εγγραφών και Παραλαβής του 3<sup>ου</sup> Διεθνούς Μαραθωνίου Λάρνακας για να παραλάβουν το υλικό συμμετοχής τους.</p>
      <p>Το Κέντρο Εγγραφών και Παραλαβής, το οποίο βρίσκεται στη Στέγη Γραμμάτων και Τεχνών Λάρνακας, στην Πλατεία Βασιλέως Παύλου (κτίριο της πρώην Οθωμανικής Τράπεζας), θα είναι ανοικτό μέχρι και την Κυριακή, 17 Νοεμβρίου, ημέρα του αγώνα, από τις 6 το πρωί και θα κλείσει μετά το τέλος του αγώνα.</p>
      <p>Συγκεκριμένα, την Παρασκευή, 15 Νοεμβρίου, το Κέντρο Εγγραφών θα είναι ανοικτό από τις 10.00-19.30, το Σάββατο, 16 Νοεμβρίου, από τις 10.00-18.00, και την Κυριακή, 17 Νοεμβρίου, θα είναι ανοικτό από τις 06:00-μέχρι το τέλος του αγώνα.</p>
      <p>Φέτος, συμμετέχουν στον 3ο Radisson Blu Διεθνή Μαραθώνιο Λάρνακας, δρομείς από 78 χώρες, ενώ μεγάλος αριθμός οργανισμών, αθλητικών φορέων και εταιρειών θα βρεθούν την Κυριακή, 17 Νοεμβρίου 2019, στην γραμμή εκκίνησης.</p>
      <p>Μεγάλος αριθμός παιδιών συμμετέχουν στον παιδικό αγώνα, McDonalds 1χλμ, και από την πρώτη μέρα έναρξης του Κέντρου Εγγραφής και Παραλαβής, έρχονται να παραλάβουν το υλικό συμμετοχής τους και σε δηλώσεις τους εξέφρασαν τη χαρά τους που θα μετέχουν με τους φίλους τους στον αγώνα και ανυπομονούν να έρθει η Κυριακή για να τρέξουν.</p>
      <p>Δρομείς, οι οποίοι επισκέφτηκαν το Κέντρο Εγγραφών και Παραλαβής του υλικού συμμετοχής του Radisson Blu Διεθνούς Μαραθωνίου Λάρνακας, αφού έβγαζαν φωτογραφίες με το νούμερο συμμετοχής τους μπροστά από οθόνη που έγραφε το όνομα τους ή ομαδικές φωτογραφίες, δήλωναν στο γραφείο Τύπου της διοργάνωσης πως είναι ενθουσιασμένοι που βρίσκονται στην Λάρνακα και θα μετέχουν την Κυριακή στον αγώνα.</p>
      <p>Ένας 81χρονος και ένας 76χρονος στον Μαραθώνιο Λάρνακας</p>
      <p>Στον αγώνα της Κυριακής αναμένεται να τρέξουν ο διάσημος Μαραθωνοδρόμος Hagai Penkar, ο οποίος τρέχει με ειδική κάμερα πάνω του, καθώς και ο διάσημος Μαραθωνοδρόμος Binjamin Shamie, 81 ετών, ο οποίος τρέχει έχοντας στο κεφάλι του ένα ανανά.</p>
      <p>Στο μεταξύ, ο 76χρονος Μαραθωνοδρόμος Emiel De Long βρέθηκε σήμερα στο Κέντρο Εγγραφών και Παραλαβής του Radisson Blu Διεθνούς Μαραθωνίου Λάρνακας, μαζί με πολυπληθή ομάδα από την Ολλανδία, οι οποίοι την Κυριακή θα τρέξουν στον Μαραθώνιο Λάρνακας.</p>
      <p>Σε δηλώσεις του στο γραφείο Τύπου της διοργάνωσης, ο Emiel De Long ανέφερε πως είναι ιδιαίτερα χαρούμενος που βρίσκεται στην Κύπρο και θα τρέξει στην κούρσα του ημιμαραθωνίου των 21χλμ.</p>
      <p>«Εδώ ο καιρός είναι τέλειος, ο κόσμος πολύ φιλικός και δεν νιώθω καθόλου γέρος, νιώθω 45 χρονών», είπε.</p>
      <p>Ερωτηθείς ποιο είναι το μυστικό του και τι τον κάνει να έχει τόση ενέργεια για να τρέχει σε Μαραθώνιο, ο Emiel De Long απάντησε: «Μία καλή γυναίκα», και έδειξε την σύζυγό του, η οποία είναι 71 ετών και θα τρέξει στην κούρσα των 10χλμ.</p>
      <p>«Επιλέγουμε το καλό, υγιεινό φαγητό και ένα πολύ γερό πρωινό καθημερινά για να μας δίνει ενέργεια», κατέληξε.</p>
      <p>
        <b>Την Παρασκευή 15 Νοεμβρίου η Φλόγα του Αυθεντικού Μαραθωνίου της Αθήνας στην Κύπρο</b>
      </p>
      <p>Η Φλόγα του Μαραθωνίου της Αθήνας θα φτάσει την Παρασκευή, 15 Νοεμβρίου, με ειδική πτήση της Aegean, την οποία θα υποδεχθεί η Υπουργός Μεταφορών, Επικοινωνιών και Έργων Βασιλική Αναστασιάδου.</p>
      <p>Η Φλόγα θα ανάψει στις 19.00 στην Εξέδρα των Φοινικούδων σε ειδική τελετή όπου θα ακολουθήσει γιορτή με φαγητό και ποτό.</p>
      <p>Οι εκδηλώσεις, ολοκληρώνονται την Κυριακή, 17 Νοεμβρίου, με τη διεξαγωγή των αγώνων στα πλαίσια του 3ου Radisson Blu Διεθνή Μαραθωνίου Λάρνακας. Οι αγώνες του Μαραθωνίου/Ημιμαραθωνίου ξεκινούν στις 08.00, των 10χλμ στις 10.30, των 5χλμ Ατομικό/Εταιρικό στις 11.45 και ο παιδικός και το Fun Race 1χλμ ξεκινούν στις 13.00.</p>
    </article>
  </body>
</html>