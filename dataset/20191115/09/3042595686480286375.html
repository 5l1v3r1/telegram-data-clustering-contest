<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/jager-haaland-tar-nytt-grep/71822315"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T09:19:39+00:00"/>
    <meta property="og:title" content="Jager Haaland. Tar nytt grep"/>
    <meta property="og:description" content="Ole Gunnar Solskjær har intensivert jakten på Erling Braut Haaland, hevder nettstedet The Athletic."/>
  </head>
  <body>
    <article>
      <h1>Jager Haaland. Tar nytt grep</h1>
      <h2>Ole Gunnar Solskjær har intensivert jakten på Erling Braut Haaland, hevder nettstedet The Athletic.</h2>
      <address><time datetime="2019-11-15T09:19:39+00:00">15 Nov 2019, 09:19</time> by <a rel="author">Thomas Haarstad</a></address>
      <p>Erling Braut Haaland (19) er et av de heiteste navnene i fotball-Europa om dagen. Det er så mye rykter og spekulasjoner at det knapt er mulig å holde seg oppdatert.</p>
      <p>Dagbladet skrev tidligere i uka at Manchester United har tatt det første steget. <a href="https://www.dagbladet.no/sport/solskjaer-er-langt-framme-i-koen/71810469">Ole Gunnar Solskjær skal, etter det Dagbladet erfarer, ha lagt et forslag på bordet</a> og sagt at Erling Braut Haaland er ønsket til Old Trafford.</p>
      <figure>
        <img src="https://dbstatic.no/71749430.jpg?imageId=71749430&amp;width=1024&amp;height=615"/>
        <figcaption><b>INTERESSERT:</b> Manchester United-manager Ole Gunnar Solskjær. Foto: Audun Braastad / NTB Scanpix Vis mer</figcaption>
      </figure>
      <h3>Nytt grep</h3>
      <p>Fredag morgen kommer også <a href="https://theathletic.com/1378931/2019/11/15/exclusive-solskjaer-sends-most-trusted-scout-to-watch-erling-haaland/?source=shared-article">Athletic</a> med Haaland-nytt. Nettstedet skriver at Ole Gunnar Solskjær har bedt speideren Simon Wells om å følge Haaland.</p>
      <p>Forskjellen fra Wells og andre speidere i Manchester United-systemet er at han er Solskjærs personlige speider, skriver nettstedet. Der andre har faste oppdrag, skal Wells få egne oppdrag direkte fra Solskjær.</p>
      <p>
        <b>Og nå skal altså beskjeden ha vært å følge den norske 19-åringen med 22 mål på 16 kamper denne sesongen.</b>
      </p>
      <p>Klubben skal allerede ha speidere i Østerrike, så Athletic mener at Solskjærs beskjed til Wells er et klart signal om interesse.</p>
      <p>Athletic skriver at de to har kjent hverandre siden Wells speidet for Manchester United i Skandinavia, og Wells skal nylig ha blitt forfremmet i speidersystemet.</p>
      <p>The Athletic er et amerikansk sportsnettsted som i sommer begynte å satse på fotball. De hentet flere av Storbritannias mest profilerte journalister, og blir ansett som svært seriøse.</p>
      <h3>Ingen kommentar</h3>
      <p>Manchester United kvittet seg med en rekke offensive førstelagsspillere i sommer. Romelu Lukaku og Alexis Sánchez var blant de to som forlot Old Trafford. Solskjær fikk nylig spørsmål om Haaland på en pressekonferanse, og da svarte han diplomatisk:</p>
      <p>
        <b>- Jeg tror ikke dette er det riktige tidspunktet for meg til å snakke om spisser på andre lag. Jeg snakket om Harry Kane i går, og jeg synes ikke det er riktig for meg å snakke om Erling i dag, sa Solskjær for snaut tre uker siden.</b>
      </p>
      <p>Braut Haaland har fått en rekke spørsmål om framtida, men har naturlig nok parert de fleste spørsmålene fra Dagbladet og andre med «ingen kommentar».</p>
      <p>
        <i>- Juventus, Manchester United og Real Madrid: Hva tenker du?</i>
      </p>
      <p>- Du vet hva jeg kommer til å svare. Ingen kommentar.</p>
    </article>
  </body>
</html>