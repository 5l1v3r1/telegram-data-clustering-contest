<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653743/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T09:38:00+00:00"/>
    <meta property="og:title" content="Держгеокадастр влаштував монополію одного літака на аерофотозйомку"/>
    <meta property="og:description" content="ДП “Українське державне аерогеодезичне підприємство” Держгеокадастру 12 листопада уклало угоду з компанією “Аерогеодезичні технології” про оренду літака на 17,92 мільйона гривень."/>
  </head>
  <body>
    <article>
      <h1>Держгеокадастр влаштував монополію одного літака на аерофотозйомку</h1>
      <address>
        <time datetime="2019-11-15T09:38:00+00:00">15 Nov 2019, 09:38</time>
      </address>
      <p>ДП "Українське державне аерогеодезичне підприємство" Держгеокадастру 12 листопада уклало угоду з компанією "Аерогеодезичні технології" про оренду літака на 17,92 мільйона гривень.</p>
      <p>Про це повідомляють <a href="http://nashigroshi.org/2019/11/15/derzhheokadastr-vlashtuvav-monopoliiu-odnoho-litaka-na-aerofotozyomku-zemli/">Наші гроші</a> з посиланням на дані "<a href="https://prozorro.gov.ua/tender/UA-2019-11-01-002795-b">Прозорро</a>".<br/><br/>Повідомляється, що на листопад-грудень для аерофотознімання обладнанням замовника орендували літак <a href="https://uk.wikipedia.org/wiki/%D0%9B-410">Л-410УВП</a> №820924 <a href="https://russianplanes.net/reginfo/57560">UR-MAG</a>. Обсяг замовлення складає 256 льотних годин по 70 тис грн.</p>
      <p>Закупівлю провели без відкритих торгів за переговорною процедурою із посиланням на відсутність конкуренції.</p>
      <p>Як уже писали <a href="http://nashigroshi.org/2018/12/04/derzhheokadastr-kupyv-shveytsars-kyy-aeroskaner-zemnoi-poverkhni-za-66-mil-yoniv/">"Наші гроші"</a>, у листопаді 2018 року "УкрДАГП" через відкриті торги замовив систему лазерного сканування поверхні Землі LiDAR Leica TerrainMapper LN за 65,88 млн грн. </p>
      <p>Саме під цей комплекс і підбирали літак для оренди. У протоколі нинішньої закупівлі сказано, що літак повинен мати точку стабільного підключення до бортової системи електроживлення напругою 28В / 50А та два сертифіковані виробником фотолюки: один – орієнтовно 670х750 мм і другий – не менше 714х620 мм.</p>
      <p>Секретар тендерного комітету, заступник директора Анатолій Джос заявив, що вказаним вимогам відповідає лише літак Л-410УВП. Тому держпідприємство запросило на переговори компанію "Аерогеодезичні технології", яка має такий літак.</p>
      <p>У <a href="https://avia.gov.ua/portal/derzhavnyj-reyestr-tsyvilnyh-povitryanyh-suden-ukrayiny/">Державному реєстрі цивільних повітряних суден </a>є дев’ять літаків цієї моделі, включно з орендованим. Невідомо, чи відповідають вимогам інші вісім літаків. Якщо ні, то "Аерогеодезичні технології" стали монополістом на таких підрядах "УкрДАГП".</p>
      <p>Створену в квітні 2019 року вінницьку фірму <b>"Аерогеодезичні технології"</b> записано на директорку Ганну Дядікову з Вінниці. Раніше вона керувала вінницьким ТОВ "Бургас" вінничанина Сергія Білозарецького, директором якого зараз є Олексій Заїка.</p>
      <p>У серпні "Аерогеодезичні технології" отримали реєстраційне посвідчення на згаданий літак Л-410УВП 1982 року виготовлення. Раніше він належав авіакомпанії "Авіаекспрес", до того – авіакомпанії "Магеллан", а перед тим – двом німецьким авіакомпаніям.<br/><br/><b>Нагадаємо</b>, <i>14 листопада Верховна Рада попередньо повернула в управління місцевим громадам державні землі за межами населених пунктів, <a href="https://www.epravda.com.ua/news/2019/11/14/653726/">а також запустила ліквідацію Держгеокадастру.</a></i></p>
    </article>
  </body>
</html>