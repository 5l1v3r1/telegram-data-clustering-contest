<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232047/"/>
    <meta property="og:site_name" content="Українська правда"/>
    <meta property="article:published_time" content="2019-11-15T09:57:54+00:00"/>
    <meta property="og:title" content="Завербований Путінцевим: агенту ФСБ з Полтавщини дали 12 років в’язниці"/>
    <meta property="og:description" content="Служба безпеки України заявляє, що агента ФСБ Росії, якого викрили влітку на Полтавщині, засудили до 12 років позбавлення волі."/>
  </head>
  <body>
    <article>
      <h1>Завербований Путінцевим: агенту ФСБ з Полтавщини дали 12 років в’язниці</h1>
      <address>
        <time datetime="2019-11-15T09:57:54+00:00">15 Nov 2019, 09:57</time>
      </address>
      <p>Служба безпеки України заявляє, що агента ФСБ Росії, якого викрили влітку на Полтавщині, засудили до 12 років позбавлення волі.</p>
      <p><b>Джерело: </b><a href="https://ssu.gov.ua/ua/news/1/category/21/view/6714?fbclid=IwAR1k8Cw1iCB1u7vPPxobmDUeQ4RIMNFksgY82vnFMmNf3EydMymRMSxdzus#.p5vqKwkx.dpbs">пресслужба</a> СБУ</p>
      <p><b>Дослівно:</b> "На Полтавщині до 12 років позбавлення волі засуджено агента ФСБ Росії, якого влітку цього року викрила контррозвідка СБУ. </p>
      <figure>
        <img src="https://img.pravda.com/images/doc/b/1/b16f634-zradnyk.jpg"/>
      </figure>
      <p>Крюківський районний суд міста Кременчука визнав агента винним у скоєнні злочину, передбаченого ч. 1 ст. 111 (державна зрада) ККУ.</p>
      <p>Вирок набув законної сили".</p>
      <p><b>Деталі: </b>Відзначається, що під час судового засідання зрадник повністю визнав свою вину.</p>
      <p>Оперативники спецслужби встановили, що експрацівника органів МВС України завербували у 2014 році в анексованому Криму.</p>
      <p>У його вербуванні брали участь співробітники так званого УФСБ РФ у Республіці Крим та м. Севастополь Микола Путінцев та Кирил Сімагін – ексвійськовослужбовці СБУ, які зрадили військовій присязі та перейшли на бік ворога.</p>
      <figure>
        <img src="https://img.pravda.com/images/doc/b/e/be25a5d-putincev.jpg"/>
      </figure>
      <p>Упродовж 2014 – 2019 років агент, який отримав від кураторів позивний "Диментий", за матеріальну винагороду збирав для ФСБ РФ інформацію про військові об’єкти, розвиток суспільно-політичної, соціально-економічної ситуації у Полтавській області та в Україні в цілому.</p>
      <p>Чоловіка затримали 18 липня у Кременчуці.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/13/7231874/"/>
        <a href="https://www.pravda.com.ua/news/2019/11/13/7231871/"/>
        <a href="https://www.pravda.com.ua/news/2019/11/13/7231792/"/>
      </related>
    </article>
  </body>
</html>