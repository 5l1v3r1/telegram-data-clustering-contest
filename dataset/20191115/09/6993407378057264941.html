<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-polyakov-vyklyuchennia-z-fraktsii/30273344.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T09:50:25+00:00"/>
    <meta property="og:title" content="Поляков пов’язує своє виключення з фракції зі збором підписів проти генпрокурора Рябошапки"/>
    <meta property="og:description" content="Народний депутат Антон Поляков, якого виключили з фракції «Слуга народу» 14 листопада, пов’язав це рішення зі свою критикою генерального прокурора Руслана Рябошапки та збором підписів за висловлення й"/>
  </head>
  <body>
    <article>
      <h1>Поляков пов’язує своє виключення з фракції зі збором підписів проти генпрокурора Рябошапки</h1>
      <address>
        <time datetime="2019-11-15T09:50:25+00:00">15 Nov 2019, 09:50</time>
      </address>
      <p>Народний депутат Антон Поляков, якого виключили з фракції «Слуга народу» 14 листопада, пов’язав це рішення зі свою критикою генерального прокурора Руслана Рябошапки та збором підписів за висловлення йому недовіри. Про це він розповів у коментарі кореспондентці Радіо Свобода.</p>
      <p>Напередодні Поляков оприлюднив у своєму Телеграм-каналі скріншот листування, в якому нібито викладені причини його виключення. Невідомий автор повідомлення стверджував, що Поляков пропускає засідання без попередження, голосує врозріз із рішеннями фракції та «підводить у критичні моменти».</p>
      <p>В коментарі Поляков заперечив ці звинувачення, заявивши, що не прогулював, а окремі законопроєкти не підтримував через свої принципи.​</p>
      <p>«У мене прогулів взагалі немає, окрім сьогоднішнього, зараз буде зарахований прогул, тому що я після фракції спілкувався з усіма журналістами. Голосування проти? Ну хлопці, є якісь поодинокі законопроєкти, щодо яких у мене принципова позиція, тому що я був обраний людьми. Так, є позиція та загальна лінія партії, але лінія президента, яка трошки, давайте прямо говорити, відрізняється в деяких питаннях від позиції фракції. Правильно? Правильно. Я маю висловлювати волю виборців. І якщо в якихось законопроєктах проголосував проти чи утримався – це поодинокі випадки, і насправді є депутати, які більше за мене порушували цю партійну дисципліну», – заявив він.</p>
      <p>
        <b>Читайте також: <a href="https://www.radiosvoboda.org/a/news-alyakin-arakhamia-energetychnyi-komitet/30272240.html">Алякін ходив у енергетичний комітет і «залякував депутатів» – Арахамія​</a></b>
      </p>
      <p>За даними сайту Ради, з 29 серпня по 15 листопада 2019 року Поляков не був зареєстрований на двох засіданнях.</p>
      <p>На питання, чому ж тоді, на його думку, фракція його виключила, він продемонстрував футболку з написом «#Знімишапку» та фото генерального прокурора Руслана Рябошапки.</p>
      <p>«Я підписи ходжу збираю на висловлення недовіри нашому генеральному прокурору, тому що він одночасно якісь справи забуває, якісь справи не підписує, а про якісь згадує і незаконно повторне затримання. Перший момент: є подання на зняття недоторканності з народного депутата (позафракційного, Бориса – ред.) Приходька. Це вже розслідувана справа, вона перебуває в одному з київських судів... Подання є, Приходько став влітку депутатом, тому суд зупинився. Рябошапка мені на фракції публічно плюс офіційно відповів, що є ця справа, подання є, але вони розглядають варіанти підписання. Напевно, чорнила чи ручку обирають», – іронізує народний депутат.</p>
      <p>Він також зазначив, що на засіданні, де його виключили, було менше половини членів фракції.</p>
      <p>
        <b>Читайте також: <a href="https://www.radiosvoboda.org/a/news-gpu-zatrymannya-cholovika-deputatky-vid-sluhy-narodu/30272166.html">У ГПУ пояснили, чому затримали чоловіка депутатки від «Слуги народу»​</a></b>
      </p>
      <p>«Я кажу: хлопці, давайте зберемося повним кладом, 254 людини, у присутності президента, Богдана, всіх інших, порушимо питання, перед тим мене виключимо з партії, приймемо всі докази, обговоримо, а потім вже будемо влаштовувати це, голосувати. Після промови Арахамії, що я такий-сякий, мене треба виключити, навіьт не заслухавши мене, вже почалися крики «так, голосуємо» від списочників. Я кажу: хлопці, то навіщо ви мене покликали?» – розповів Поляков.</p>
      <p>Генеральна прокуратура і Руслан Рябошапка наразі публічно не коментували заяв народного депутата.</p>
      <p>15 листопада фракція Верховної Ради «Слуга народу» <a href="https://www.radiosvoboda.org/a/news-polyakov-skorohod-vyklyuchennya-z-fraktsii/30273205.html">виключила зі свого складу народних депутатів</a> Анну Скороход і Антона Полякова. Народний депутат від «Слуги народу» Іван Шинкаренко в ефірі <a href="https://www.youtube.com/watch?v=Fn_UawbgW18">каналу «Рада»</a> розповів, що виключення Полякова обґрунтовують його «неетичною поведінкою всередині фракції».</p>
    </article>
  </body>
</html>