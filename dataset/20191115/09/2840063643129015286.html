<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/15/emanuele-filiberto-choc-sui-social-reali-stanno-tornando-uno-spot_GaibNGRnMtnMoprJgxLCXM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T09:53:00+00:00"/>
    <meta property="og:title" content="Emanuele Filiberto e il 'ritorno' dei Reali? Tutto per spot"/>
    <meta property="og:description" content="Probabilmente il ritorno di 'The Crown' su Netflix dietro all'uscita dell'erede di Casa Savoia"/>
  </head>
  <body>
    <article>
      <h1>Emanuele Filiberto e il 'ritorno' dei Reali? Tutto per spot</h1>
      <address>
        <time datetime="2019-11-15T09:53:00+00:00">15 Nov 2019, 09:53</time>
      </address>
      <p>di Antonella Nesi</p>
      <p>"<b>Buonasera a tutti gli italiani, ho il dovere di annunciare ufficialmente il ritorno della Famiglia Reale</b>". Il <a href="https://www.adnkronos.com/intrattenimento/spettacolo/2019/11/14/emanuele-filiberto-italia-bisogno-guida-stabile-ora-parlo_8L3GupAtMlcZPXTHXudVfJ.html">video pubblicato su Twitter</a> dal principe <b>Emanuele Filiberto, ha stupito parecchie persone</b>. Il nipote dell’ultimo re d’Italia, Umberto II di Savoia, parla di un ritorno della famiglia reale, come a riferirsi a un ritorno in Italia degli eredi di Casa Savoia. "<b>È tempo di tornare a respirare la tranquillità, la fiducia e l'eleganza di cui abbiamo bisogno, oggi più che mai</b>", scandisce Emanuele Filiberto.</p>
      <p>Che poi aggiunge: "Guidata da un forte senso del dovere, la Famiglia reale si pone l'obiettivo di tutelare i cittadini per guardare al futuro con rinnovato ottimismo. Grazie a tutti. I Reali stanno tornando". Ed è proprio quest'ultima frase che ha fatto capire a tutti che si tratta chiaramente di uno spot e che probabilmente Emanuele Filiberto sta pubblicizzando il ritorno in Italia dei reali di 'The Crown', la serie di Netflix con Olivia Colman nei panni della Regina Elisabetta II.</p>
      <p>Proprio ieri, infatti, il colosso dell'intrattenimento via internet ha annunciato il debutto sulla piattaforma, domenica 17 novembre, della terza e attesissima stagione di 'The Crown', la serie originale di successo mondiale sarà disponibile in tutti i Paesi in cui il servizio è attivo.</p>
      <p>Un ritorno che in Italia è legato ad un'operazione di marketing particolare ed inedita: dal 18 novembre, e per 28 giorni, Netflix renderà disponibile a tutti in Italia la prima puntata della terza stagione della serie, senza necessità di essere abbonati. Fino al 15 dicembre infatti, chiunque potrà guardare l’episodio visitando la pagina netflix.com/thecrown tramite il proprio browser web o dispositivo Android. Insomma Emanuele Filiberto servirebbe per lanciare la 'risposta' di Netflix al Fiorello di RaiPlay.</p>
    </article>
  </body>
</html>