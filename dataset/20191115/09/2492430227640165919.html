<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188554/Provincie-trekt-portemonnee-om-Waterbus-interessanter-te-maken-voor-exploitanten"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-15T09:35:13+00:00"/>
    <meta property="og:title" content="Provincie trekt portemonnee om Waterbus interessanter te maken voor exploitanten"/>
    <meta property="og:description" content="De provincie Zuid-Holland gaat meer geld beschikbaar stellen voor de exploitatie van de Waterbus. Op de aanbestedingsprocedure, die eind september afliep, hebben geen partijen gereageerd."/>
  </head>
  <body>
    <article>
      <h1>Provincie trekt portemonnee om Waterbus interessanter te maken voor exploitanten</h1>
      <address>
        <time datetime="2019-11-15T09:35:13+00:00">15 Nov 2019, 09:35</time>
      </address>
      <h4>De provincie Zuid-Holland gaat meer geld beschikbaar stellen voor de exploitatie van de Waterbus. Op de aanbestedingsprocedure, die eind september afliep, hebben geen partijen gereageerd.</h4>
      <p>De provincie heeft een exploitatiebijdrage aangeboden van 5,25 miljoen euro. Dat is hetzelfde bedrag als in het huidige contract. Geen van de partijen, ook niet de huidige exploitanten Arriva en rederij Doeksen, waren ge√Ønteresseerd om voor dat bedrag aan de slag te gaan. Volgens de provincie wordt het bedrag nu opgehoogd naar maximaal bijna 6 miljoen euro.</p>
      <h3>Aanvullende eisen</h3>
      <p>Een van de redenen dat niemand zich voor dit bedrag had ingeschreven, zouden de aanvullende eisen van de provincie zijn. Zo moet het vervoer verduurzaamd worden. In gesprekken tussen de provincie en meerdere marktpartijen blijkt dat die extra eisen de kosten voor het vervoersproject opdrijven.</p>
      <p>In het oorspronkelijke eisenpakket werd gesproken over een periode van tien jaar. De laatste twee jaar moesten de schepen volledig emissie-vrij zijn. Om onder die eis uit te komen, wordt het contract nu twee jaar ingekort, tot acht jaar. Bij de volgende aanbesteding, vanaf 2030, moeten de schepen wel volledig emissieloos zijn.</p>
      <p>Daarnaast hadden de marktpartijen moeite met de eisen van de provincie om ook in de winter naar Kinderdijk te varen en te zorgen voor een betere verbinding tussen Sliedrecht en Dordrecht. Die eisen worden nu grotendeels ingetrokken.</p>
      <related>
        <a href="http://www.rijnmond.nl/nieuws/186805/Voorlopig-geen-kandidaten-voor-exploitatie-Waterbus"/>
      </related>
    </article>
  </body>
</html>