<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425874/kampoyrakhs-tha-dromologhthei-lysh-gia-th-gefyra-sto-xaraki"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T09:20:01+00:00"/>
    <meta property="og:title" content="Καμπουράκης: Θα δρομολογηθεί λύση για τη γέφυρα στο Χαράκι"/>
    <meta property="og:description" content="Για μία δύσκολη στιγμή που περνάει η Ρόδος με τη γέφυρα στο Χαράκι, έκανε λόγο, χθες, ο Δήμαρχος κ. Αντώνης Καμπουράκης, ο οποίος απηύθυνε έκκληση προς τους συμπολίτες μας να προσέχουν κατά την οδήγησή τους στην περιοχή και τους καθησύχασε λέγοντας ότι σε μερικούς μήνες η επίλυση του προβλήματος θα έχει δρομολογηθεί."/>
  </head>
  <body>
    <article>
      <h1>Καμπουράκης: Θα δρομολογηθεί λύση για τη γέφυρα στο Χαράκι</h1>
      <h2>Προβληματισμούς για τη νομοθεσία εξέφρασε ο περιφερειάρχης</h2>
      <address>
        <time datetime="2019-11-15T09:20:01+00:00">15 Nov 2019, 09:20</time>
      </address>
      <p>
        <b>Για μία δύσκολη στιγμή που περνάει η Ρόδος με τη γέφυρα στο Χαράκι, έκανε λόγο, χθες, ο Δήμαρχος κ. Αντώνης Καμπουράκης, ο οποίος απηύθυνε έκκληση προς τους συμπολίτες μας να προσέχουν κατά την οδήγησή τους στην περιοχή και τους καθησύχασε λέγοντας ότι σε μερικούς μήνες η επίλυση του προβλήματος θα έχει δρομολογηθεί.</b>
      </p>
      <p>«Σίγουρα η περίπτωση με τη γέφυρα στο Χαράκι είναι μία δύσκολη στιγμή για τη Ρόδο και είναι μία στιγμή που θα ταλαιπωρήσει τους ροδίτες και τις ροδίτισσες. Όμως, θέλω και με την ευκαιρία της γιορτής (σ.σ. του Κωνσταντίνου του Υδραίου), να παρακαλέσω τους συντοπίτες μας να προσέχουν στην οδήγησή τους, και για τον εαυτό τους και για τους υπόλοιπους που οδηγούν», είναι το πρώτο στο οποίο αναφέρθηκε ο Δήμαρχος, παραπέμποντας και στο ατύχημα που έγινε στο σημείο προχθές το βράδυ.</p>
      <p>Στη συνέχεια, ο κ. Καμπουράκης διαβεβαίωσε ότι σε μερικούς μήνες θα ανατραπεί αυτή η δύσκολη στιγμή, δηλαδή θα έχει δρομολογηθεί η επίλυσή της. Προς το παρόν, όμως, απευθύνει έκκληση προς όλους «να προσέχουν το τιμόνι τους, να προσέχουν πως οδηγούν, την ταχύτητά τους διότι η αλήθεια είναι ότι πρέπει πάνω απ’ όλα να βάλουμε τη ζωή και τη σωματική ακεραιότητα αυτών που περνούν από το σημείο εκείνο», τόνισε ο Δήμαρχος.</p>
      <p>Όσο για το τι σχεδιάζεται να γίνει με τη γέφυρα, δήλωσε: «Ούτως ή άλλως, η νέα γέφυρα ήταν στο πρόγραμμα και θα γινόταν. Θα γινόταν μία γέφυρα η οποία θα έδινε άλλες δύο λωρίδες κυκλοφορίας, σε σχέση με την υπάρχουσα-αν δεν είχε πρόβλημα-θα αποκτούσαμε δύο δρόμους να πηγαίνουν, δύο δρόμους να ‘ρχονται και θα ήταν πολύ καλύτερη η κυκλοφορία με τη Νότια Ρόδο που, όπως καταλαβαίνετε, οι ανάγκες κυκλοφορίας είναι πολύ αυξημένες και όσο πάει γίνονται και πιο απαιτητικές».</p>
      <p>Όμως-συμπλήρωσε-αυτή τη στιγμή, η κατάσταση της γέφυρας επιβάλει να κλείσει και επέμεινε ότι αυτό το διάστημα πρέπει να προσέξουμε σε κάθε περίπτωση πως οδηγούμε, την ταχύτητα και πως παίρνουμε τις στροφές, ειδικά στην περιοχή Μαλώνα-Μάσαρι, αλλά και στην Ιρλανδική διάβαση, από την κάτω μεριά θα πρέπει και εκεί να προσεχθεί πάρα πολύ. Ανέφερε, βέβαια, ο Δήμαρχος ότι θα υπάρξει φύλαξη της διάβασης αυτής αλλά θα πρέπει να μην υπερεκτιμήσει κανείς τις δυνατότητες του, ούτε του οχήματος ούτε του ιδίου, τη στιγμή μάλιστα που οι ειδικοί κρίνουν ότι η γέφυρα πρέπει να μην είναι σε κυκλοφορία, να μην είναι σε χρήση.</p>
      <p><b>Ο Περφερειάρχης</b><br/>Στις τελευταίες εξελίξεις σχετικά με το θέμα, αναφέρθηκε χθες, σε δήλωσή του, και ο Περιφερειάρχης, κ. Γιώργος Χατζημάρκος. Σύμφωνα με τον ίδιο, λοιπόν, το νεότερο είναι ότι μαζί με τον Δήμαρχο κατέθεσαν ένα αίτημα για να κηρυχθεί η περιοχή, δηλαδή οι δημοτικές ενότητες Αφάντου και Αρχαγγέλου, σε κατάσταση εκτάκτου ανάγκης, κάτι που έγινε δεκτό από τη Γενική Γραμματεία Πολιτικής Προστασίας, από την κυβέρνηση, και προχθές αργά υπέγραψε τη σχετική απόφαση, κήρυξης της δ.ε. Αρχαγγέλου και δ.ε. Αφάντου σε κατάσταση εκτάκτου ανάγκης, «προκειμένου να αντιμετωπίσουμε τις δύσκολες καταστάσεις που έχουμε πλέον να αντιμετωπίσουμε, με λιγότερη ή δυνατόν λιγότερη γραφειοκρατία».</p>
      <p>Ερωτηθείς σχετικά, διευκρίνισε, ακόμη, ο Περιφερειάρχης ότι δεν τίθεται θέμα κονδυλίων για τα έργα που θα απαιτηθεί να γίνουν και εξήγησε: «Η χρηματοδότηση δεν είναι πρόβλημα-όχι ότι έχουμε άπειρα χρήματα-αλλά εν ανάγκη…θα ξηλώσουμε και τους προϋπολογισμούς μας από εκεί που χρειάζεται. Τα χρήματα δεν είναι το πρόβλημα. Το πρόβλημα στη χώρα μας είναι η νομοθεσία. Η νομοθεσία αυτή, όπως είναι διαμορφωμένη, δεν επιτρέπει να είμαστε αισιόδοξοι».</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425786/ekleise-logw-kindynoy-katarreyshs-h-gefyra-sthn-perioxh-xaraki"/>
        <a href="https://www.rodiaki.gr/article/425722/kleinei-h-megalyterh-gefyra-ths-rodoy-exaitias-sobaroy-statikoy-problhmatos"/>
      </related>
    </article>
  </body>
</html>