<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232045/"/>
    <meta property="og:site_name" content="Українська правда"/>
    <meta property="article:published_time" content="2019-11-15T09:51:37+00:00"/>
    <meta property="og:title" content="ГПУ проти Порошенка: адвокат звинуватив Рябошапку у посяганні на честь президента"/>
    <meta property="og:description" content="Адвокат Ігор Головань, який надає послуги п’ятому президенту Петру Порошенку, закликав генерального прокурора Руслана Рябошапку поважати конституцію."/>
  </head>
  <body>
    <article>
      <h1>ГПУ проти Порошенка: адвокат звинуватив Рябошапку у посяганні на честь президента</h1>
      <address>
        <time datetime="2019-11-15T09:51:37+00:00">15 Nov 2019, 09:51</time>
      </address>
      <p>Адвокат Ігор Головань, який надає послуги п’ятому президенту Петру Порошенку, закликав генерального прокурора Руслана Рябошапку поважати конституцію.</p>
      <p><b>Джерело:</b> <a href="https://blogs.pravda.com.ua/authors/golovan/5dce5d2af279e/">звернення</a> Голованя до Рябошапки, опубліковане ним у блозі на Українській правді</p>
      <p><b>Пряма мова:</b> "…я б дуже просив Вас, пане Генеральний прокурор, поважати Конституцію.</p>
      <p>Відповідно до статті 105 Конституції України, звання Президента України охороняється законом і зберігається за ним довічно.</p>
      <p>Натяки про справи, де Петро Порошенко "може мати інший статус, не свідка" – є посяганням на честь і гідність П'ятого Президента України, а отже – порушенням Конституції".</p>
      <p><b>Деталі:</b> Адвокат також прокоментував справи, які відкрило ДБР за заявами Андрія Портнова. Він назвав Портнова і голову ДБР Романа Трубу спільниками, які разом "з очолюваною ними організованою групою, давно заслужили статус підозрюваних".</p>
      <p>Він звинуватив їх у державній зраді, завідомо неправдивих повідомленнях про вчинення злочину, спробах притягнути завідомо невинного до кримінальної відповідальності, зловживанні владою та посадовим становищем.</p>
      <p><b>Що було раніше:</b> Генеральний прокурор Руслан <a href="https://www.pravda.com.ua/news/2019/11/15/7232006/">Рябошапка  заявив</a>, що його відомство розслідує декілька проваджень, де фігурує п’ятий президент Петро Порошенко.</p>
      <p>Він заявив, що вони відкриті не за зверненням Портнова.</p>
      <p>Рябошапка зазначив, що Порошенко проходить у провадженнях в якості свідка, але є інші провадження, в яких може бути "інший процесуальний статус, що не свідка".</p>
      <p>
        <b>Нагадаємо:</b>
      </p>
      <ul>
        <li>Наразі ДБР веде щонайменше 13 кримінальних проваджень, в яких фігурує Порошенко. Більша частина з них була відкрита за заявами Портнова.</li>
      </ul>
      <related>
        <a href="https://www.pravda.com.ua/news/2019/11/15/7232006/"/>
        <a href="https://www.pravda.com.ua/podcasts/5dc0510f45f34/2019/11/14/7231905/"/>
        <a href="https://www.pravda.com.ua/news/2019/11/12/7231709/"/>
      </related>
    </article>
  </body>
</html>