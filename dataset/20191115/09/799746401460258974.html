<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103076/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T09:35:46+00:00"/>
    <meta property="og:title" content="Прем'єр Північної Македонії пояснив активізацію співпраці з РФ"/>
    <meta property="og:description" content="Прем’єр-міністр Північної Македонії Зоран Заєв на економічному форумі Росія-Північна Македонія у Скоп’є 14 листопада заявив, що ця подія та перезапуск міжурядової комісії з питань торгівлі з Росією не означає, що його країна шукає альтернативу євроатлантичній інтеграції."/>
  </head>
  <body>
    <article>
      <h1>Прем'єр Північної Македонії пояснив активізацію співпраці з РФ</h1>
      <address>
        <time datetime="2019-11-15T09:35:46+00:00">15 Nov 2019, 09:35</time>
      </address>
      <p>Прем'єр-міністр Північної Македонії Зоран Заєв на економічному форумі Росія-Північна Македонія у Скоп'є 14 листопада заявив, що ця подія та перезапуск міжурядової комісії з питань торгівлі з Росією не означає, що його країна шукає альтернативу євроатлантичній інтеграції.</p>
      <p>Про це повідомляє "Європейська правда" з посиланням на <a href="https://balkaninsight.com/">Balkan Insight.</a></p>
      <p>"Це не меседж. Ми працюємо над вдосконаленням наших стандартів. Ми робимо все, щоб принести користь нашим людям", - сказав Заєв на запитання журналістів про те, чи це реакція Скоп'є після того, як Європейська рада минулого місяця <b><a href="https://www.eurointegration.com.ua/news/2019/10/24/7102248/">відмовилася </a></b>визначити дату початку переговорів щодо вступу Північної Македонії країни до ЄС.</p>
      <p>"Немає альтернативи ЄС та НАТО", - сказав Заєв, додавши, що в той же час країна має покращити економічні зв'язки з такими країнами, як Росія та Китай, а також з країнами Азії та Близького Сходу, де є багато невикористаного потенціалу.</p>
      <p>Заєв також заявив, що Північна Македонія, як і сусідня Сербія, не має наміру приєднуватися до економічних санкцій ЄС проти Росії, які Брюссель запровадив через анексію українського Кримі та розв'язану Москвою війну на сході України.</p>
      <p>У четвер Заєв виступив на форумі та прийняв російську делегацію на чолі із заступником міністра промисловості та торгівлі Росії Алексеєм Груздевим.</p>
      <p>Форум, перший після п'ятирічної паузи, продовжується у п’ятницю в місті Охрід у північній частині Македонії засіданням спільної міжурядової комісії.</p>
      <p>Політичні відносини між двома країнами зазнали краху через причетність Росії до політичної кризи Північної Македонії.</p>
      <p>Учасники форуму в четвер погодилися розширити співпрацю в галузі сільського господарства, енергетики та транспорту, а також вивчити інші сфери.</p>
      <p>Виступаючи на форумі, Заєв сказав, що туризм і сільське господарство, зокрема, пропонують нові можливості для посилення співпраці.</p>
      <p>Він закликав російські компанії інвестувати в поточний процес розбудови газопроводів та розподільних систем природного газу на всій території країни.</p>
      <related>
        <a href="https://www.eurointegration.com.ua/news/2019/11/12/7102950/"/>
      </related>
    </article>
  </body>
</html>