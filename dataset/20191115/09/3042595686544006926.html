<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sar-tvil-om-ukjent-mote/71813357"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T09:12:13+00:00"/>
    <meta property="og:title" content="Sår tvil om ukjent møte"/>
    <meta property="og:description" content="Fagforening hevder Nav tok opp mulig feilpraktisering av EØS-reglene med departementet allerede i 2017. Nå svarer Nav-ledelsen at de «ikke kjenner til» at temaet ble tatt opp."/>
  </head>
  <body>
    <article>
      <h1>Sår tvil om ukjent møte</h1>
      <h2>Fagforening hevder Nav tok opp mulig feilpraktisering av EØS-reglene med departementet allerede i 2017. Nå svarer Nav-ledelsen at de «ikke kjenner til» at temaet ble tatt opp.</h2>
      <address><time datetime="2019-11-15T09:12:13+00:00">15 Nov 2019, 09:12</time> by <a rel="author">Torun Støbakk</a></address>
      <p>Opposisjonen i Stortinget reagerte da fagforeningen Avyo sist uke påsto i Dagbladet at <a href="https://www.dagbladet.no/nyheter/hevder-nav-tok-opp-praksisen-med-departementet-i-2017/71792670">Navs praksis var blitt tatt opp med avdelingsdirektører i Arbeids- og sosialdepartementet på et ukjent møte allerede 25. oktober 2017 </a>- over et år før det statsråden har opplyst i Stortinget.</p>
      <p><i>«Nav ønsket å diskutere ordlyden i artikkel 21 som kunne tilsi at Nav ikke kunne anvende paragraf 11-3 innen EØS-området, men må vurdere de andre vilkårene for rett til AAP, som for eksempel </i><i>aktivitets</i><i>plikt»,</i> har fagforeningen forklart i en epost til Dagbladet.</p>
      <p>Fram til nå har verken departementet eller Nav ønsket å svare konkret på om det stemmer at Nav tok opp praksisen med departementet i møtet.</p>
      <p>Nå kommenterer Nav-ledelsen diskusjonene i møtet for første gang:</p>
      <p>
        <b>- Jeg var ikke på møtet, men så vidt jeg kjenner til, ble det ikke diskutert noe utover det som var tema for møtet, sier arbeids- og tjenestedirektør Kjell Hugvik i Nav til Dagbladet.</b>
      </p>
      <p>Uttalelsen kommer etter at Dagbladet mandag spurte Nav om å gi en vurdering av påstanden, ut fra hva Navs ansatte på møtet forteller.</p>
      <p>Nav har nektet å opplyse til Dagbladet hvem som var på møtet fra Nav, men Dagbladet har fått bekreftet fra departementet at to avdelingsdirektører var der fra departementet.</p>
      <p>I tillegg var det ansatte fra Nav på møtet.</p>
      <h3>Vil ikke svare</h3>
      <p>
        <i>- Har dere snakket med dem som var på møtet og fått høre det, når du sier at du ikke kjenner til det?</i>
      </p>
      <p>
        <b>- Jeg vil ikke kommentere det, men så langt jeg kjenner til ble det ikke diskutert noe utover den problemstillingen møtet handlet om. Møtet hadde en klar agenda, sier han.</b>
      </p>
      <p>Agendaen for møtet var eksport av arbeidsavklaringspenger for personer som er bosatt i EØS-land, og gjelder altså ikke samme problemstilling som Nav-feilen.</p>
      <p>Ifølge fagforeningen Avyo skal praksisen - som omfattes av samme regelverk - likevel ha blitt tema.</p>
      <p>
        <i>- Du vil ikke si hvor du har det fra, men samtidig sier du her at det er noen som ikke snakker sant?</i>
      </p>
      <p>
        <b>- Nei, det sier jeg ikke. Det jeg sier er, er at jeg<i> </i>ikke så langt kjenner til det, sier Hugvik.</b>
      </p>
      <p>- Jeg kan ikke uttale meg om Avyo sin påstand, men så langt som jeg kjenner til nå har ikke dette vært et tema på møtet, sier han.</p>
      <p>Han viser til at saken nå skal undersøkes internt i Nav.</p>
      <p>- Siden dette nå er et tema som er blitt brakt opp fra Avyo vil det være gjenstand både for den eksterne granskningen og internrevisjonen, sier Hugvik, som sier det ikke finnes noe referat fra møtet etter det Nav-ledelsen vet.</p>
      <h3>- Pussig</h3>
      <p>Fagforeningen Avyo er Navs nest største fagforening, og sier at de ikke har noen grunn til å tro at <a href="https://www.dagbladet.no/nyheter/hevder-nav-tok-opp-praksisen-med-departementet-i-2017/71792670">opplysningen fagforeningen gikk ut med sist uke, er feil.</a></p>
      <p>- Jeg stoler 100 prosent på vedkommende som har gitt oss informasjonen, og som sier at det var viktig for vedkommende i møtet å gi et signal til departementet om at praktiseringen av folketrygdloven ikke var riktig, sier leder Øyvind Hov Randmæl i Avyo.</p>
      <p>Han mener uttalelsene fra Nav-ledelsen bagatelliserer møtet og det som ble sagt, og frykter at det viser en uvilje mot å få ubehagelige fakta på bordet.</p>
      <p>
        <b>- Jeg synes ikke noe om det. Jeg har tillit til Anniken Hauglie og Sigrun Vågeng når de sier at de vil rydde opp, men jeg blir selvsagt litt betenkt når jeg hører at de ikke vil svare ordentlig på hva som ble sagt i møtet, sier Avyo-lederen.</b>
      </p>
      <p>- Når man sier at man skal snu alle steiner, finner man noen ganger ting som ikke er like okei. At de da håndterer det sånn, synes jeg er beklagelig, sier Randmæl.</p>
      <h3>Svarte Stortinget</h3>
      <p>Opplysningene fra fagforeningen har vakt interesse i opposisjonen på Stortinget, og SV har varslet at møtet 25.oktober 2017 trolig vil bli tema i kontroll- og konstitusjonskomiteens videre arbeid.</p>
      <p>Rødt-leder Bjørnar Moxnes har også <a href="https://www.stortinget.no/no/Saker-og-publikasjoner/Sporsmal/Skriftlige-sporsmal-og-svar/Skriftlig-sporsmal/?qid=77792">krevd en garanti</a> fra arbeidsminister Anniken Hauglie (H) på at hun ikke har feilinformert Stortinget.</p>
      <p>I Stortingets spørretime onsdag, måtte Hauglie (H) også svare om påstanden fra fagforeningen, etter spørsmål fra Ap-stortingsrepresentant Rigmor Aasrud.</p>
      <p>- Jeg er kjent med, og så oppslaget i Dagbladet, om tilltsvalgte som mener det er gitt informasjon, sa Hauglie da:</p>
      <p>- Det møtet som ble holdt da, var et formøte til et møte med ESA om en helt annen type sak, og handlet ikke om det denne saken handler om, men igjen tror jeg vi skal være ganske ydmyke på at det nå, når vi begynner og granske og snu hver stein, vil kunne komme fram informasjon som jeg per forrige uke ikke hadde, sa Hauglie fra Stortingets talerstol.</p>
    </article>
  </body>
</html>