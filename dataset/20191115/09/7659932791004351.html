<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1992786/%E2%80%8Bnew-yorkta-a%C3%A7%C4%B1lan-%E2%80%98bin-ladin-av%C4%B1%E2%80%99-sergisi-abd-operasyonunun-ayr%C4%B1nt%C4%B1lar%C4%B1n%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-15T09:15:00+00:00"/>
    <meta property="og:title" content="​New York'ta açılan ‘Bin Ladin Avı’ sergisi ABD operasyonunun ayrıntılarını gözler önüne seriyor"/>
    <meta property="og:description" content="ABD’nin New York şehrinde daha önce görülmemiş türde bir sergi açıldı. Söz konusu sergide, 11 Eylül 2001’de gerçekleşen dünyanın en büyük terör olaylarından birinin beyni ve El Kaide'nin eski lideri olan Usame bin Ladin’i yakalamak için CIA’nın yaptı"/>
  </head>
  <body>
    <article>
      <h1>​New York'ta açılan ‘Bin Ladin Avı’ sergisi ABD operasyonunun ayrıntılarını gözler önüne seriyor</h1>
      <address>
        <time datetime="2019-11-15T09:15:00+00:00">15 Nov 2019, 09:15</time>
      </address>
      <p>ABD’nin New York şehrinde daha önce görülmemiş türde bir sergi açıldı. Söz konusu sergide, 11 Eylül 2001’de gerçekleşen dünyanın en büyük terör olaylarından birinin beyni ve El Kaide'nin eski lideri olan Usame bin Ladin’i yakalamak için CIA’nın yaptığı 10 yıllık plan ayrıntılarıyla gözler önüne seriliyor.<br/><br/>‘Açığa çıktı: Bin Ladin Avı’ isimli müzede, eski ABD Başkanı Barack Obama'nın talimatları doğrultusunda ABD Donanması Özel Kuvvetleri'nin Gerenimo operasyonu ile 2 Mayıs 2011’de öldürdüğü Bin Ladin’in hayatına dair bazı detaylar yer alırken, Pakistan’daki evi de kapsamlı olarak incelenebiliyor.<br/><br/>Mayıs 2021'e kadar sürecek olan bu tartışmalı sergide, birçok fotoğraf, video ve Bin Ladin’in evinde ele geçirilen yaklaşık 60 nesnenin yanı sıra istihbarat servislerinin El-Kaide liderini bulmaya çalışırken yürüttüğü çalışmalar görülebilir.<br/><br/>Sergideki görüntüler, bin Ladin'in 2001'in sonlarında Afganistan'daki Tora Bora dağlarından iz bırakmadan ayrılmasından başlayarak, El Kaide liderinin Peşaver'deki kuryesi Ebu Ahmed el-Kuveyti’nin 2010'da tespit edildiği döneme kadar uzanıyor.<br/><br/>El-Kuveyti’yi takibe alan CIA ajanları, Bin Ladin’in Pakistan'ın Abbotabad şehrindeki evini keşfetmişti.<br/><br/>Ziyaretçiler, Bin Ladin'in bir mahkum gibi yaşadığı üç katlı büyük eve göz atıp, ABD Donanması Özel Kuvvetleri de dahil olmak üzere söz konusu operasyona katkıda bulunan ancak kimliği açıklanmayan kişilerle yapılan röportajları inceleyebilecek.<br/><br/>Serginin Direktörü Alice Greenwald, “Bu röportajlar, ABD kuvvetlerinin Bin Ladin’in evine saldırmaya karar vermeden önce yaşadığı güçlükler ve operasyonun içerdiği riskleri ortaya döküyor” yorumunda bulundu.<br/><br/>Söz konusu sergide, iki taraflı bir ajan tarafından atılan bomba nedeniyle kafa travması geçiren bir ABD askerinin yırtık şapkası da görülecek nesneler arasında yer alıyor.<br/><br/>Bin Ladin'i öldüren Geronimo Operasyonu’nda yer alan tüm askerlerin isim ve imzalarını içeren bir şeref levhası da sergide bulunuyor.<br/><br/>Serginin Direktör Yardımcısı Clifford Chanin, “Bu sergi, Merkezi İstihbarat Teşkilatı’nın (CIA) çeşitli kurumlarıyla yürütülen koordinasyon ve diyalog ile 3 yıldan fazla süren çabaların sonucudur. Gizli ve tehlikeli bir görev olması sebebiyle hikayenin ne kadarını dünyaya açacaklarını ben şahsen merak ediyordum” dedi.<br/><br/>Bu sergi, özellikle 11 Eylül 2001'deki saldırıda hayatını kaybeden mağdurların yakınları başta olmak üzere tüm ABD’lilerin saldırıyla ilgili yaşadıklarını da hatırlattı.<br/><br/>Kız kardeşini söz konusu saldırıda Dünya Ticaret Merkezi’nin 101'inci katında kaybeden Patricia Reilly hislerini şu ifadelerle anlattı:<br/><br/>“Bu sergiyi gezmek ve ordu ile istihbarat tarafından terör saldırısının kurbanları olan akrabalarımız için yürütülen çabaları görmek hoşuma gitti. Sergi, eski Başkan Barrack Obama bin Ladin’in öldürüldüğünü açıkladıkları gün hissettiğim minnettarlık duygusunu geri getirdi. Adalet için uzun zaman beklemiştik” diye konuştu.<br/><br/>Eski ABD Başkanı Barack Obama, 8 yıl önce kameraların önüne geçerek Usama bin Ladin'in öldürüldüğünü açıkladığında, New York şehrindeki insanlar ünlü Times Meydanı ve 9 Eylül 2011’de 3 bin kişiye mezar olan Dünya Ticaret Kulesi'nin önünde toplanarak kutlama yapmıştı.</p>
    </article>
  </body>
</html>