<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103074/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T09:06:04+00:00"/>
    <meta property="og:title" content="Netflix на вимогу Польщі додасть пояснення до карти таборів смерті у своєму серіалі"/>
    <meta property="og:description" content="Американська стрімінгова компанія Netflix додасть в документальному серіалі власного виробництва “Диявол по сусідству” додаткову інформацію про окупацію Польщі у Другій світовій війні нацистським режимом."/>
  </head>
  <body>
    <article>
      <h1>Netflix на вимогу Польщі додасть пояснення до карти таборів смерті у своєму серіалі</h1>
      <address>
        <time datetime="2019-11-15T09:06:04+00:00">15 Nov 2019, 09:06</time>
      </address>
      <p>Американська стрімінгова компанія Netflix додасть в документальному серіалі власного виробництва "Диявол по сусідству" додаткову інформацію про окупацію Польщі у Другій світовій війні нацистським режимом.</p>
      <p>Як повідомляє "Європейська правда", про це йдеться у заяві компанії в Twitter.</p>
      <p>"Намагаючись надати нашим користувачам більше інформації про важливі теми, представлені в цьому документальному серіалі, і для уникнення непорозумінь упродовж кількох наступних днів ми додамо тексти до деяких представлених в ньому карт",- йдеться у повідомленні.</p>
      <figure>
        <iframe data-src="https://twitter.com/NetflixPL/status/1195056958912565253?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Інформація буде чітко пояснювати, що концтабори були збудовані і перебували під управлінням німецького нацистського режиму, який окупував Польщі упродовж 1939-1945 років", - зазначили в компанії.</p>
      <p>Нагадаємо, прем’єр-міністр Польщі Матеуш Моравецький написав листа до генерального директора компанії Netflix <b><a href="https://www.eurointegration.com.ua/news/2019/11/11/7102897/">з вимогою виправити</a></b> показану в документальному серіалі "Диявол по сусідству" карту Польщі з нацистськими концентраційними таборами.</p>
      <p>Документальний серіал, у якому була показана карта, розповідає історію вихідця з УРСР Івана Дем'янюка, охоронця концтабору Треблінка. Німецький суд засудив Дем'янюка в 2011 році за причетність до вбивства 27 000 євреїв у таборі смерті Собібор в окупованій Польщі. Але вирок не набув чинності через незавершений апеляційний процес і смерть фігуранта справи.</p>
      <p>Моравецький зазначив, що карта не тільки не відповідає дійсності, а й вводить в оману глядачів, оскільки передбачає, що Польща, а не нацистська Німеччина, несе відповідальність за створення і управління таборами і вчинені в них злочини.</p>
      <p>Польща дуже чутлива до заяв про будь-яку співучасть поляків у злочинах нацистів, вчинених на її території. Минулого року керівна націоналістична партія "Право і справедливість" (PiS) ухвалила закон, який дозволяв судам ув'язнити будь-кого, хто висловлював таку позицію. Згодом Польща пом’якшила законодавство під тиском США.</p>
    </article>
  </body>
</html>