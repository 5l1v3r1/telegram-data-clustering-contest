<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741837"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T09:20:00+00:00"/>
    <meta property="og:title" content="ส่ง4แข้งชุดใหญ่เสริมช้างศึกหนุ่มแน่นปึ้ก ล่าทองซีเกมส์"/>
    <meta property="og:description" content="ส่ง 'จตุรเทพ' 4 นักเตะชุดใหญ่ ช่วยล่าทองซีเกมส์ คาด 'นิชิโนะ' ไม่เปลี่ยนชื่อ แม้ยังมีเวลา ด้าน 'โค้ชแบน' ก็มั่นใจ ได้มาเสริมทัพ จะช่วยให้ลงตัวมากขึ้น ชี้เกมโหดส่งชื่อแค่ 20 คน ดังนั้นคนที่เล่นได้หลายตำแหน่ง มีโอกาสติดทัพมากกว่า ไม่เน้นซ้อมสนามหญ้าเทียม กลัวเดี้ยงเสียก่อน"/>
  </head>
  <body>
    <article>
      <h1>ส่ง4แข้งชุดใหญ่เสริมช้างศึกหนุ่มแน่นปึ้ก ล่าทองซีเกมส์</h1>
      <address>
        <time datetime="2019-11-15T09:20:00+00:00">15 Nov 2019, 09:20</time>
      </address>
      <figure>
        <img src="https://www.dailynews.co.th/admin/upload/20191115/news_UxKOxyOKRb161345_533.jpg?v=20191115228"/>
      </figure>
      <p>
        <b>ส่ง "จตุรเทพ" 4 นักเตะชุดใหญ่ ช่วยล่าทองซีเกมส์ คาด "นิชิโนะ" ไม่เปลี่ยนชื่อ แม้ยังมีเวลา ด้าน "โค้ชแบน" ก็มั่นใจ ได้มาเสริมทัพ จะช่วยให้ลงตัวมากขึ้น ชี้เกมโหดส่งชื่อแค่ 20 คน ดังนั้นคนที่เล่นได้หลายตำแหน่ง มีโอกาสติดทัพมากกว่า ไม่เน้นซ้อมสนามหญ้าเทียม กลัวเดี้ยงเสียก่อน</b>
      </p>
      <p>"ช้างศึก" ทีมฟุตบอลชาติไทยชุดใหญ่ อยู่ในช่วงแข่งขันฟุตบอลโลก 2022 รอบคัดเลือก โซนเอเชีย รอบ 2 กลุ่ม G โดยหลังจากเสร็จเกมนัด 4 กับ มาเลเซีย เมื่อ 14 พ.ย. จะเดินทางเยือน "ดาวทอง" เวียดนาม เตะวันที่ 19 พ.ย. ที่มีดิงห์ สเตเดียม เป็นนัดที่ 5 และนัดสุดท้ายของปี<br/><br/>ทั้งนี้ หลังจากจบเกมกับ เวียดนาม อากิระ นิชิโนะ หัวหน้าโค้ช จะมารับหน้าที่คุมทีมน้อง "ช้างศึกหนุ่ม" เต็มตัว มีคิวแข่งขันกีฬาซีเกมส์ ครั้งที่ 30 ที่ประเทศฟิลิปปินส์ เดินทางวันที่ 23 พ.ย. โดยในทีมชุดใหญ่ มีนักเตะในข่ายที่จะลงไปช่วยทีมซีเกมส์ 4 คน คือ ศุภชัย ใจเด็ด, สุภโชค สารชาติ, เอกนิษฐ์ ปัญญา, ศุภณัฏฐ์ เหมือนตา ก่อนหน้านี้ นิชิโนะ บอกว่า อาจต้องดูสภาพร่างกายของทั้ง 4 คนอีกครั้ง ว่าจะใส่ชื่อติด 20 คน ไปซีเกมส์หรือไม่ เพราะต่างกรำศึกหนัก ในสโมสรและทีมชาติไทย<br/><br/>ผู้สื่อข่าวรายงานว่า สำหรับรายทัพนักกีฬาไทย ชุดซีเกมส์ ได้ส่งไปลงทะเบียนกับเจ้าภาพแล้ว โดย 20 คนของทีมฟุตบอลชายไทย ปรากฏชื่อของ "จตุรเทพชุดใหญ่" ทั้ง ศุภชัย, สุภโชค, เอกนิษฐ์, ศุภณัฏฐ์ ด้วย<br/><br/>อย่างไรก็ตาม คณะกรรมการโอลิมปิคแห่งประเทศไทย จะต้องยืนยันชื่ออีกครั้ง ในการประชุมลงทะเบียนรายชื่อนักกีฬาเจ้าหน้าที่ ในวันที่ 17 พ.ย. ซึ่งหากจะเปลี่ยนชื่อ ก็ต้องก่อนวันดังกล่าว หากไม่เปลี่ยนชื่อ นั่นหมายความว่า 24 นักเตะที่เรียกมาซ้อมอยู่ที่แคมป์บางบ่อ จ.สมุทรปราการ จะมีถึง 8 คน ที่โดนตัดตัว<br/><br/>สำหรับทีมชาติไทย เพิ่งอุ่นเครื่อง เฉือนชนะ เมียนมา 3-2 ที่สนามกีฬาจุฬาลงกรณ์มหาวิทยาลัย เมื่อวันที่ 13 พ.ย. จากนั้นปักหลักซ้อมที่แคมป์บางบ่อต่อเนื่อง มี "โค้ชแบน" ธชตวัน ศรีปาน ได้รับมอบหมายจาก นิชิโนะ ให้ควบคุม<br/><br/>หลังเกมที่ช้างศึกหนุ่มลับแข้งเฉือน เมียนมา โค้ชแบน กล่าวว่า ต้องปรับจังหวะอีกเยอะพอสมควร แต่การจะให้นักฟุตบอลไปซ้อมหญ้าเทียมทุกวัน จะเสี่ยงต่อการบาดเจ็บ แม้จะทำให้คุ้นชิน แต่สุดท้ายก็ยังไม่รู้ว่าหญ้าเทียมที่ฟิลิปปินส์ จะเหมือนที่ไทยซ้อมหรือไม่ ดังนั้นการซ้อมที่ไทยอาจสลับซ้อมหญ้าเทียมแค่บางวัน ส่วนเรื่องความสัมพันธ์ในเกม ยังไม่ดีมาก เพราะมีเวลาซ้อมน้อย ต้องใช้เวลาปรับ ตอนนี้ตนมีหน้าที่เตรียมซ้อมไว้ให้ ในส่วนของแท็คติก และความสัมพันธ์ ทางนิชิโนะ ก็จะมาใส่อีกทีหนึ่ง<br/><br/>"เราพยายามเตรียมไว้ให้นิชิโนะ ทั้งเรื่องฟิตเนส ระบบการเล่น 4-2-3-1 รวมถึงรูปแบบการเล่น ทั้งเพรสซิ่ง และคอมแพคต์ แต่ว่าต้องใช้เวลา และ พละกำลัง พอถึงช่วงที่ใกล้หากเขาฟิตเต็มร้อย ระบบที่เราต้องการ สไตล์การเล่น ก็น่าจะพร้อม"<br/><br/>โค้ชแบน กล่าวต่อว่า การเตรียมตัวที่ผ่านมา เป้าหมายของนิชิโนะ คือลองตัวผู้เล่น ว่าใครสามารถเล่นตำแหน่งไหนได้บ้าง ต้องการเรื่องของตัวผู้เล่น ที่สนับสนุน เพราะส่งนักกีฬา 20 คน ฉะนั้น คนที่เล่นได้ 2 ตำแหน่ง จะได้เปรียบ ซึ่ง นิชิโนะ ก็ได้ดูเกมกับ เมียนมา ด้วย<br/><br/>อดีตมิดฟิลด์ทีมชาติไทย ยังกล่าวด้วยว่า ตอนนี้อาจจะรู้สึกไม่ต่อเนื่อง แต่อย่าลืมว่ายังมีนักเตะตัวหลักอีก 4 ตัวจากชุดใหญ่ ซึ่งตนเชื่อว่าจะมาเป็นกำลังสำคัญในการทำให้เกมนิ่งขึ้น และสมดุลมากขึ้น ในการเข้าทำ<br/><br/>จากคำพูดของ โค้ชแบน นั่นอาจหมายความว่า ทั้ง ศุภชัย, สุภโชค, เอกนิษฐ์, ศุภณัฏฐ์ จะติดทีมชุดซีเกมส์แน่ๆ หากไม่เจ็บกันไปก่อน<br/><br/>นอกจากนี้ ล่าสุด เมื่อ 15 พ.ย. นายกรวีร์ ปริศนานันทกุล เลขาธิการสมาคมกีฬาฟุตบอลแห่งประเทศไทย ยังยืนยันด้วยว่า 4 นักเตะจากชุดใหญ่ จะมาร่วมทีมซีเกมส์แน่นอน</p>
    </article>
  </body>
</html>