<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://edu.andhrajyothy.com/EduNewsArticle.aspx?SID=955596"/>
    <meta property="og:site_name" content="Andhrajyothy"/>
    <meta property="article:published_time" content="2019-11-15T09:16:42+00:00"/>
    <meta property="og:title" content="‘తెలుగు’ పట్టని పాలకులు.. మహాసభల తీర్మానాలు గాలికి.."/>
    <meta property="og:description" content="తిరుపతి సిటీ, నవంబరు 14: తెలుగు భాష, సంస్కృతిపై పట్టనితనం తెలుగు ఉనికికే ప్రమాదంగా పరిణమిస్తోంది. తమిళులు, కన్నడిగులకు ఉన్న భాషాభిమానంలో పదోవంతు కూడా మనకు లేదన్న వ్యాఖ్యలు తరచూ వినిపిస్తూనే ఉంటాయి. భాషాభివృద్ధి విషయంలో పార్టీలు ఏవై నా పాలకులందరిదీ ఒకే వైఖరి. ప్రచారార్భాటం తప్ప ఆచరణ శూన్యం. 2012లో జరిగిన ప్రపంచ తెలుగు మహాసభలే అందుకు ఉదాహరణ!"/>
  </head>
  <body>
    <article>
      <h1>‘తెలుగు’ పట్టని పాలకులు.. మహాసభల తీర్మానాలు గాలికి..</h1>
      <address>
        <time datetime="2019-11-15T09:16:42+00:00">15 Nov 2019, 09:16</time>
      </address>
      <ul>
        <li>
          <a href="http://edu.andhrajyothy.com/EducationCategory.aspx?TID=20">S.S.C</a>
        </li>
        <li>
          <a href="http://edu.andhrajyothy.com/EducationCategory.aspx?TID=563">INTERMEDIATE - I</a>
        </li>
        <li>
          <a href="http://edu.andhrajyothy.com/EducationCategory.aspx?TID=1201">INTERMEDIATE - II</a>
        </li>
        <li>
          <a href="http://edu.andhrajyothy.com/EducationCategory.aspx?TID=1726">CBSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=2036">CBSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=3295">CBSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4267">ICSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=4399">ICSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=4648">ICSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4976">EAMCET (Engg)</a>
        </li>
        <li>
          <a href="http://edu.andhrajyothy.com/EducationCategory.aspx?TID=5154">EAMCET (MEDICAL)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6355">IIT-JEE(Main)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6852">IIT-JEE(Advanced)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6948">COMPUTER COURSES</a>
        </li>
      </ul>
      <h3>Important Links</h3>
      <ul>
        <li>
          <a href="http://www.ugc.ac.in/">University Grants Commission</a>
        </li>
        <li>
          <a href="http://www.ncte-in.org/">National Council for Teacher Education</a>
        </li>
        <li>
          <a href="http://mhrd.gov.in/">Ministry of HRD (Education)</a>
        </li>
        <li>
          <a href="http://www.du.ac.in/du/">University of Delhi</a>
        </li>
        <li>
          <a href="http://www.jnu.ac.in/">Jawaharlal Nehru University</a>
        </li>
        <li>
          <a href="https://www.ieindia.org/">The Institution of Engineers (India)</a>
        </li>
        <li>
          <a href="http://www.aicte-india.org/">All India Council of Technical Education</a>
        </li>
      </ul>
      <p><b>తిరుపతి సిటీ, నవంబరు 14: </b>తెలుగు భాష, సంస్కృతిపై పట్టనితనం తెలుగు ఉనికికే ప్రమాదంగా పరిణమిస్తోంది. తమిళులు, కన్నడిగులకు ఉన్న భాషాభిమానంలో పదోవంతు కూడా మనకు లేదన్న వ్యాఖ్యలు తరచూ వినిపిస్తూనే ఉంటాయి. భాషాభివృద్ధి విషయంలో పార్టీలు ఏవై నా పాలకులందరిదీ ఒకే వైఖరి. ప్రచారార్భాటం తప్ప ఆచరణ శూన్యం. 2012లో జరిగిన ప్రపంచ తెలుగు మహాసభలే అందుకు ఉదాహరణ!</p>
      <p> </p>
      <p>
        <b>నాలుగో ప్రపంచ తెలుగు మహాసభల తీర్మానాలివీ..:</b>
      </p>
      <p>తిరుపతిలో 2012 డిసెంబరు 27నుంచి నాలుగో ప్రపంచ తెలుగు మహాసభలు మూడు రోజుల పాటు ఘనంగా నిర్వహించారు. ఈ సభల్లో 2013ను ‘తెలుగు భాష, సంస్కృతి, వికాసనామ’ సంవత్సరంగా అప్పటి ప్రభుత్వం ప్రకటించింది. ఆ సభల్లో చేసిన తీర్మానాల అమలు తీరిదీ...</p>
      <p> </p>
      <p><b>1వ తీర్మానం:</b> తెలుగు భాష, సంస్కృతికి ప్రత్యేక మంత్రిత్వశాఖ ఏర్పాటు. సాహిత్య, లలిత, సంగీత, నాటక అకాడమీల పునరుద్ధరణ కిరణ్‌కుమార్‌రెడ్డి ఉమ్మడి రాష్ట్ర సీఎంగా ఉన్నపుడు వట్టి వసంతకుమార్‌ను సాంస్కృతిక శాఖ మంత్రిగా నియమించారు. రాష్ట్ర విభజన తరువాత చంద్రబాబు హయాంలో భూమా అఖిలప్రియకు భాష, సాంస్కృతిక మంత్రిత్వశాఖను అప్పగించారు.</p>
      <p> </p>
      <p><b>2వ తీర్మానం: </b>ఇతర రాష్ట్రాల్లో తెలుగు భాష, సంస్కృతి గురించి పట్టించుకోవడం, తెలుగు వర్సిటీ, తెలుగు అకాడమీ, తెలుగు అధికార భాషా సంఘాన్ని కూడా ప్రత్యేక మంత్రిత్వశాఖ పరిధిలోకి చేర్చడం. ఇతర రాష్ట్రాల్లోని తెలుగువారి గోడు ఇప్పటికీ అలాగే ఉంది. తెలుగు వర్సిటీ విడిపోనే లేదు.</p>
      <p> </p>
      <p><b>3వ తీర్మానం:</b> గ్రామస్థాయి నుంచి అన్ని ప్రభుత్వ శాఖలు తెలుగును అధికార భాషగా అమలు చేసేందుకు ప్రత్యేక కార్యాచరణ ఉగాది సభల్లో ప్రకటించడం తప్ప ఆ ప్రయత్నం జరగనేలేదు.</p>
      <p> </p>
      <p><b>4వ తీర్మానం: </b>తెలుగు జానపద కళలు, ఇతర కళారూపాలు, సాహిత్యం, చరిత్ర తదితర అంశాలపై పరిశోధన, ప్రదర్శన, పరిరక్షణ లక్ష్యాలతో ప్రత్యేక కార్యాచరణ రూపొందించి, అమలు చేయాలి. ఇంతవరకూ ఏ కార్యాచరణా లేదు. జానపద కళలు అంతరించి పోతున్నా వీటి పరిరక్షణకు, డాక్యుమెంటేషన్‌కు ప్రణాళికలు లేవు.</p>
      <p> </p>
      <p><b>5వ తీర్మానం: </b>విదేశాల్లో, ఇతర రాష్ట్రాల్లోని తెలుగువారి పిల్లలు తెలుగు నేర్చుకునేందుకు అవసరమైన పాఠ్యపుస్తకాలను రాష్ట్ర ప్రభుత్వం ఉచితంగా అందించాలి. ఉపాధ్యాయులను సమకూర్చాలి. తెలుగు పుస్తకాలు, ఉపాధ్యాయుల కోసం మలేసియా, శ్రీలంక, బర్మా, బంగ్లాదేశ్‌ల్లో తెలుగువారు ఎన్ని విజ్ఞప్తులు చేసినా ఫలితం లేదు.</p>
      <p> </p>
      <p><b>6వ తీర్మానం: </b>ఏపీలోని అన్ని విద్యాసంస్థల్లో ఇంటర్మీడియట్‌ వరకు సాంస్కృతిక విద్యను ప్రత్యేక అంశంగా చేర్చి, విద్యార్థికి ఇష్టమైన ఏదైనా లలితకళను అభ్యసించేలా చేయాలి. అందులో వచ్చిన మార్కులను విధిగా అన్ని సందర్భాల్లోనూ పరిగణనలోకి తీసుకోవాలి. అసలు ఇంతవరకూ ఇటువంటి ప్రయత్నమే జరగలేదు.</p>
      <p> </p>
      <p><b>7వ తీర్మానం: </b>ఐదేళ్లకొకసారి తెలుగు మహాసభలు నిర్వహించాలి. ఏడో సంవత్సరం కూడా పూర్తవుతున్నా తెలుగు మహాసభలు నిర్వహించే ఆలోచనే చేయలేదు.</p>
      <p> </p>
      <p>
        <b>ఉత్తర్వులు ఇచ్చినా... </b>
      </p>
      <p>నాలుగో ప్రపంచ తెలుగు మహాసభల తరువాత విద్యాసంస్థలు, ప్రభుత్వ కార్యాలయాలు, దుకాణాలపై తప్పనిపరిగా తెలుగులో నామఫలకాలు ఉండాలని ఉత్తర్వులు జారీ చేశారు. ప్రతి సోమవారం ప్రభుత్వ ఉద్యోగులు, ఉపాధ్యాయులు తప్పనిపరిగా సంప్రదాయ దుస్తుల్లో విధులకు హాజరు కావాలని ఆదేశించారు. అయితే ఇవేవీ అమలు కాలేదు. వీటిగురించి పట్టించుకునే యంత్రాంగమే లేదు.</p>
    </article>
  </body>
</html>