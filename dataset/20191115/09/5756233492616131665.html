<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621595/%D8%AA%D9%88%D8%B2%DB%8C%D8%B9-%D8%B4%D8%A8%D9%86%D8%A7%D9%85%D9%87-%D8%B9%D9%84%DB%8C%D9%87-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D8%B5%D8%AD%D9%86-%DB%8C%DA%A9-%D8%B3%D9%86%D8%A7%D8%B1%DB%8C%D9%88%DB%8C-%D8%A7%D8%B2-%D9%BE%DB%8C%D8%B4-%D8%AA%D8%B9%DB%8C%DB%8C%D9%86-%D8%B4%D8%AF%D9%87-%D8%A8%D9%88%D8%AF-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AF%D8%B3%D8%AA-%D8%B1%D9%88%DB%8C-%D9%86%D9%82%D8%B7%D9%87-%D8%AD%D8%B3%D8%A7%D8%B3%DB%8C-%DA%AF%D8%B0%D8%A7%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T09:58:00+00:00"/>
    <meta property="og:title" content="توزیع شبنامه علیه روحانی در صحن یک سناریوی از پیش تعیین شده بود/ رئیس‌جمهور دست روی نقطه حساسی گذاشته است"/>
    <meta property="og:description" content="یک عضو کمیسیون شورها گفت: توزیع شبنامه در صحن یک سناریوی از پیش تعیین شده بود که رئیس‌جمهور را تخریب کنند."/>
  </head>
  <body>
    <article>
      <h1>توزیع شبنامه علیه روحانی در صحن یک سناریوی از پیش تعیین شده بود/ رئیس‌جمهور دست روی نقطه حساسی گذاشته است</h1>
      <h2>میرزایی نیکو:</h2>
      <address>
        <time datetime="2019-11-15T09:58:00+00:00">15 Nov 2019, 09:58</time>
      </address>
      <p>
        <i>یک عضو کمیسیون شورها گفت: توزیع شبنامه در صحن یک سناریوی از پیش تعیین شده بود که رئیس‌جمهور را تخریب کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>قاسم میرزایی نیکو، درباره پخش شبنامه در مجلس شورای اسلامی توسط یکی از نمایندگان در صحن گفت: حرف رئیس‌جمهور کاملا مشخص است او خواهان نظارت بر مرکز اصلی است که پول و ثروت زیادی در آن وجود دارد، اما عده‌ای خواسته‌های او را تحریف کرده و می‌خواهند به مردم تلقین کنند که دو راهی در راه است.</p>
      <p>نماینده مردم دماوند در مجلس شورای اسلامی با بیان اینکه رئیس‌جمهور مطرح کرد نباید تمام نظارت‌ها در مبارزه با فساد معطوف به هیات دولت باشد، گفت: اینکه دستگاه‌های نظارتی و قضایی به دولت حساس هستند ایرادی ندارد اما نباید نظارت بر نهادهای دیگر که هم قدرت دارند و هم ثروت فراموش شود.</p>
      <figure>
        <img src="https://aftabnews.ir/files/fa/news/1398/8/24/359519_898.jpg"/>
      </figure>
      <p>وی ادامه داد: حرف رئیس‌جمهور این بود در کنار مبارزه با فساد‌های میلیونی نباید از آن‌هایی که فسادهای میلیارد دلاری انجام دادند و بابت انجام پروژه‌هایی از دولت پول دریافت کردند ولی پروژه را تحویل ندادند، غافل شد.</p>
      <p>این عضو فراکسیون امید مجلس شورای اسلامی افزود: اگر آنچه را که در شبنامه نوشته شده است کنار هم بگذاریم پی خواهیم برد که یک سناریوی از پیش تعیین شده است تا روحانی و دولتش را تخریب کنند. اما در این میان نکته قابل توجه آن است که فردی که ریاست کمیسیون امنیت ملی مجلس شورای اسلامی را عهده‌دار است، مسئولیت اجرای این سناریو را داراست بنابراین سوال اینجاست چطور می‌تواند مصلحت کشور را در این کمیسیون رعایت کند.</p>
      <p>وی درباره اتفاقات رخ داده در سخنرانی اخیر رئیس‌جمهور در شهر یزد، گفت: واقعیت آن است که کسانی که می‌گویند نباید در کشور اختلاف ایجاد شود، خودشان مسئول ایجاد اختلاف در کشور شده‌اند. عده‌ای هدف‌شان زدن رئیس‌جمهور است و این کار هم این روزها به عقیده من بر اساس یک سناریوی از پیش تعیین شده از سوی افراد مختلف در جریان است.</p>
      <p>میرزایی نیکو تاکید کرد: دلیل این مساله همان اظهارات رئیس‌جمهوری در یزد است چراکه روحانی در جریان اظهارات خود در این شهر دست روی نقطه حساسی گذاشته و نکته‌ای خاص را یادآوری کرده است. این اقدام رئیس‌جمهوری در زبان عامیانه و ساده سبب شده تا افراد دخیل با این نهاد دردشان بیاید و با انجام اقداماتی در جهت تخریب رئیس جمهوری حرکت کنند.</p>
    </article>
  </body>
</html>