<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/15/germania-o-omospandiakos-proipoligismos-tha-ayksitei"/>
    <meta property="og:site_name" content="euronews"/>
    <meta property="article:published_time" content="2019-11-15T09:49:12+00:00"/>
    <meta property="og:title" content="Γερμανία: Ο ομοσπονδιακός προϋπολογισμός θα αυξηθεί κατά 1,1%"/>
    <meta property="og:description" content="Το ποσό είναι κατά 1,7 δισεκ. ευρώ υψηλότερο από αυτό που πρότεινε ο Όλαφ Σολτς"/>
  </head>
  <body>
    <article>
      <h1>Γερμανία: Ο ομοσπονδιακός προϋπολογισμός θα αυξηθεί κατά 1,1%</h1>
      <address><time datetime="2019-11-15T09:49:12+00:00">15 Nov 2019, 09:49</time> by <a rel="author">euronews </a></address>
      <p>Ο ομοσπονδιακός προϋπολογισμός της Γερμανίας θα αυξηθεί για να φθάσει τα περίπου 362 δισεκατομμύρια ευρώ το 2020, καταδεικνύει προσχέδιο το οποίο εγκρίθηκε από επιτροπή της Μπούντεσταγκ, ήτοι κατά 1,1% σε σύγκριση με φέτος, ενώ θα είναι και πάλι ισοσκελισμένος.</p>
      <p>Το ποσό αυτό είναι κατά 1,7 δισεκ. ευρώ υψηλότερο από αυτό που πρότεινε ο γερμανός υπουργός Οικονομικών Όλαφ Σολτς.</p>
      <p>Ο Σολτς, που ανήκει στους Σοσιαλδημοκράτες (SPD), το κόμμα που αποτελεί τον ήσσονα εταίρο στην κυβέρνηση «μεγάλου συνασπισμού» με τους συντηρητικούς υπό την καγκελάριο Άγγελα Μέρκελ, μπορεί να διατηρήσει τον προϋπολογισμό ισοσκελισμένο μόνο αντλώντας κεφάλαια από ένα αποθεματικό που προοριζόταν για την ενσωμάτωση των προσφύγων.</p>
      <p>Το ποσό αυτό έχει αυξηθεί σε 35 και πλέον δισεκατομμύρια ευρώ, εκ των οποίων τα 10,6 δισεκ. θα ανακατευθυνθούν στον τακτικό προϋπολογισμό, σύμφωνα με το προσχέδιο.</p>
      <p>Περί 7 δισεκ. ευρώ κατανέμονται σε κίνητρα για τη μείωση των εκπομπών διοξειδίου του άνθρακα, με μέτρα όπως η καλύτερη μόνωση των κτιρίων, η αντικατάσταση παλαιότερων συστημάτων θέρμανσης με νέες και αποδοτικότερες, η παροχή υψηλότερων επιδοτήσεων για την αγορά ηλεκτροκίνητων αυτοκινήτων κ.λπ.</p>
      <p>Ο προϋπολογισμός θα χρειαστεί να εγκριθεί από την ολομέλεια της Μπούντεσταγκ, της ομοσπονδιακής κάτω Βουλής της Γερμανίας, κάτι που αναμένεται να γίνει στα τέλη Νοεμβρίου.</p>
    </article>
  </body>
</html>