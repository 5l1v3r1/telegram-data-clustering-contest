<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204491-advokat-yakij-pracyuvav-na-trampa-zahishchatime-interesi-kolomojskogo"/>
    <meta property="og:site_name" content="Mind UA"/>
    <meta property="article:published_time" content="2019-11-15T09:00:00+00:00"/>
    <meta property="og:title" content="Адвокат, який працював на Трампа, захищатиме інтереси Коломойського"/>
    <meta property="og:description" content="Касовіц представлятиме інтереси співвідповідачів олігарха за цивільними позовами в США, де їх звинувачують у виведенні мільярдів доларів з українського банку"/>
  </head>
  <body>
    <article>
      <h1>Адвокат, який працював на Трампа, захищатиме інтереси Коломойського</h1>
      <h2>Касовіц представлятиме інтереси співвідповідачів олігарха за цивільними позовами в США, де їх звинувачують у виведенні мільярдів доларів з українського банку</h2>
      <address>
        <time datetime="2019-11-15T09:00:00+00:00">15 Nov 2019, 09:00</time>
      </address>
      <p>Інтереси українського олігарха Ігоря Коломойського в американському суді представлятиме адвокат Марк Касовіц, який протягом декількох років працював з президентом США Дональдом Трампом. Про це передає агентство <a href="https://www.bloomberg.com/news/articles/2019-11-14/trump-lawyer-kasowitz-takes-on-ukrainian-billionaire-as-client">Bloomberg</a>.</p>
      <p>Зазначається, що нью-йоркський адвокат нещодавно підписав контракт на захист американських ділових партнерів українського мільярдера.</p>
      <p>Касовіц представляє інтереси співвідповідачів Коломойського за цивільними позовами в США, де їх звинувачують у виведенні мільярдів доларів з українського банку і використанні цих коштів для покупки офісних будівель і бізнесу в США.</p>
      <p>Позов розглядається в канцелярських суді американського штату Делавер.</p>
      <p>Нагадаємо: напередодні  директор зовнішньополітичної служби ЄС, відповідальний за Східне партнерство, Люк Девінь заявив, що В Євросоюзі доводиться чути сумніви у потребі фінансової допомоги України через брак зусиль Києва щодо розслідування виведення коштів з Приватбанку. За його словами, <a href="https://mind.ua/news/20204462-evropa-sumnivaetsya-shchodo-dopomogi-ukrayini-yakshcho-vona-ne-pereslidue-kolomojskogo">відсутність належного розслідування та покарання винних</a> у виведенні коштів з Приватбанку підриває єдність у ЄС щодо допомоги Україні.</p>
      <p>Днями суд дозволив Коломойському<a href="https://mind.ua/news/20204408-sud-dozvoliv-kolomojskomu-ne-platiti-privatbanku-75-mlrd-grn-borgu"> не платити ПриватБанку </a>7,5 млрд грн боргу.</p>
      <p>Як повідомлялось, 23 жовтня Апеляційний суд Лондону <a href="https://mind.ua/news/20203604-kolomojskij-i-bogolyubov-vinni-privatbanku-109-mln-funtiv-sterlingiv-sud">зобов'язав</a> екс-власників ПриватБанку Ігоря Коломойського і Генадія Боголюбова виплатити банку 10,9 млн фунтів стерлінгів до 12 листопада 2019 року.</p>
      <p>15 жовтня Апеляційний суд Лондону та Уельсу <a href="https://mind.ua/news/20203299-privatbank-peremig-v-apelyacijnomu-sudi-londonu-u-spravi-proti-kolomojskogo">задовольнив апеляційну скаргу ПриватБанку</a> до колишніх власників банку  – Ігоря Коломойського та Геннадія Боголюбова. </p>
      <p>Як <a href="https://mind.ua/news/20203075-sudovi-debati-za-pozovom-kolomojskogo-po-privatbanku-priznachili-na-17-zhovtnya">писав</a> Mind, 22 липня Апеляційний суд Англії та Уельсу почав розгляд апеляційної скарги ПриватБанку на рішення першої інстанції про невідповідність юрисдикції позову Банку до екс-власників. Слухання тривали п'ять днів.</p>
      <p>Також, між ПриватБанком та Коломойським <a href="https://mind.ua/news/20179870-privatbank-vimagae-areshtuvati-majno-eks-vlasnikiv-na-3-mlrd">тривають судові позови</a> у Високому суді Лондона. 20 грудня 2017-го Високий суд Лондона вирішив арештувати активи Коломойського і Боголюбова у всьому світі на суму понад $2,5 млрд.</p>
      <p>Пізніше, ПриватБанк підвищив суму<a href="https://mind.ua/news/20191286-onovleno-privatbank-pidvishchiv-sumu-pozovnih-vimog-do-kolomojskogo-ta-bogolyubova-do-3-mlrd"> позовних вимог до Коломойського та Боголюбова</a> до $3 млрд.</p>
      <p>21 грудня минулого року, Суд Лондона відхилив апеляцію Коломойського і залишив в силі наказ про <a href="https://mind.ua/news/20191881-sud-londona-vidhiliv-apelyaciyu-kolomojskogo">всесвітній арешт активів</a>.</p>
      <related>
        <h4>Також читайте</h4>
        <a href="https://mind.ua/news/20204481-zagalnij-borg-neplatospromozhnih-bankiv-pered-nbu-na-pochatok-listopada-sklav-blizko-46-mlrd-grn"/>
        <a href="https://mind.ua/news/20204467-privabank-oskarzhit-rishennya-sudu-shchodo-skasuvannya-viplati-kolomojskim-75-mlrd-borgu"/>
        <a href="https://mind.ua/news/20204462-evropa-sumnivaetsya-shchodo-dopomogi-ukrayini-yakshcho-vona-ne-pereslidue-kolomojskogo"/>
      </related>
    </article>
  </body>
</html>