<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-bors-utanajart-magyar-robot-takaritja-a-korhazat-es-a-repteret/186639"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-15T09:30:00+00:00"/>
    <meta property="og:title" content="A Bors utánajárt – Magyar robot takarítja a kórházat és a repteret"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A Bors utánajárt – Magyar robot takarítja a kórházat és a repteret</mark>
      </h1>
      <address><time datetime="2019-11-15T09:30:00+00:00">15 Nov 2019, 09:30</time> by <a rel="author">Bors</a></address>
      <p>
        <b>Magyarországon még nem látott takarítórobot áll munkába a napokban. A hazai fejlesztésű, Robin névre hallgató robot ragyogóra tisztítja a padlót, de egyelőre nem mindenki számára hozzáférhető. Attól azért nem kell tartani, hogy elvenné az emberek munkáját. </b>
        <b>Magyarországon még nem látott takarítórobot áll munkába a napokban. A hazai fejlesztésű, Robin névre hallgató robot ragyogóra tisztítja a padlót, de egyelőre nem mindenki számára hozzáférhető. Attól azért nem kell tartani, hogy elvenné az emberek munkáját.</b>
      </p>
      <p>A takarítás, mint fogalom – már ami a padlót illeti –, eddig csak a felmosóvödörről, a seprűről és a porszívóról szólt. Ez azonban hamarosan megváltozhat Magyarországon is. Egy forradalmi magyar találmány ugyanis képes arra, hogy csillogóvá varázsolja a padlót. A szerkezet a Robin névre hallgat, és a B+N Referencia Zrt. fejlesztése.</p>
      <p>
        <b>Könnyű programozni</b>
      </p>
      <p>A tervek szerint az első húsz robot már idén elkezdi a munkát, jövőre azonban legalább száz darab hadba állítását tervezik.</p>
      <figure>
        <img src="http://media.borsonline.hu/cikk/20/192230/gallery-picture/645w/2024037_robin2.jpg"/>
        <figcaption>Azt is rögzíti, milyen munkákat végzett el</figcaption>
      </figure>
      <p>– Egy Robin használata egy gyorstalpaló után pofonegyszerű. A kezelése, az ellenőrzése és a feltöltése az irányító takarító munkaidejének mindössze 20-30 százalékát teszi ki, de a segítségével igencsak növekszik az emberi hatékonyság – részletezi a Borsnak Szij Csaba, a takarítócég vezérigazgató-helyettese.</p>
      <p>– Ötféle szenzora van, lézeres radarral tájékozódik, infravörös eszközökkel figyeli a padlót. Teljesen feltakarít, a mosástól, a szárításig. Sztereó kamerákkal van felszerelve, tehát nem megy neki semminek, kikerüli az akadályokat és nem esik le se­honnan. Persze Ro­bin csak vízszintes terepen tud mozogni. Egy nyolcórás műszakban egy töltéssel akár 1500 négyzetméter megtisztítására is alkalmas. Egy helyben megfordul, és még egy érmét is észrevesz. Kicsit olyan, mint egy droid a legendás Star Wars-filmből. Ha ez nem lenne elég, még azt is tudni kell róla, hogy mindenről kimutatást készít, tehát tudjuk, mit csinált, amíg magára hagytuk – mondja Szij Csaba.</p>
      <figure>
        <img src="http://media.borsonline.hu/cikk/20/192230/gallery-picture/645w/2024039_ferihegy-mti.jpg"/>
        <figcaption>Robint a ferihegyi reptéren is bevetik. Egy földre ejtett pénzérmét is érzékel © MTI</figcaption>
      </figure>
      <p>
        <b>Több fronton is helytáll</b>
      </p>
      <p>Sajnos akármennyire is praktikus, a magyar cég egyelőre nem tervezi, hogy kereskedelmi forgalomba hozza a Robinokat, azaz otthon még nem használhatjuk. Első körben Budapesten, a Groupama Arénában, a Honvédkórház két komplexumában és a ferihegyi repülőtéren állnak majd munkába.</p>
      <p>– A Robinokat kezelők átlagéletkora 58 év felett van. Ettől függetlenül egyelőre nem tervezzük kereskedelmi forgalomba hozni a robotokat. Szó sincs arról, hogy elvennék az emberek munkáját, épp ellenkezőleg: a segítés volt a cél.</p>
      <figure>
        <img src="http://media.borsonline.hu/cikk/20/192230/gallery-picture/645w/2024035_honved-korhaz-mti.jpg"/>
        <figcaption>A Hovédkórházban önállóan használja a liftet. A műtétekhez is visz eszközöket © MTI</figcaption>
      </figure>
      <p>
        <b>Munkahelyeket nem vesz el</b>
      </p>
      <p>Kánai András jövőkutató szerint egyelőre nincs ok a pánikra, a robotok nem veszélyesek az emberre – főként a háztartásiak.</p>
      <p>Vannak egyes robotfajták bizonyos területeken (például a haditechnikában), amik nagyon előrehaladottak, egy Robin-féle robot azonban szerintem még húsz-harminc év múlva sem tudja majd átvenni a legtöbb takarítási funkciót az embertől – mondja a Borsnak a szakértő. – Sőt valószínűleg még utána sem egy jó darabig. Ettől függetlenül hamarosan elterjedhet széles körben. A kérdés mindössze az, hogy a piacon hogyan áll meg, mennyiért árulják, lesz-e rá fedezet és érdekli-e az embereket – teszi hozzá Kánai András.</p>
    </article>
  </body>
</html>