<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/182883-%d8%aa%d9%85%db%8c%d8%b2-%d9%86%da%af%d9%87-%d8%af%d8%a7%d8%b4%d8%aa%d9%86-%d8%ae%d8%a7%d9%86%d9%87/"/>
    <meta property="og:site_name" content="چطور"/>
    <meta property="article:published_time" content="2019-11-15T09:00:41+00:00"/>
    <meta property="og:title" content="افراد شاغل چطور می‌توانند خانه خود را تمیز نگه دارند؟"/>
    <meta property="og:description" content="اوضاع خانه داری شما چطور است؟ وقتی بیش از ۴۰ ساعت در هفته، بیرون از خانه باشید، مجبور باشید به بچه‌ها برسید، خرید خانه را انجام دهید و خلاصه، زندگی‌تان را"/>
  </head>
  <body>
    <article>
      <h1>افراد شاغل چطور می‌توانند خانه خود را تمیز نگه دارند؟</h1>
      <address><time datetime="2019-11-15T09:00:41+00:00">15 Nov 2019, 09:00</time> by <a rel="author" href="https://www.chetor.com/author/tarzamni/" target="_blank">الناز طرزمنی</a></address>
      <p>اوضاع <a href="https://www.chetor.com/category/lifestyle/housekeeping/">خانه داری</a> شما چطور است؟ وقتی بیش از ۴۰ ساعت در هفته، بیرون از خانه باشید، مجبور باشید به بچه‌ها برسید، خرید خانه را انجام دهید و خلاصه، زندگی‌تان را اداره کنید، سخت است که خانه‌تان همیشه تمیز و مرتب باشد. در این مطلب چند توصیهٔ ساده برای‌تان داریم که به‌کمک آنها خانه‌تان همیشه تمیز می‌ماند. گام نخست این است که کارهای خانه را به وظایف روزانه و هفتگی تقسیم‌بندی کنیم: وظایف روزانه کارهای خُردی هستند که هر روز انجام می‌دهیم؛ وظایف هفتگی کارهای وقت‌گیر و اساسی‌تری هستند که هفته‌ای یک بار (یا کمتر) انجام می‌دهیم. همراه ما باشید. در ادامه این مطلب، این کارهای روزانه و هفتگی را بیشتر توضیح می‌دهیم.</p>
      <h4>حتما بخوانید:</h4>
      <ul>
        <li>
          <a href="https://www.chetor.com/179124-%d8%aa%d9%85%db%8c%d8%b2-%da%a9%d8%b1%d8%af%d9%86-%d8%ac%d8%a7%d9%87%d8%a7%db%8c-%d8%af%d9%88%d8%b1-%d8%a7%d8%b2-%d8%af%d8%b3%d8%aa%d8%b1%d8%b3-%d8%af%d8%b1-%d8%ae%d8%a7%d9%86%d9%87/">۱۱ راهکار برای تمیز کردن جاهای دور از دسترس در خانه</a>
        </li>
        <li>
          <a href="https://www.chetor.com/161662-%d8%ae%d8%a7%d9%86%d9%87-%d8%aa%da%a9%d8%a7%d9%86%db%8c/">ترفندهای خانه تکانی سریع و آسان در ۳۰ مرحله</a>
        </li>
        <li>
          <a href="https://www.chetor.com/106652-%d9%85%d8%af%db%8c%d8%b1%db%8c%d8%aa-%d8%b2%d9%85%d8%a7%d9%86-%d9%88%d8%a7%d9%84%d8%af%db%8c%d9%86-%d9%be%d8%b1%d9%85%d8%b4%d8%ba%d9%84%d9%87/">۱۰ ترفند مدیریت زمان برای والدین پرمشغله</a>
        </li>
      </ul>
      <h3>کارهای هفتگی</h3>
      <p>برای اینکه خانه‌تان همیشه تمیز و مرتب باشد، یک برنامهٔ تمیزکاری هفتگی داشته باشید. این برنامه نباید سنگین باشد و خسته‌تان کند. برنامه‌ای ساده مانند زیر کافی‌ است:</p>
      <ul>
        <li>دوشنبه: کشیدن جاروبرقی؛</li>
        <li>سه‌شنبه: شستن کف؛</li>
        <li>چهارشنبه: تمیزکردن دست‌شویی.</li>
      </ul>
      <p>به همین ترتیب، هر روز یک کار قرار دهید. به‌منظور ساده‌تر شدن کار، برای انجام کارها بازهٔ زمانی ۱۵دقیقه‌ای در نظر بگیرید. با سرعت‌دادن به کارها، میل ما برای انجام آنها بیشتر می‌شود.</p>
      <h3>کارهای روزانه</h3>
      <figure>
        <img src="https://www.chetor.com/wp-content/uploads/2019/10/cleaning-the-house.jpg"/>
      </figure>
      <p>درست است که همهٔ کارها را هر روز تکرار نمی‌کنیم، اما برای اینکه همیشه خانه‌ای مرتب و تمیز داشته باشید بهتر است این کارها را روزانه انجام دهید:</p>
      <ul>
        <li>پیش از رفتن به سر کار، لباس‌شویی را راه بیندازید و پس از بازگشت به خانه لباس‌ها را پهن کنید.</li>
        <li>هنگام تماشای سریال موردعلاقه‌تان لباس‌های شسته‌شده را تا کنید.</li>
        <li>سطوح دست‌شویی را هر روز تمیز کنید.</li>
        <li>ظرف‌ها را بلافاصله بعد از خوردن غذا بشویید یا داخل ماشین ظرف‌شویی بگذارید.</li>
        <li>پیش از خواب، کمی تمیزکاری کنید. پیش از اینکه به تختخواب بروید، در بازه‌ای ۱۰دقیقه‌ای خانه را مرتب کنید. روی کابینت‌های آشپزخانه را دستمال بکشید. کتاب‌ها یا مجله‌ها را جمع کنید. وسایل را سر جایشان بگذارید.</li>
        <li>از «قانون ۲ دقیقه» پیروی کنید. اگر کاری کمتر از ۲ دقیقه طول می‌کشد، همین حالا انجامش دهید. شستن یک بشقاب، ریختن لباس‌ها در سبد لباس‌چرک‌ها، خالی کردن سطل زباله و … از این دست کارها هستند.</li>
        <li>هر زمان می‌توانید تمیزکاری کنید. این کار ساده‌ترین روش برای تمیز نگه‌داشتن خانه است. به‌جای اینکه لباس‌های‌تان را روی تخت رها کنید، آنها در کمد یا کشو بگذارید. وقتی منتظرید آب کتری بجوشد، ظرف‌ها را سر جای‌شان بگذارید. هر زمان متوجه لکی روی سطوح شدید، آن را تمیز کنید.</li>
        <li>تختخواب را هر روز مرتب کنید. این کارِ ساده به‌شدت مؤثر است.</li>
        <li>ورودی خانه را مرتب نگه دارید. کفش‌ها را در جاکفشی بگذارید. لباس‌ها را آویزان کنید. به همین سادگی!</li>
        <li>در خانه کفش نپوشید. این‌گونه زمان شست‌وشوی کف به‌شدت کاهش می‌یابد.</li>
        <li>دستمال مخصوصی در حمام داشته باشید و به‌طور منظم، آینه و سطوح شیشه‌ای را تمیز کنید.</li>
        <li>برای جمع‌کردن موها یا گردوغبار کف حمام و دست‌شویی در گوشه‌‌ها، از سشوار استفاده کنید؛ سپس آنها را با جارو و خاک‌انداز جمع کنید.</li>
        <li>پیش از استفاده از حمام، چند قطره <a href="https://www.chetor.com/126899-%d8%b1%d9%88%d8%ba%d9%86-%d8%a7%da%a9%d8%a7%d9%84%db%8c%d9%be%d8%aa%d9%88%d8%b3/">روغن اکالیپتوس</a> یا <a href="https://www.chetor.com/tag/%d8%ae%d9%88%d8%a7%d8%b5-%d9%86%d8%b9%d9%86%d8%a7%d8%b9/">نعناع</a> در آن بچکانید. این‌گونه دست‌کم حمام بوی تمیزی می‌دهد!</li>
      </ul>
      <h3>کلام آخر</h3>
      <p>درست است که خانهٔ تمیز و مرتب خیلی خوشایند است اما فراموش نکنید در زندگی چیزهای مهم‌تری هم هستند. شما شغل دارید، خانواده و زندگی دارید؛ اشکالی ندارد اگر دوست دارید همه‌چیز بی‌نقص باشد و برایش تلاش می‌کنید. اما اگر به هدف‌تان نرسیدید، ناامید نشوید. زندگی همین‌طوری هم خوب است!</p>
      <p>خانم‌ها و آقایان شاغل! شما چطور کارهای خانه را سروسامان می‌دهید؟ آیا به‌نظرتان درست است که در جامعهٔ ایران خانم‌ها بیشتر دغدغهٔ کارهای خانه و <a href="https://www.chetor.com/87477-%da%86%da%af%d9%88%d9%86%d9%87-%d8%ae%d8%a7%d9%86%d9%87-%d8%aa%d9%85%db%8c%d8%b2-%d8%af%d8%a7%d8%b4%d8%aa%d9%87-%d8%a8%d8%a7%d8%b4%db%8c%d9%85/">داشتن خانه تمیز</a> را دارند؟ شما چه توصیه‌ای دارید؟</p>
      <p>منبع <a href="https://www.homestolove.com.au/how-to-keep-your-house-clean-when-you-work-full-time-12209">homestolove</a></p>
    </article>
  </body>
</html>