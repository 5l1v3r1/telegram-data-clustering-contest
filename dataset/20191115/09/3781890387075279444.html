<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741854"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T09:43:00+00:00"/>
    <meta property="og:title" content="&quot;บิ๊กรัง&quot; ประกาศกร้าวพากอล์ฟไทยกวาดเรียบ4ทอง"/>
    <meta property="og:description" content="'บิ๊กรัง' แถลงความพร้อม ทีมหวดก้านเหล็กของไทย ก่อนบินไปสู้ศึกซีเกมส์ 2019 ที่ฟิลิปปินส์ ประกาศกร้าว กวาดเรียบทั้ง 4 ทอง เพื่อครองเจ้าซีเกมส์ ให้ได้อีกสมัย"/>
  </head>
  <body>
    <article>
      <h1>"บิ๊กรัง" ประกาศกร้าวพากอล์ฟไทยกวาดเรียบ4ทอง</h1>
      <address>
        <time datetime="2019-11-15T09:43:00+00:00">15 Nov 2019, 09:43</time>
      </address>
      <p>
        <b>"บิ๊กรัง" แถลงความพร้อม ทีมหวดก้านเหล็กของไทย ก่อนบินไปสู้ศึกซีเกมส์ 2019 ที่ฟิลิปปินส์ ประกาศกร้าว กวาดเรียบทั้ง 4 ทอง เพื่อครองเจ้าซีเกมส์ ให้ได้อีกสมัย</b>
      </p>
      <p>เมื่อวันที่ 15 พ.ย. ที่สนามบางพระ กอล์ฟ แอนด์ รีสอร์ท จ.ชลบุรี "บิ๊กรัง" นายรังสฤษดิ์ ลักษิตานนท์ นายกสมาคมกีฬากอล์ฟแห่งประเทศไทย (สกท.) แถลงข่าวความพร้อมและเปิดตัวนักกีฬากอล์ฟทีมชาติไทย ที่จะเข้าร่วมศึกซีเกมส์ ครั้งที่ 30 ที่ประเทศฟิลิปปินส์ ระหว่างวันที่ 30 พ.ย.-11 ธ.ค.นี้ โดย กอล์ฟ มีชิงชัย 4 เหรียญทอง ทั้งประเภทบุคคลชาย-หญิง และทีมชาย-หญิง ดวลวงสวิงระหว่างวันที่ 4-8 ธ.ค.  ที่สนาม หลุยซิต้า กอล์ฟ แอนด์ คันทรี คลับ<br/><br/>สำหรับนักกอล์ฟไทย ทั้ง 7 คน ที่จะลงแข่งขันซีเกมส์ 2019 แบ่งเป็นประเภทชาย 4 คน ประกอบด้วย เด่นวิทย์ เดวิด บริบูรณ์ทรัพย์, "เอด้า" นพรัฐ พานิชผล, "มาร์ค" วันชัย หลวงนิติกุล และ "เป้ง" ธนภัทร พิชัยกุล ส่วนประเภทหญิง 3 คน ประกอบด้วย "จีน" อาฒยา ฐิติกุล นักกอล์ฟสมัครเล่นหญิงอันดับ 1 ของโลก และ "ตาต้า" กัญจน์ บรรณบดี "พิม" พิมพ์นิภา ปานทอง โดยจะมี นายคเณศ นิติวนะกุล กรรมการส่งเสริมและพัฒนาทีมชาติ เป็นผู้จัดการทีม และ ปรีชา เสนาพรหม กับ กฤช อัศวพิมลพร เป็นหน้าที่ผู้ฝึกสอน</p>
      <figure>
        <img src="https://www.dailynews.co.th/admin/upload/20191115/news_gsEUgCJrfE165712_533.jpg?v=20191115192?v=3813"/>
      </figure>
      <p>นายรังสฤษดิ์ ลักษิตานนท์ กล่าวว่า เป้าหมายของเราก็เหมือนที่ผ่านมาคือการคว้า 4 ทอง ให้ได้ ซึ่งถือเป็นเป้าหมายที่ไม่มีเปลี่ยนอยู่แล้ว และเชื่อมั่นว่าทีมไทย มีศักยภาพพอที่จะสู้กับทุกชาติในอาเซียนได้สบาย ที่ผ่านมา สมาคมฯ มีการเก็บตัว คัดเลือก และส่งนักกีฬาไปร่วมการแข่งขันต่างๆ ทั้งในและต่างประเทศ เพื่อเก็บเกี่ยวประสบการณ์ โดยเรามี 2 นักกอล์ฟ ที่ได้เหรียญทองยูธโอลิมปิกเกมส์ ทั้ง "มาร์ค" และ "จีน" ยังอยู่ในทีม พร้อมทั้งเรียก "เป้ง" ธนภัทร พิชัยกุล และ "พิม" พิมพ์นิภา ปานทอง ปัจจุบันศึกษาที่สหรัฐมาเสริมทีมด้วย บวกกับนักกีฬาในโครงการของเราเชื่อมั่นว่าจะทำได้ตามเป้าหมาย 4 ทอง หรือ รักษาเจ้าเหรียญทองในกีฬากอล์ฟได้อีกสมัย"</p>
      <figure>
        <img src="https://www.dailynews.co.th/admin/upload/20191115/news_HQOxpCzKct165715_533.jpg?v=20191115192?v=5591"/>
      </figure>
      <p>ทางด้าน คเณศ นิติวนะกุล เผยว่า การที่ สมาคมฯ เลือกสนามบางพระ เป็นสนามฝึกซ้อมเพราะว่ามีความใกล้เคียงกับสนามแข่งขันจริงที่เราเพิ่งจะเดินทางไปทดสอบสนามมาเร็วๆ นี้ ซึ่งตอนแรกมีการเลือกสนามไว้หลายแห่ง แต่สนามบางพระ แห่งนี้มีความใกล้เคียงกับที่ฟิลิปปินส์ มากที่สุด ขณะนี้ยังเหลือนักกีฬาอีก 2 คนที่เรียกตัวมาจากสหรัฐฯ ที่ยังติดภาระกิจในการเรียนและจะมาเสริมทัพก่อนที่จะลงแข่งขัน ซึ่งคู่แข่งที่น่าจับตาก็คงเป็นทีมเจ้าภาพที่มีความคุ้นเคยกับสนามแข่งขันเป็นอย่างดี แต่เราก็พร้อมเต็มที่เพื่อรักษาตำแหน่งเจ้าเหรียญทองเอาไว้ให้ได้<br/><br/>ส่วน "น้องจีน" อาฒยา นักกอล์ฟหญิงสมัครเล่น มือ 1 โลก และเจ้าของเหรียญทอง ซีเกมส์ครั้งที่แล้ว เผยว่า "เป้าหมายจริงๆ ก็อยากได้เหรียญทอง ตอนนี้พยายามฝึกซ้อมเพื่อให้เกิดข้อผิดพลาดให้น้อยที่สุด และจะไม่กดดันตัวเองแน่นอน<br/> </p>
    </article>
  </body>
</html>