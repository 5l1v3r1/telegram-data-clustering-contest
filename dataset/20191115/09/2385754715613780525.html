<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597440/i-foveri-ataka-tou-klop-gia-to-an-tha-ithele-ton-zlatan"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T09:44:00+00:00"/>
    <meta property="og:title" content="Η φοβερή ατάκα του Κλοπ για το αν θα ήθελε τον Ζλάταν!"/>
    <meta property="og:description" content="Ο Ζλάταν Ιμπραχίμοβιτς αποχαιρέτησε τους Λος Άντζελες Γκάλαξι με τρόπο εντυπωσιακό και ο περισσότερος κόσμος, πλέον, ασχολείται με το επόμενο βήμα που θα..."/>
  </head>
  <body>
    <article>
      <h1>Η φοβερή ατάκα του Κλοπ για το αν θα ήθελε τον Ζλάταν!</h1>
      <address><time datetime="2019-11-15T09:44:00+00:00">15 Nov 2019, 09:44</time> by <a rel="author">SigmaliveSports</a></address>
      <p>Ο Ζλάταν Ιμπραχίμοβιτς αποχαιρέτησε τους Λος Άντζελες Γκάλαξι με τρόπο εντυπωσιακό και ο περισσότερος κόσμος, πλέον, ασχολείται με το επόμενο βήμα που θα κάνει στην καριέρα του ο σπουδαίος Σουηδός. Πολλά τα σενάρια που κυκλοφορούν για την περίπτωση. Μίλαν έχει ακουστεί δυνατά ως ο προορισμός του "Ιμπρα", ενώ ο ίδιος είχε αφήσει ανοιχτό το ενδεχόμενο να επιστρέψει στο ισπανικό πρωτάθλημα.<br/> <br/>Και η Αγγλία, βέβαια, θα μπορούσε να καλοδεχθεί το comeback του Ιμπραχίμοβιτς. Στην Λίβερπουλ, πάντως, ο Ζλάταν δεν πρόκειται να πάει. Το ξεκαθάρισε ο Γιούργκεν Κλοπ στη συνέντευξη που παραχώρησε στο Sportbladet. Ο Γερμανός προπονητής, λοιπόν, ρωτήθηκε για το ενδεχόμενο να πάρει τον Ζλάταν στο Άνφιλντ και όπως συνηθίζει να κάνει απάντησε εντυπωσιακά. Τι είπε;<br/> <br/>"Εάν δεν είχε παίξει στην Μάντσεστερ Γιουνάιτεντ παλαιότερα, τότε ίσως να τον σκεφτόμασταν" τόνισε χαριτολογώντας ο πρωταθλητής Ευρώπης και συνέχισε "...δεν είμαι σίγουρος καν αν θα ήθελε να παίξει σε εμάς. Είμαστε ομάδα που παίζει με ένταση..."<br/> <br/>Από εκεί και πέρα, όμως, ο Γιούργκεν Κλοπ αποθέωσε τον 38χρονο σούπερ σταρ, τονίζοντας: "Τρέφω σεβασμό για τον Ζλάταν. Λατρεύω ολόκληρη την καριέρα του, αγαπώ την αυτοπεποίθησή του. Μπορεί να μην είναι πάντα σωστή, αλλά είναι διασκεδαστική όπως και να έχει. Είναι φανταστικός χαρακτήρας και εύχομαι πραγματικά να μην σταματήσει να παίζει ποδόσφαιρο. Θα λείψει στον κόσμο πάρα πολύ".</p>
    </article>
  </body>
</html>