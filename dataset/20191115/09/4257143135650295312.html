<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/15/nem-akarki-mondta-ki-a-brexit-meg-egyaltalan-nem-biztos"/>
    <meta property="og:site_name" content="infostart"/>
    <meta property="article:published_time" content="2019-11-15T09:09:00+00:00"/>
    <meta property="og:title" content="Nem akárki mondta ki: a brexit még egyáltalán nem biztos"/>
    <meta property="og:description" content="Ne adják fel a reményt, a brexitet még meg lehet állítani – ezt üzente a brit politikába beavatkozva az Európai Tanács elnöke. Donald Tusk figyelmeztette a briteket, országuk „másodhegedűssé válik” a kilépés után."/>
  </head>
  <body>
    <article>
      <h1>Nem akárki mondta ki: a brexit még egyáltalán nem biztos</h1>
      <address><time datetime="2019-11-15T09:09:00+00:00">15 Nov 2019, 09:09</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/tudositoink/2019/11/15/mi-lesz-az-eu-s-dolgozokkal-ha-a-munkaspart-nyer"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/14/ujabb-csapas-a-briteknek"/>
        <a href="https://infostart.hu/tudositoink/2019/11/12/fontosabb-a-briteknek-a-brexit-alakulasa-mint-eszak-irorszag-sorsa"/>
        <a href="https://infostart.hu/kulfold/2019/11/11/nekimegy-a-munkaspartnak-farage-brexit-partja"/>
        <a href="https://infostart.hu/tudositoink/2019/11/11/majdnem-vaksotetben-tapogatoznak-a-brit-kozvelemeny-kutatok"/>
      </related>
      <h3>Ne adják fel a reményt, a brexitet még meg lehet állítani – ezt üzente a brit politikába beavatkozva az Európai Tanács elnöke. Donald Tusk figyelmeztette a briteket, országuk „másodhegedűssé válik” a kilépés után.</h3>
      <p>Donald Tusk, az régi Európai Bizottsággal együtt távozó kormány- és államfői tanács elnöke ismert arról, hogy nem kedveli a brexitpártiakat.</p>
      <p>Februárban azt mondta:</p>
      <blockquote>„megvan a külön helye a pokolban azoknak a brexitelőknek,</blockquote>
      <p>akiknek semmi tervük nincs rá, hogyan lehet biztonságosan levezényelni.”</p>
      <p>Most, az Európai Kollégium nevű elitintézményben tartott beszédében arra figyelmeztetett: Nagy-Britannia másodhegedűs outsider lesz, miután otthagyta az uniót és ez lesz a brit birodalom igazi bukása.</p>
      <p>Emellett azt sugallta a brexit ellenzőinek, hogy folytassák a harcukat.. „A brit választásokat egy hónap múlva tartják. Meg lehet még fordítani? Hannah Arendt filozófus arra tanított bennünket, hogy</p>
      <blockquote>a dolgok akkor kezdenek visszafordíthatatlanná válni, amikor az emberek ezt elfogadva kezdenek gondolkozni.</blockquote>
      <p>Tehát, most ezek a szavak jutnak az eszembe: ne adják fel, ez egy meccs, tart a hosszabbítás, talán még büntetők is lesznek?”</p>
      <p>A brit ellenzéki pártok közül csak a kisebbek utasítják el nyíltan a brexitet, míg a Munkáspárt hivatalosan – de újratárgyalt feltételek mellett – elfogadná azt. A többiekhez hasonlóan azonban támogatja az uniós tagságról szóló végső döntést hozó, második népszavazás ötletét.</p>
      <p>Azok a brexitpártiak, akik azt hiszik, hogy az unió elhagyásával válhat Nagy-Britannia „globális országgá, és csak egyedül lehet igazán nagy, tévednek. Indiában, Új-Zélandon, Kanadában és Dél-Afrikában is azt hallottam, Nagy-Britannia másodosztályúvá válik a kilépéssel, miközben a csatamezőt Kína, az Egyesült Államok és az Európai Unió foglalja el” – mondta Tusk.</p>
      <p>
        <i>Nyitókép: MTI/AP/Vadim Ghirda</i>
      </p>
    </article>
  </body>
</html>