<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/komanda-himikiv-iz-kremenchuckimi-uchnyami-stala-pershoyu-mizh-uchasnikami-troh-krayin"/>
    <meta property="og:site_name" content="Кременчугская газета"/>
    <meta property="article:published_time" content="2019-11-15T09:25:00+00:00"/>
    <meta property="og:title" content="Команда хіміків із кременчуцькими учнями стала першою серед учасників трьох країн"/>
    <meta property="og:description" content="Усі відмінно демонстрували знання упродовж п'яти днів. "/>
  </head>
  <body>
    <article>
      <h1>Команда хіміків із кременчуцькими учнями стала першою серед учасників трьох країн</h1>
      <address>
        <time datetime="2019-11-15T09:25:00+00:00">15 Nov 2019, 09:25</time>
      </address>
      <p>
        <b>Усі відмінно демонстрували знання упродовж п'яти днів. </b>
      </p>
      <p>Із 31 жовтня по 5 листопада 2019 року у місті Луцьку відбувся фінальний етап ХХVІІ Всеукраїнського турніру юних хіміків. Про це повідомляє видання <a href="https://chemistry-forum.at.ua/news/uchni_poltavshhini_stali_peremozhcjami_xxvii_turniru_junikh_khimikiv/2019-11-07-172?fbclid=IwAR2rlP7HNqvd3VK7c23Gr6tqx_qyQv8xgnb-IAn7mXOI1psQcazJV16cyqY">«Хімічна та біологічна освіта Полтавщини».</a></p>
      <p>У цьому інтелектуальному змаганні взяли участь 20 команд із різних регіонів України, Мексики і Вірменії. Турнір юних хіміків –це змагання школярів у вмінні розв’язувати складні хімічні завдання (наукові проблеми), переконливо представляти своє рішення та відстоювати його у наукових дискусіях. Учасники продемонстрували високий інтелектуальний рівень, гарні знання, вміння працювати в команді. Протягом п’яти днів у приміщенні Волинського інституту післядипломної педагогічної освіти учасники показували свої знання з хімії, обмінювалися досвідом, знаходили нових друзів, отримували задоволення від інтелектуальних ігор.</p>
      <p>Полтавщину вже сьомий рік поспіль на турнірі представляла команда НЕОС. Цьогоріч її склад був таким: Згінник Олександр – капітан команди, учень 11 класу Кременчуцького ліцею №4 «Кремінь» Кременчуцької міської ради, Краплина Володимир, учень 11 класу Кременчуцького ліцею №4 «Кремінь» Кременчуцької міської ради, Рубан Вадим, учень 11 класу Кременчуцького ліцею №4 «Кремінь» Кременчуцької міської ради, Міщенко Андрій, учень 10 класу Кременчуцького ліцею № 4 «Кремінь» Кременчуцької міської ради та Минак Євгеній, учень 11 класу Полтавської гімназії №17 Полтавської міської ради. До турніру юних хіміків команду Полтавської області готували Джавахішвілі Сергій Георгійович – заступник директора з навчально-виховної роботи, учитель хімії Кременчуцького ліцею № 4 Кременчуцької міської ради та Недоруб Олександр Юрійович, учитель хімії Полтавської гімназії № 17 Полтавської міської ради.</p>
      <p>Цьогоріч із турніру команда повернулась із довгоочікуваною перемогою! У запеклих дебатах і хімічних дискусіях команда Полтавської області «НЕОС» виборола І місце посунувши на другу сходинку команду Львівського фізико-математичного ліцею-інтернату при Львівському національному університеті імені Івана Франка, збірну команду «Харків 14+ 49+», команду «ORO» Комунального закладу «Обласна спеціалізована школа-інтернат «Обдарованість» Харківської обласної ради».</p>
      <p>В особистій першості Диплом ІІ ступеня одержав Згінник Олександр, учень 11 класу Кременчуцького ліцею №4 «Кремінь» Кременчуцької міської ради. Він також отримав грамоту турніру за найбільшу кількість балів, набраних протягом одного бою (219 балів). Грамотою за високі досягнення в області теоретичної органічної хімії було відзначено учня 11 класу Кременчуцького ліцею №4 «Кремінь»  кременчуцької міської ради Краплину Володимира.</p>
      <p>Дякуємо учням та педагогам за титанічну працю, яка дає благодатні сходи на освітянській ниві та бажаємо нових перемог у подальшому!</p>
      <p> </p>
      <p> </p>
      <p>Ліна Романченко</p>
      <p>За матеріалами джерела</p>
    </article>
  </body>
</html>