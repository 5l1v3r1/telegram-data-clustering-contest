<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741842"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T09:20:00+00:00"/>
    <meta property="og:title" content="'โป๊ปฟรังซิส'เยือนไทยมุ่งสร้างสันติภาพโลก"/>
    <meta property="og:description" content="'สมเด็จพระสันตะปาปาฟรังซิส' เยือนไทยมุ่งสร้างสันติภาพให้เกิดขึ้นแก่มนุษย์โลก ชาวไทยได้ตระหนักรู้นำจิตใจแห่งความเมตตาร่วมโอบกอดมนุษย์ผู้หลีกหนีจากภัยสงครามและความหิวโหยไปพร้อมกับพระองค์"/>
  </head>
  <body>
    <article>
      <h1>'โป๊ปฟรังซิส'เยือนไทยมุ่งสร้างสันติภาพโลก</h1>
      <address>
        <time datetime="2019-11-15T09:20:00+00:00">15 Nov 2019, 09:20</time>
      </address>
      <p>
        <b>"สมเด็จพระสันตะปาปาฟรังซิส" เยือนไทยมุ่งสร้างสันติภาพให้เกิดขึ้นแก่มนุษย์โลก ชาวไทยได้ตระหนักรู้นำจิตใจแห่งความเมตตาร่วมโอบกอดมนุษย์ผู้หลีกหนีจากภัยสงครามและความหิวโหยไปพร้อมกับพระองค์</b>
      </p>
      <p>วันนี้ (15 พ.ย.) พระคาร์ดินัล ฟรังซิสเซเวียร์ เกรียงศักดิ์ โกวิทวาณิช ประธานสภาประมุขแห่งบาทหลวงโรมันคาทอลิกแห่งประเทศไทย เปิดเผยว่า ตามที่ทุกคนได้รับทราบแล้วถึงการเสด็จเยือนราชอาณาจักรไทยของสมเด็จพระสันตะปาปาฟรังซิส ในระหว่างวันที่ 20-23 พ.ย. 2562 ซึ่งนับเป็นช่วงเวลาแห่งความชื่นชมยินดีของพวกเราคริสตชนคาทอลิกไทยทุกคน โดยเฉพาะอย่างยิ่งในปีนี้ ซึ่งเป็นปีที่ 350 แห่งการสถาปนาพระศาสนจักรคาทอลิกขึ้นในผืนแผ่นดินสยามชีวิตและพันธกิจของสมเด็จพระสันตะปาปาฟรานซิส องค์พระประมุขของพระศาสนจักรคาทอลิกสากล เป็นการประกาศอารยธรรมแห่งความรักและเมตตาธรรม ตามคำสอนของพระเยซูคริสตเจ้า โดยการเสด็จเยี่ยมอภิบาลคริสต์ศาสนิกชนคาทอลิก และสาธุชนทุกชาติ ทุกภาษา ทุกศาสนา ทุกนิกายความเชื่อ และวัฒนธรรมของพระองค์ท่านนั้นถือเป็นการเสริมสร้างภราดรภาพสากล และการอยู่ร่วมกันอย่างสันติสุขของมวลมนุษยชาติทั่วโลก<br/><br/>พระคาร์ดินัล กล่าวต่อไปว่า ที่ผ่านมาสมเด็จพระสันตะปาปาฟรังซิส มีจุดประสงค์มุ่งสร้างสันติภาพให้เกิดขึ้นแก่มนุษย์โลก โดยได้มีสาสน์ตอนหนึ่งในวันสันติภาพโลกจากพระองค์ใจความว่า ผู้อพยพและผู้ลี้ภัยคือชายหญิงที่มุ่งแสวงหาสันติภาพ ซึ่งแสดงให้เห็นถึงพระทัยอันแน่วแน่ที่จะปฏิบัติพระองค์ให้เป็นตัวอย่าง ทรงเป็นผู้นำระดับโลกที่ช่วยสร้างสะพานเชื่อมคนที่ขาดแคลนและมีความพร้อมเข้าด้วยกัน โดยการดูแลผู้อพยพและผู้ลี้ภัยเป็นปัญหาเหมือนกันของทุกสังคมโลก ดังนั้นในวาระการเยือนราชอาณาจักรไทยอย่างเป็นทางการในเร็วๆ นี้จะเป็นโอกาสให้เราชาวไทยช่วยกันสร้างความตระหนักรู้นำจิตใจแห่งความเมตตาร่วมโอบกอดมนุษย์ผู้หลีกหนีจากภัยสงครามและความหิวโหยไปพร้อมกับพระองค์<br/><br/>ด้านนายกิตติพันธ์ พานสุวรรณ อธิบดีกรมการศาสนา (ศน.) กล่าวว่า สภาประมุขบาทหลวงโรมันคาทอลิกแห่งประเทศไทยได้ขอความอนุเคราะห์ให้กรมการศาสนาเชิญนำผู้นำศาสนาในประเทศไทยเข้าเฝ้าพระสมเด็จพระสันตะปาปาฟรานซิส ที่จุฬาลงกรณ์มหาวิทยาลัยในวันที่ 22 พ.ย.62 ในฐานะที่เราดูแลผู้นำศาสนาทั้ง 5 ศาสนา ซึ่งจุดประสงค์หลักที่พระองค์ต้องการพบผู้นำศาสนานั้น ต้องการที่จะเห็นภาพศาสนาทุกศาสนาสามารถทำงานขับเคลื่อนสร้างสันติภาพโลกได้. <br/> </p>
    </article>
  </body>
</html>