<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/30000-kjoretoy-er-uten-lovpalagt-forsikring/71822725"/>
    <meta property="og:site_name" content="Dinside"/>
    <meta property="article:published_time" content="2019-11-15T09:59:53+00:00"/>
    <meta property="og:title" content="30.000 kjøretøy er uten lovpålagt forsikring"/>
    <meta property="og:description" content="Nå vil Trafikkforsikringsforeningen få bukt med uforsikrede kjøretøy."/>
  </head>
  <body>
    <article>
      <h6 class="kicker">Ansvarsforsikring</h6>
      <h1>30.000 kjøretøy er uten lovpålagt forsikring</h1>
      <h2>Nå vil Trafikkforsikringsforeningen få bukt med uforsikrede kjøretøy.</h2>
      <address><time datetime="2019-11-15T09:59:53+00:00">15 Nov 2019, 09:59</time> by <a rel="author">Eilin Lindvoll</a></address>
      <p>De som dropper ansvarsforsikringen på bilen sin, tar store sjanser.</p>
      <p>
        <b>Rundt 30.000 norske kjøretøy mangler denne <i>lovpålagte </i>forsikringen.</b>
      </p>
      <p>I verste fall kan de ende opp som gjeldsslaver hvis de skader noen. Enkelte skylder nemlig mange millioner kroner når erstatningsoppgjøret etter en ulykke er klart.</p>
      <p>Hvis en uforsikret bil ender opp med å skade noe eller noen, sørger Trafikkforsikringsforeningen (TFF) for at de skadelidte får full erstatning. Deretter må den uforsikrede bileieren tilbakebetale hele erstatningen for alle skader.</p>
      <p>- I gjennomsnitt er uforsikrede kjøretøy involvert i to hendelser <i>hver eneste dag</i> året gjennom, sier Roger Stenseth, leder i TFF.</p>
      <related>
        <a href="https://www.dinside.no/okonomi/39000-kjoretoy-pa-norske-veier-burde-aldri-ha-vaert-der/70176364"/>
      </related>
      <h3>Kjører kampanje</h3>
      <p>For å nå alle som ikke har ansvarsforsikring på bilen sin, samt synliggjøre hvor galt det kan gå uten forsikring, har TFF plassert en bulket bil i avgangshallen på Oslo S.</p>
      <p>«Norges dyreste bil: 11.418.481,-. En bil koster mer enn bare kroner og øre», lyder teksten, hvorpå TFF har satt opp et regnestykke over hvor mye en fiktiv person uten ansvarsforsikring på bilen sin må betale ved en ulykke:</p>
      <ul>
        <li>Personskader: 7.950.957,-</li>
        <li>Advokathonorar: 3.211.906,-</li>
        <li>Domstolsbehandling: 205.015,-</li>
        <li>Legeerklæringer: 150.603,-</li>
        <li>Totalt: 11.418.481,-</li>
      </ul>
      <figure>
        <img src="https://dbstatic.no/71822753.jpg?imageId=71822753&amp;width=1024&amp;height=615"/>
        <figcaption><b>STORE SUMMER:</b> Hvis regningen etter ulykka kommer på nesten 11,5 millioner kroner, er det godt å ha forsikring på plass. Ellers blir du sannsynligvis gjeldsslave resten av livet. Foto: TFF. Vis mer</figcaption>
      </figure>
      <p>I tillegg vil det legges ut en rekke historier på sosiale medier med historier fra virkeligheten, i håp om at kampanjen vekker oppsikt og fører til endring.</p>
      <h3>Du er ansvarlig selv om du ikke kjører bilen</h3>
      <p>En <a href="https://curia.europa.eu/jcms/upload/docs/application/pdf/2018-09/cp180125en.pdf">dom</a> fra EU-domstolen i fjor forteller om en portugisisk kvinne som lot den uforsikrede bilen sin stå parkert i hagen. Sønnen tok i bruk bilen uten å spørre moren, og omkom sammen med to andre passasjerer som satt på i bilen.</p>
      <p>Siden det var kvinnens ansvar å ha ansvarsforsikring på bilen, ble hun dømt til å betale erstatning for forsikringsutbetalingene til de to omkomne på i underkant av 4,2 millioner kroner, selv om kvinnen altså ikke satt bak rattet selv.</p>
      <p>Stenseth påpekte overfor <a href="https://www.dinside.no/okonomi/ulykke-uten-forsikring-kan-gi-deg-millionkrav/70234994">Dinside i fjor</a> at tilsvarende vil kunne skje i Norge, ettersom det er lovpålagt med ansvarsforsikring.</p>
      <p>Et eksempel fra Norge er, blant annet, en dom i Frostating lagmannsrett i 2010, hvor en sjåfør kjørte ned en fotgjenger som omkom umiddelbart i et uregistrert og mangelfullt kjøretøy. Sjåføren måtte, i tillegg til fengselsstraff, betale oppreisning til etterlatte og foreldre på 500.000 kroner, og ansvar overfor TFF på rundt 1,5 millioner.</p>
      <related>
        <a href="https://www.dinside.no/motor/a-endre-kjorelengden-kan-spare-deg-for-tusenlapper/70146937"/>
      </related>
      <h3>- Ufattelig risiko</h3>
      <p>Det er viktig å ha forsikringen på plass umiddelbart ved kjøp av bil, altså ikke utsette forsikringskjøpet.</p>
      <p>Ansvarsforsikringen <i>skal </i>alltid være på plass så lenge bilen har skiltene på.</p>
      <p>Flere av dem som kjører uten lovpålagt ansvarsforsikring, har dårlig økonomi, men hvis du har råd til å kjøpe bil, må du ta høyde for utgiftene til forsikring også.</p>
      <p>- Det er ufattelig at noen tar risikoen for å kjøre uten den lovpålagte forsikringen. Store økonomiske problemer kan da komme i tillegg til den følelsesmessige belastningen det er å skade noen, sier Stenseth i TFF.</p>
      <related>
        <h4>skrekkeksemplene når du dropper forsikringen:</h4>
        <a href="https://www.dinside.no/okonomi/ulykke-uten-forsikring-kan-gi-deg-millionkrav/70234994"/>
      </related>
    </article>
  </body>
</html>