<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621690/%D8%AF%DB%8C%D8%AF%D8%A7%D8%B1-%D8%B1%DB%8C%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D9%81%D8%B1%D9%87%D9%86%DA%AF-%D9%88-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%A7%D8%B3%D9%84%D8%A7%D9%85%DB%8C-%D8%A8%D8%A7-%D8%B1%DB%8C%DB%8C%D8%B3-%D8%A2%DA%A9%D8%A7%D8%AF%D9%85%DB%8C-%D8%B9%D9%84%D9%88%D9%85-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T20:36:00+00:00"/>
    <meta property="og:title" content="دیدار رییس سازمان فرهنگ و ارتباطات اسلامی با رییس آکادمی علوم آذربایجان"/>
    <meta property="og:description" content="رییس سازمان فرهنگ و ارتباطات اسلامی و رییس شورای سیاستگذاری گفتگوی ادیان با رییس جدید آکادمی ملی علوم جمهوری آذربایجان دیدار و گفتگو کرد."/>
  </head>
  <body>
    <article>
      <h1>دیدار رییس سازمان فرهنگ و ارتباطات اسلامی با رییس آکادمی علوم آذربایجان</h1>
      <address>
        <time datetime="2019-11-15T20:36:00+00:00">15 Nov 2019, 20:36</time>
      </address>
      <p>
        <i>رییس سازمان فرهنگ و ارتباطات اسلامی و رییس شورای سیاستگذاری گفتگوی ادیان با رییس جدید آکادمی ملی علوم جمهوری آذربایجان دیدار و گفتگو کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در این دیدار که با حضور دکتر جواد جهانگیرزاده سفیر و اصغر فارسی، رایزن فرهنگی سفارت جمهوری اسلامی ایران در باکو و در محل آن آکادمی انجام گرفت، دو طرف در خصوص تعمیق و گسترش همکاری های علمی و فرهنگی تاکید کردند.</p>
      <p>ابوذر ابراهیمی ترکمان در ابتدای سخنان خود با تبریک به مناسبت انتصاب رامیز مهدی اف به پست ریاست آکادمی ملی علوم جمهوری آذربایجان که مهم‌ترین قطب علمی این کشور و منطقه قفقاز است، به ظرفیت های موجود برای همکاری های فرهنگی، علمی و تحقیقاتی بین دو کشور با توجه به اشتراکات فرهنگی و تاریخی و همچنین ظرفیت و پتانسیل عظیم مراکز و دانشگاه های جمهوری اسلامی ایران اشاره کرد.</p>
      <p>عضو شورای عالی انقلاب فرهنگی با اشاره به همایش ها و کنفرانس های مشترک برگزار شده در سال های اخیر همچون «از خورشیدبانو ناتوان تا پروین اعتصامی» در باکو و همایش «شمس تبریزی» در دانشگاه تبریز گفت: ما از هرگونه همکاری که در راستای قرابت شخصیت های علمی و فرهنگی و تعمیق و توسعه روابط ادبی و فرهنگی دو کشور باشد، استقبال می کنیم و بر اهمیت گسترش همکاری ها واقف هستیم.</p>
      <p>ابراهیمی ترکمان در پایان بر ایجاد و انعقاد تفاهمنامه‌های علمی و تحقیقاتی بین آکادمی ملی علوم جمهوری آذربایجان و مراکز علمی در ایران تاکید کرد.</p>
      <p>رامیز مهدی‌اف، رییس آکادمی ملی علوم جمهوری آذربایجان نیز ضمن اشاره به اشتراکات فرهنگی، تاریخی و مذهبی و همچنین جایگاه علمی و پیشرفت‌های جمهوری اسلامی ایران در موضوعات مختلف علمی، به‌ویژه در حوزه های علوم نوین، خواستار همکاری با موسسات علمی و تحقیقاتی ایران در حوزه های مختلف شد.</p>
      <p>رییس سازمان فرهنگ و ارتباطات اسلامی ایران در اولین روز سفر به باکو با الهام علی اف، رییس جمهوری آذربایجان و دیروز نیز با ابوالفضل قارایف، وزیر فرهنگ این کشور دیدار و در خصوص توسعه همکاری های فرهنگی بین دو کشور گفت‌وگو و تبادل نظر کرد.</p>
      <p>او به دعوت رسمی دولت جمهوری آذربایجان برای شرکت و سخنرانی در نشست رهبران دینی جهان به این کشور سفر کرده است.</p>
    </article>
  </body>
</html>