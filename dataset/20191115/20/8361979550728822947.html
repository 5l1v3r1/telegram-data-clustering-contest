<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/vibuhi-v-balakliji-podrobici-novini-ukrajini-50053861.html"/>
    <meta property="og:site_name" content="НВ"/>
    <meta property="article:published_time" content="2019-11-15T20:13:00+00:00"/>
    <meta property="og:title" content="Військовий розповів про обставини вибухів у Балаклії"/>
    <meta property="og:description" content="Під час вибухів на технічній території арсеналу в Балаклії Харківської області постраждали військовослужбовці, які безпосередньо займалися утилізацією боєприпасів."/>
  </head>
  <body>
    <article>
      <h1>Військовий розповів про обставини вибухів у Балаклії</h1>
      <h2>Під час вибухів на технічній території арсеналу в Балаклії Харківської області постраждали військовослужбовці, які безпосередньо займалися утилізацією боєприпасів.</h2>
      <address>
        <time datetime="2019-11-15T20:13:00+00:00">15 Nov 2019, 20:13</time>
      </address>
      <p>Про це розповів заступник начальника військової частини в Балаклії Олександр Мирун, передає <a href="https://2day.kh.ua/aleksej-kucher-menya-uveryali-chto-vse-horosho/">KHARKIV Today.</a></p>
      <p>«Це навчені військовослужбовці, які проводили роботи з розмінування. Там були тільки вони, і вони будуть давати свідчення слідству. Вибух стався в спеціально обладнаному місці, яке призначене для утилізації боєприпасів. Тому постраждали якраз ті, люди, які безпосередньо займалися утилізацією», — сказав військовий.</p>
      <p>Очільник Харківської ОДА Олексій Кучер <a href="https://nv.ua/ukr/ukraine/politics/kucher-pro-vibuhi-v-balakliji-novini-harkova-50053853.html">після візиту до Балаклії</a> заявив, що один з потерпілих відмовився від госпіталізації, незважаючи на те, що він «перебуває не в дуже хорошому стані».</p>
      <p>За його словами, постраждалим військовим запропонували допомогу облдержадміністрації.</p>
      <p>Олексій Кучер також запевнив, що подію локалізовано і подальших вибухів на арсеналі не буде.</p>
      <p>«Балаклія у нас в області і Україні в цілому асоціюється з цими вибухами. Ми будемо серйозно реагувати на ці випадки, які відбуваються постійно. Є людські жертви, тому що не дотримуються правил безпеки», — сказав голова ХОДА.</p>
      <p>Нагадаємо, 15 листопада <a href="https://nv.ua/ukr/ukraine/events/vibuhi-u-balakliji-15-11-2019-foto-video-novini-ukrajini-50053763.html">на території військового арсеналу в Балаклії пролунали поодинокі вибухи.</a> Інцидент стався під час проведення планових робіт з утилізації боєприпасів на технічній території.</p>
      <p>За даними ДБР, під час розмінування і завантаження боєприпасів на техніку <a href="https://nv.ua/ukr/ukraine/events/vibuhi-u-balakliji-dbr-vidkrilo-spravu-novini-ukrajini-50053816.html">відбулися детонування, загоряння і три вибухи.</a></p>
      <p>Під час вибухів <a href="https://nv.ua/ukr/ukraine/events/vibuhi-u-balakliji-dvoye-saperiv-zaginuli-novini-ukrajini-50053789.html">загинули двоє саперів,</a> ще п’ятеро постраждали. У одного з них — <a href="https://nv.ua/ukr/ukraine/events/vibuhi-u-balakliji-ostanni-dani-pro-poterpilih-novini-ukrajini-50053854.html">опіки 60% тіла.</a></p>
    </article>
  </body>
</html>