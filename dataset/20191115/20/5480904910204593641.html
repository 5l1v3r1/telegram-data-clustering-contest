<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/plzen-diky-robovym-dvema-golum-zdolala-v-derby-karlovy-vary/1821631?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T20:21:00+00:00"/>
    <meta property="og:title" content="Plzeň díky Robovým dvěma gólům zdolala v derby Karlovy Vary"/>
    <meta property="og:description" content="Plzeň - Hokejisté Plzně porazili v 18. kole extraligy Karlovy Vary 4:3 a upevnili si pátou výhrou v západočeském derby za sebou druhou pozici v tabulce. Zajímavý souboj přinesl dva obraty ve skóre. Energie se nejprve třemi trefami v prostřední části dostala po prohrané první třetině do vedení, ale domácí si díky dvěma využitým přesilovkám, kdy vždy skóroval Luboš Rob, vzali vedení zpět. Rozhodující gól padl v čase 56:10. Plzeň tak vyhrála počtvrté v řadě a Energie naopak potřetí za sebou nebodovala."/>
  </head>
  <body>
    <article>
      <h1>Plzeň díky Robovým dvěma gólům zdolala v derby Karlovy Vary</h1>
      <address><time datetime="2019-11-15T20:21:00+00:00">15 Nov 2019, 20:21</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Hokejisté Plzně porazili v 18. kole extraligy Karlovy Vary 4:3 a upevnili si pátou výhrou v západočeském derby za sebou druhou pozici v tabulce. Zajímavý souboj přinesl dva obraty ve skóre. Energie se nejprve třemi trefami v prostřední části dostala po prohrané první třetině do vedení, ale domácí si díky dvěma využitým přesilovkám, kdy vždy skóroval Luboš Rob, vzali vedení zpět. Rozhodující gól padl v čase 56:10. Plzeň tak vyhrála počtvrté v řadě a Energie naopak potřetí za sebou nebodovala.</p>
      <p>Hosté vstoupili do utkání aktivněji, při vyloučení plzeňského Vráblíka ale přesilovkový pokus Rachůnka bez přípravy z levého kruhu stačil Frodl zastavit. Za chvíli se zaskvěl také jeho gólmanský protějšek Novotný, který během početní výhody domácích zlikvidoval Gulašovu ránu.  </p>
      <p>V sedmé minutě už se Indiáni radovali, když Budíkovo nahození skončilo díky Kantnerově cloně v síti. Hráči Energie nedokázali odpovědět během další přesilovky a naopak v závěru první třetiny se s vypětím všech sil ubránili v oslabení tři proti čtyřem.</p>
      <p>"Jsem za to rád, že jsem se konečně trefil. Asi mě to bude něco stát do kasy. Dneska jsem ale mohl dát minimálně tři góly, dostával jsem se do šancí. Nejdůležitější je ale výhra," prohlásil po premiérovém gólu v plzeňských barvách Vojtěch Budík.</p>
      <p>"Věděl jsem o té cloně. Účelně jsem to nahazoval na bránu, protože jsme viděl, že tam Kantýs (Kantner) stojí a gólman nic nevidí," popsal situaci před vedoucí brankou Indiánů jedenadvacetiletý obránce.</p>
      <p>Po pauze sice pokračovala střelecká převaha domácích, ale ve 24. minutě po nenápadné akci přiťukl Vondráček puk Skuhravému a ten zblízka vyrovnal na 1:1. O chvíli později po přečíslení dvou na jednoho zahrozil Raška a v 28. minutě plzeňské zaváhání v rozehrávce potrestal z mezikruží přesnou střelou do levého horního růžku Beránek. Hosté spoléhali na brejky a po jednom z nich nebezpečně pálil Mikúš.</p>
      <p>"Od druhé třetiny jsme předváděli hru, co jsme chtěli. Po většinu druhé třetiny jsme byli lepší. Je škoda, že jsme nedokázali odskočit na větší gólový rozdíl. Zápas se začal lámat, když jsme v závěru třetiny dostali kontaktní gól," našel rozhodující zlom utkání karlovarský asistent trenéra Tomáš Mariška.</p>
      <p>V polovině utkání zesílil nápor domácích, skvělý Novotný ovšem zastavil střelu nekrytého Kracíka, vzápětí vleže nedovolil skórovat Malátovi a zneškodnil i Čerešňákův bekhendový blafák po drzém průniku. Když se v další gólové šanci opět neprosadil sedmnáctiletý Malát, udeřilo překvapivě na druhé straně, když se z opakované dorážky prosadil v 35. minutě Raška. Dvě minuty nato domácí vrátilo do hry vyloučení Grígera, které potrestal kontaktní brankou na 2:3 po nechytatelné ráně z voleje Rob.</p>
      <p>"Každý zápas, který se takhle otáčí, je těžký. Věřili jsme, že doma jsme silní a máme dost času to zvrátit. Důležité bylo, že jsme stihli ještě do konce druhé třetiny snížit. Na střídačce žádná panika nebyla. Celé mužstvo obratu věřilo," popsal dvougólový střelec Škody Luboš Rob náladu před třetí třetinou.</p>
      <p>Od začátku závěrečné dvacetiminutovky se Indiáni tlačili ve snaze o srovnání skóre dopředu. Hosté čekali na protiútoky. Zakončení Flekova úniku překazil Budík a napravil předchozí vlastní chybu na modré čáře. Beránkův pokus po rychlém přečíslení zneškodnil včasným skluzem Frodl, na druhé straně v 50. minutě neprostřelil zblízka Novotného Eberle a Vráblík trefil břevno.</p>
      <p>Radost plzeňským fanouškům v zaplněnému hledišti přinesl až Gulašův průnik v 52. minutě, který plzeňský kapitán ozdobil bekhendovým vyrovnáním na 3:3. Rozjetí domácí mohli rychle rozhodnout, hosté však zásluhou Novotného přežili Budíkovu gólovou šanci a odolali i při Koblasově vyloučení.</p>
      <p>Energii srazil až trest pro Vondráčka za zdržování hry. Po Gulašově ideální přihrávce totiž pálil do odkryté branky Rob a v 57. minutě dokonal plzeňský obrat. Půldruhé minuty před sirénou odmítl Frodl při karlovarské power play pohotovým rozklekem proti Flekově dorážce prodloužení.</p>
      <h3>HC Škoda Plzeň - HC Energie Karlovy Vary 4:3 (1:0, 1:3, 2:0)</h3>
      <p>Branky a nahrávky: 7. Budík (V. Němec, Kantner), 37. Rob (Moravčík), 52. Gulaš (Kracík), 57. Rob (Gulaš, Čerešňák) - 24. Skuhravý (Vondráček, Šenkeřík), 28. Flek (T. Rachůnek), 35. Raška (T. Kubalík, Eminger). Rozhodčí: Pešina, Hradil - Lhotský, J. Svoboda. Vyloučení: 3:6. Využití: 2:0. Diváci: 6521.</p>
      <h3>Sestavy:</h3>
      <p><b>Plzeň:</b> D. Frodl - Vráblík, Moravčík, Čerešňák, Houdek, L. Kaňák, Budík, T. Voráček - Gulaš, Kracík, Malát - Pour, V. Němec, Kantner - Eberle, Kodýtek, P. Straka - Rob, Roman Vlach, Vracovský. Trenéři: Čihák a Jiří Hanzlík.</p>
      <p><b>Karlovy Vary:</b> F. Novotný - Stříteský, Šenkeřík, Plutnar, Graňák, Eminger, M. Rohan, D. Mikyska - Flek, Gríger, T. Rachůnek - O. Beránek, T. Mikúš, V. Polák - T. Kubalík, Raška, Kohout - Vondráček, Skuhravý, Koblasa. Trenéři: Pešout a Mariška.</p>
    </article>
  </body>
</html>