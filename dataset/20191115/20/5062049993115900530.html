<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10697--zivot-po-tenisove-kariere-cibulkova-nema-o-pracovni-vytizeni-nouzi"/>
    <meta property="og:site_name" content="Tenisový svět"/>
    <meta property="article:published_time" content="2019-11-15T20:00:00+00:00"/>
    <meta property="og:title" content="Život po tenisové kariéře. Cibulková nemá o pracovní vytížení nouzi"/>
    <meta property="og:description" content="Dominika Cibulková ukončila v úterý bohatou tenisovou kariéru a ve třiceti letech se připravuje na život po konci tenisové kariéry. Bývalá světová čtyřka nemá o pracovní vytížení nouzi. V rodné Bratislavě již dříve investovala do tenisové akademie a do restaurace The Velvet. „Cokoliv dělám, tak to dělám na 100%,“ těší se Cibulková na další životní kapitolu."/>
  </head>
  <body>
    <article>
      <h1>Život po tenisové kariéře. Cibulková nemá o pracovní vytížení nouzi</h1>
      <address>
        <time datetime="2019-11-15T20:00:00+00:00">15 Nov 2019, 20:00</time>
      </address>
      <p>
        <b>Dominika Cibulková ukončila v úterý bohatou tenisovou kariéru a ve třiceti letech se připravuje na život po konci tenisové kariéry. Bývalá světová čtyřka nemá o pracovní vytížení nouzi. V rodné Bratislavě již dříve investovala do tenisové akademie a do restaurace The Velvet. „Cokoliv dělám, tak to dělám na 100%,“ těší se Cibulková na další životní kapitolu.</b>
      </p>
      <p>Dominika Cibulková si během úspěšné tenisové kariéry vydělala na prize-money bezmála 14 milionů dolarů. Třicetiletá tenistka z Bratislavy využila části získaného finančního obnosu a investovala ho do dvou projektů, aby si zajistila pracovní vytížení i po konci aktivní tenisové kariéry.</p>
      <p>Jedním z projektů je luxusní bratislavská restaurace s nočním klubem s názvem The Velvet, která byla otevřena v listopadu loňského roku. V rodném městě si Cibulková založila také vlastní tenisovou akademii. „Minulý rok jsem investovala do akademie, kterou jsem spojila s mým jménem. Jsem stále zapojená v tenise, pomáhám dětem v rozvoji,“ citují Cibulkovou stránky WTA.</p>
      <p>„Cokoliv já dělám, tak to dělám na 100%. Je to skvělé, neboť děti ke mně vzhlíží a respektují mě,“ přibližuje třicetiletá Cibulková dojmy z trénování ve vlastní akademii. </p>
      <p>Tenisová akademie Love 4tennis má kvalitní zázemí pro tenisty všech věkových kategorií a k dispozici je mnoho tréninkových programů včetně vícedenních kempů. „V dětství jsem si prošla v rámci tenisu mnohými věcmi, a tak rozumím, jak se děti cítí. Mohu jim předat mnoho zkušeností,“ těší se Cibulková na setrvání u sportu, ve kterém se probojovala mezi absolutní tenisovou špičku.</p>
      <figure>
        <iframe src="https://www.youtube.com/embed/OkYJypc3HFg" width="640" height="360" data-service="Youtube" scrolling="no"/>
      </figure>
      <footer>Jan Havlovic, foto: Instagram – Dominika Cibulková</footer>
    </article>
  </body>
</html>