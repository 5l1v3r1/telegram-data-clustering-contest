<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/norges-assistent-raser---primitivt/71826431"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T20:26:33+00:00"/>
    <meta property="og:title" content="Norges assistent raser: - Primitivt"/>
    <meta property="og:description" content="- Jeg håper mødrene deres vet at de var her, sier Per Joar Hansen."/>
  </head>
  <body>
    <article>
      <h1>Norges assistent raser: - Primitivt</h1>
      <h2>- Jeg håper mødrene deres vet at de var her, sier Per Joar Hansen.</h2>
      <address><time datetime="2019-11-15T20:26:33+00:00">15 Nov 2019, 20:26</time> by <a rel="author">TORE ULRIK BRATLAND</a></address>
      <ul>
        <li>
          <b>Norge - Færøyene 4-0</b>
        </li>
      </ul>
      <p>ULLEVAAL (Dagbladet): Norge herjet med Færøyene fredag kveld og vant 4-0. Det offisielle tilskuertallet var 10 400.</p>
      <p>Innledningsvis opptrådte noe av dem på en måte som får Norges assistenttrener, Per Joar «Perry» Hansen, til å reagere kraftig. Bak det ene målet på Ullevaal ble det fyrt opp bluss.</p>
      <p>Dette var trolig en del av den pågående aksjonen mot Norges Fotballforbund. Supporterne i mange klubber er svært misfornøyde med at de ikke får tenne bluss på kampene i Eliteserien.</p>
      <figure>
        <img src="https://dbstatic.no/71826563.jpg?imageId=71826563&amp;x=5.631067961165&amp;y=17.176128093159&amp;cropw=62.427184466019&amp;croph=56.186317321689&amp;width=643&amp;height=387"/>
        <figcaption><b>REAGERER:</b> Per Joar Hansen (t.v.) reagerer på blussingen på Ullevaal. Hovedtrener Lars Lagerbäck til høyre. Foto: NTB Scanpix Vis mer</figcaption>
      </figure>
      <p>Fredag kveld fortsatte aksjonen under oppgjøret i EM-kvaliken mellom Norge og Færøyene, og trolig kan fotballforbundet vente seg en kraftig bot i etterkant.</p>
      <p>
        <b>- Jeg så det var en markering og skjønte at det hadde noe med pyro å gjøre. Jeg håper mødrene deres vet at de var her, tordner «Perry» overfor Dagbladet.</b>
      </p>
      <p>- De skal ikke komme på en landskamp og oppføre seg sånn. Dette bør de ta i andre fora enn her. Dette var en landskamp og det er UEFA som har EM-kvaliken. Jeg synes personlig at dette ikke var bra.</p>
      <p>Ole Kristian Sandvik er Norsk Supporterallianses person med ansvar for landskamper og kontakt med NFF/NTF.</p>
      <p>Til TV 2 sier han:</p>
      <p>- Slik jeg har forstått det er det en protest fra folk som ikke er glade i NFF på grunn av pyroreglementet. Det å gjøre det på landskamp er mest effektivt for å straffe forbundet, for da får forbundet bot av UEFA. Jeg tror det er så enkelt.</p>
      <p>
        <b>Dagbladet møter «Perry» i pressesonen på Ullevaal etter kampen. Han er svært fornøyd med 4-0-seieren, men når temaet blir aksjonen i starten av kampen, fyrer han seg opp:</b>
      </p>
      <p>- I alle andre konflikter i verden møtes folk rundt et bord og diskuterer sammen. Sånne markeringer synes jeg er veldig primitivt.</p>
      <p>Supporterne ropte «Hater, hater, hater NFF». Ifølge flere øyenvitner måtte barnefamilier flytte seg. 15-20 bluss skal ha blitt skutt opp.</p>
      <p>
        <b>Sandvik understreker at blussingen ikke er i regi av Norsk Supporterallianse.</b>
      </p>
      <p>- Dette har ikke noe med NSA å gjøre. Det er privatpersoner, og det var også ved siden av NSA-feltet.</p>
      <p>Litt hyggeligere for hele landslagsmiljøet var det å snakke om kampen. Tore Reginiussen sendte Norge i ledelsen etter fire minutter. Iver Fossum økte til 2-0 fire minutter seinere. To ganger Alexander Sørloth i andre omgang sørget for en komfortabel seier.</p>
      <p>- Gøy, sier tomålsscorer Sørloth til Dagbladet.</p>
      <p>Alle trodde at Norge skulle starte med Erling Braut Haaland og Joshua King på topp. Men bare rundt 30 minutter før kampstart måtte Haaland kaste inn håndkleet på grunn av føling med et kne.</p>
      <p>
        <b>- Jeg var litt småvarm allerede, så jeg fikk nok tid til å gjøre meg klar, sier Sørloth. Han var spesielt fornøyd med scoring nummer to.</b>
      </p>
      <p>- Det var en fantastisk angrep der Ole (Selnæs) slo en ball som Joshua (King) hoppet over. Det så fryktelig bra ut, og for meg var det bare å sette ballen i mål.</p>
      <p>Sørloth fortsetter dermed suksessen fra Trabzonspor i Tyrkia der han bøtter inn mål.</p>
      <p>- Det er typisk når du er spiss: Har du selvtillit, scorer du mål. Akkurat nå er jeg i veldig god flytsone og håper at det fortsetter.</p>
      <p>
        <b>Rosenborg-midtstopper Tore Reginiussen startet ballet fredag kveld og har nå fire mål på 28 landskamper.</b>
      </p>
      <p>- En proff gjennomkjøring. Vi visste at vi ville møte et lag som la seg lavt og ville gjøre det vanskelig med å stenge rom. Men da vi fikk to mål såpass tidlig, ble det lettere for oss. Da kontrollerte vi inn kampen uten å svi av altfor mange krefter, sier Reginiussen.</p>
      <p>
        <i>PS: Mandag er Malta motstander borte. EM-kvaliken er uansett ødelagt for Norge, da de to beste lagene går til EM-sluttspillet. Håpet om sluttspill er gjennom playoff i Nations League i mars.</i>
      </p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>9</td>
          <td>7</td>
          <td>2</td>
          <td>0</td>
          <td>26</td>
          <td>-</td>
          <td>5</td>
          <td>23</td>
        </tr>
        <tr>
          <td>Sverige</td>
          <td>9</td>
          <td>5</td>
          <td>3</td>
          <td>1</td>
          <td>20</td>
          <td>-</td>
          <td>9</td>
          <td>18</td>
        </tr>
        <tr>
          <td>Romania</td>
          <td>9</td>
          <td>4</td>
          <td>2</td>
          <td>3</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Norge</td>
          <td>9</td>
          <td>3</td>
          <td>5</td>
          <td>1</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Færøyene</td>
          <td>9</td>
          <td>1</td>
          <td>0</td>
          <td>8</td>
          <td>4</td>
          <td>-</td>
          <td>27</td>
          <td>3</td>
        </tr>
        <tr>
          <td>Malta</td>
          <td>9</td>
          <td>1</td>
          <td>0</td>
          <td>8</td>
          <td>2</td>
          <td>-</td>
          <td>25</td>
          <td>3</td>
        </tr>
      </table>
    </article>
  </body>
</html>