<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-34/student-la-9-ani-un-baietel-se-pregateste-sa-si-ia-licenta-in-inginerie-electrica-va-incepe-un-doctorat-video-152833.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T20:17:00+00:00"/>
    <meta property="og:title" content="Student la 9 ani: Un băieţel se pregăteşte să-şi ia licenţa în inginerie electrică şi va începe un doctorat (VIDEO)"/>
    <meta property="og:description" content="Un copil supradotat din Belgia e pe cale să-şi ia diploma de licenţă la doar 9 ani. Micuţul, Laurent Simons pe numele său, studiază inginerie electrică la Universitatea Tehnologică din Eindhoven, un curs apreciat ca fiind foarte solicitant."/>
  </head>
  <body>
    <article>
      <h1>Student la 9 ani: Un băieţel se pregăteşte să-şi ia licenţa în inginerie electrică şi va începe un doctorat (VIDEO)</h1>
      <address>
        <time datetime="2019-11-15T20:17:00+00:00">15 Nov 2019, 20:17</time>
      </address>
      <figure>
        <img src="https://www.ebihoreanul.ro/modules/news/files/laurent-simons-copilulminune-151119.jpg"/>
        <figcaption>(sursa foto: Digi24.ro)</figcaption>
      </figure>
      <p>
        <b>Un copil supradotat din Belgia e pe cale să-şi ia diploma de licenţă la doar 9 ani. Micuţul, Laurent Simons pe numele său, studiază inginerie electrică la Universitatea Tehnologică din Eindhoven, un curs apreciat ca fiind foarte solicitant.</b>
      </p>
      <p>Potrivit Digi24.ro, primii care au observat abilităţile băiatului de a învăţa foarte rapid au fost bunicii acestuia, dar părinţii credeau că îl laudă doar pentru că este nepoţelul lor.</p>
      <p>După puţin timp şi părinţii, Lydia şi Alexander Simons (amândoi medici), şi-au dat seama că băieţelul este asemenea unui burete, adică absoarbe foarte multă informaţie într-un timp foarte scurt. </p>
      <p>Mama băiatului a glumit că motivul pentru care tânărul este atât de deştept este pentru că ea a mâncat foarte mult peşte în timp ce era însărcinată cu el.</p>
      <p>După terminarea facultăţii, Laurent ar vrea să înceapă doctoratul în ingineria electrică şi, în acelaşi timp, să se apuce de studiul medicinei, a spus tatăl lui Laurent, potrivit sursei citate.</p>
      <p>Laurent îşi termină cursul în decembrie, iar profesorii lui nu contenesc cu aprecierile: "Este pur şi simplu extraordinar", a recunoscut un profesor de-al său, potrivit Mediafax.ro.</p>
      <p>"Acest lucru nu e neobişnuit. Studenţii cu abilităţi speciale pot avea acces la un program adaptat pentru ei special. Aşa cum se procedează şi pentru sportivii supradotaţi", a spus Sjoerd Hulshof, director educaţional la Universitatea Tehnologică din Eindhoven.</p>
      <p>Laurent îşi doreşte ca în viitor să creeze organe artificiale. Cu toate că este dedicat studiului, băiatul are timp şi de joacă. "Îmi place să mă joc cu câinele meu, Sammy", spune băiatul.</p>
      <figure>
        <iframe src="https://www.youtube.com/embed/jURROhl_s_g" width="460" height="360" data-service="Youtube" scrolling="no"/>
      </figure>
    </article>
  </body>
</html>