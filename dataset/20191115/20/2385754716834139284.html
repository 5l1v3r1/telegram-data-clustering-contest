<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597599/gallia-provlimata-prokaloun-oi-sfodres-xionoptoseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T20:45:00+00:00"/>
    <meta property="og:title" content="Γαλλία: Προβλήματα προκαλούν οι σφοδρές χιονοπτώσεις"/>
    <meta property="og:description" content="Περισσότερα από 200.000 νοικοκυριά παραμένουν βυθισμένα στο σκοτάδι, σήμερα, έπειτα από τις σφοδρές χιονοπτώσεις που πλήττουν το Ρον Αλπ, οι οποίες..."/>
  </head>
  <body>
    <article>
      <h1>Γαλλία: Προβλήματα προκαλούν οι σφοδρές χιονοπτώσεις</h1>
      <address><time datetime="2019-11-15T20:45:00+00:00">15 Nov 2019, 20:45</time> by <a rel="author">SigmaLive</a></address>
      <p>Περισσότερα από 200.000 νοικοκυριά παραμένουν βυθισμένα στο σκοτάδι, σήμερα, έπειτα από τις σφοδρές χιονοπτώσεις που πλήττουν το Ρον Αλπ, οι οποίες προκάλεσαν τον θάνατο ενός οδηγού, που καταπλακώθηκε από ένα δέντρο, ενώ έχουν προκαλέσει προβλήματα στην κυκλοφορία σε μεγάλες οδικές αρτηρίες και στα δρομολόγια των τρένων.</p>
      <p>Η κατάσταση βελτιώνεται σταδιακά, όμως 245.000 νοικοκυριά παρέμεναν χωρίς ηλεκτρικό ρεύμα στις 17.00 τοπική ώρα, ήτοι 85.000 λιγότερα σε σύγκριση με το πρωί, ιδίως στο Ντρομ, το Αρντές, το Ιζέρ, την Ρον, το Λουάρ και το Αλπ ντε Οτ Προβάνς, σύμφωνα με την εταιρεία ηλεκτρικής ενέργειας Enedis.</p>
      <p>«Σημειώνονται σφοδρές χιονοπτώσεις. Οι συνθήκες την νύχτα ήταν δύσκολες και είναι δύσκολο, αυτή την στιγμή, να πούμε πότε θα αποκατασταθούν οι βλάβες» δήλωσε στο BFMTV, ο Ρομπέν Ντεβοζελέρ, διευθυντής επικοινωνίας της διαχειρίστριας εταιρείας διανομής ηλεκτρικού ρεύματος.</p>
      <p>Το κλείσιμο των οδικών αξόνων περιέπλεξε επίσης το έργο των «2.000 και πλέον τεχνικών» της Enedis και των συνεργαζόμενων εταιρειών που έχουν κινητοποιηθεί.</p>
      <p>Στο Ρομάν σιρ Ιζέρ, στο Ντρομ, την πλέον πληγείσα περιφέρεια, τα εμπορικά καταστήματα δεν άνοιξαν σήμερα λόγω της διακοπής της ηλεκτροδότησης ούτε το δημαρχείο. Οι αθλητικές εγκαταστάσεις θα παραμείνουν κλειστές το Σαββατοκύριακο, όπως και τα σχολεία τη Δευτέρα.</p>
      <p>Περισσότεροι από 10.000 πελάτες και εταιρείες της εταιρείας τηλεφωνικών επικοινωνιών Orange δεν έχουν τηλέφωνο, στο Ντρομ και το Αρντές, και περίπου 50.000 πελάτες δεν έχουν πρόσβαση στο διαδίκτυο.</p>
      <p>Την Πέμπτη το βράδυ και κατά τη διάρκεια της χθεσινής νύχτας σφοδρές χιονοπτώσεις έπληξαν την κεντροανατολική Γαλλία, ένα επεισόδιο «ιδιαιτέρως πρώιμο για την εποχή», σύμφωνα με την μετεωρολογική υπηρεσία της χώρας, που έθεσε σε πορτοκαλί συναγερμό επτά περιφέρειες.</p>
      <p>Η Meteo France έκανε γνωστό ότι το ύψος του χιονιού έφθασε τα 15 εκατοστά στο αεροδρόμιο της Λιόν, τα 21 εκατοστά στο αεροδρόμιο της Γκρενόμπλ, 11 εκατοστά στο Σεντ Ετιέν και μεταξύ 1- και 15 εκατοστών στην Βαλένς.</p>
      <p>Πληροφορίες από ΑΠΕ-ΜΠΕ- AFP</p>
    </article>
  </body>
</html>