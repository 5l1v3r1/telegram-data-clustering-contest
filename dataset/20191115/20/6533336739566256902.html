<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/pubblico-ormai-scappato-non-torna-piu-celentano-fa-219173.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-15T20:00:00+00:00"/>
    <meta property="og:title" content="Celentano fa tutto quello che avrebbe dovuto fare, ma il pubblico ormai"/>
    <meta property="og:description" content="IL PUBBLICO ORMAI È SCAPPATO E NON TORNA PIÙ - CELENTANO FA TUTTO QUELLO CHE AVREBBE DOVUTO FARE NELLE (ORMAI TROPPE) PUNTATE PRECEDENTI: CANTA, BALLA, PARLA POCO, DUETTA CON L'OSPITE MORANDI, SI FA ''CONDURRE'' DA MARIA DE FILIPPI. MA SONO PASSATI DIECI MESI E CINQUE SERATE, E L'AUDITEL CALA ANCORA"/>
  </head>
  <body>
    <article>
      <h1>Celentano fa tutto quello che avrebbe dovuto fare, ma il pubblico ormai</h1>
      <address>
        <time datetime="2019-11-15T20:00:00+00:00">15 Nov 2019, 20:00</time>
      </address>
      <p>
        <b>
          <b>IL PUBBLICO ORMAI È SCAPPATO E NON TORNA PIÙ - CELENTANO FA TUTTO QUELLO CHE AVREBBE DOVUTO FARE NELLE (ORMAI TROPPE) PUNTATE PRECEDENTI: CANTA, BALLA, PARLA POCO, DUETTA CON L'OSPITE MORANDI, SI FA ''CONDURRE'' DA MARIA DE FILIPPI. MA SONO PASSATI DIECI MESI E CINQUE SERATE, E L'AUDITEL CALA ANCORA</b>
        </b>
      </p>
      <hr/>
      <p>
        <b>Giuseppe Candela per <a href="http://www.ilfattoquotidiano.it/">www.ilfattoquotidiano.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255598/1238972.htm">
          <img src="https://cdn-static.dagospia.com/img/foto/11-2019/maria-de-filippi-adriano-celentano-1238972_tn.jpeg"/>
        </a>
        <figcaption>MARIA DE FILIPPI ADRIANO CELENTANO</figcaption>
      </figure>
      <p>Canta, balla, parla poco, duetta con l’ospite, si lascia “condurre” da chi lo sa fare. E, signori, funziona. Il 14 novembre è andata in onda la prima puntata di Adrian con dieci mesi di ritardo e con cinque serate da dimenticare sul fronte auditel. “Ah, se avesse fatto così fin dall’inizio“, avranno pensato in molti ieri a Cologno Monzese dopo i cinquanta minuti intensi di show con il Molleggiato. La versione stravolta di Adrian è forse la versione che Mediaset, ma non Celentano, avrebbe voluto fin dall’inizio. Questa volta in soccorso, quasi per tutta la durata, arrivano Maria De Filippi e Gianni Morandi. La conduttrice con il senso del racconto e l’amico con cui duettare e raccontarsi.</p>
      <figure>
        <a href="https://www.dagospia.com/mediagallery/Dago_fotogallery-255598/1238971.htm">
          <img src="https://cdn-static.dagospia.com/img/foto/11-2019/adriano-celentano-gianni-morandi-1238971_tn.jpeg"/>
        </a>
        <figcaption>ADRIANO CELENTANO GIANNI MORANDI</figcaption>
      </figure>
      <p>Il pubblico è ormai scappato e non torna più, si riduce ulteriormente la platea rispetto a sette giorni fa: 3.439.000 e il 13,71%, il cartone ottiene appena l’8,68% di share con appena 1.527.000 telespettatori. Il live show, dopo il flop di sette giorni fa, riparte con la musica. Celentano finalmente canta: Una carezza in pugno, Azzurro, Il ragazzo della via Gluck, Pregherò, Ti penso e cambia il mondo. Balla, molleggiando, a quasi 82 anni. Il pubblico più volte è in piedi ad applaudire e l’assenza dei “sermoni” rende la serata più fluida e leggera, per molti tratti godibile.</p>
      <figure>
        <a href="https://www.dagospia.com/mediagallery/Dago_fotogallery-255598/1238970.htm">
          <img src="https://cdn-static.dagospia.com/img/foto/11-2019/adriano-celentano-maria-de-filippi-gianni-morandi-1238970_tn.jpeg"/>
        </a>
        <figcaption>ADRIANO CELENTANO MARIA DE FILIPPI GIANNI MORANDI</figcaption>
      </figure>
      <p>“Siamo a Milano, è il 1942. Ti voglio raccontare la storia di un bambino”, la De Filippi cammina su e giù, in pieno stile C’è posta per te, per raccontare la vita del piccolo Adriano che viveva in via Gluck: “Adesso che sei stato in silenzio, bevi l’acqua, appoggiamo il bicchiere e andiamo al centro. Prima siamo stati in silenzio, adesso dobbiamo cantare”, dice la conduttrice alla fine, parlando forse a nomi di tutti. “Maria bacialo“, urlano dal pubblico e la conduttrice si è avvicina per due volte al Molleggiato dargli due baci sulla guancia.</p>
      <figure>
        <a href="https://www.dagospia.com/mediagallery/Dago_fotogallery-255598/1238969.htm">
          <img src="https://cdn-static.dagospia.com/img/foto/11-2019/adriano-celentano-maria-de-filippi-gianni-morandi-1238969_tn.jpeg"/>
        </a>
        <figcaption>ADRIANO CELENTANO MARIA DE FILIPPI GIANNI MORANDI</figcaption>
      </figure>
      <p>Al bar il dibattito su quello che Celentano dovrebbe fare sul palco: “Io ho un’idea chiedo al pubblico. Cosa volete, che Adriano canti e non parli? Oppure che canti e parli?”, dice la De Filippi. Morandi ha già la soluzione: “Anche io ho un’idea, facciamo che tu parli ma solo per 50 secondi e poi canti tutto il tempo. Vuoi degli argomenti? Parli di Renzi? Allora di Zingaretti? Oppure La Meloni? Ho capito, allora Salvini” ma Celentano scherza: “Purtroppo il tempo è scaduto, ne parlerò nella prossima puntata”.</p>
      <figure>
        <a href="https://www.dagospia.com/mediagallery/Dago_fotogallery-255598/1238968.htm">
          <img src="https://cdn-static.dagospia.com/img/foto/11-2019/adriano-celentano-maria-de-filippi-gianni-morandi-1238968_tn.jpeg"/>
        </a>
        <figcaption>ADRIANO CELENTANO MARIA DE FILIPPI GIANNI MORANDI</figcaption>
      </figure>
      <p>La conduttrice fa quello che sa fare meglio, guida il racconto e rimarca l’amore tra il padrone di casa e Claudia Mori: “Ho visto una cosa che è molto carina, tu e tua moglie siete sposati da 54 anni. Lei è protettiva. Ogni cosa che Adriano fa, lei sta a guardare. Guarda se va bene, se va male, se c’è qualcosa che potrebbe non andare. Lui la riguarda come a dire ‘Non ho bisogno di protezione’. Però questo giochetto penso vada avanti da 54 anni. Lui non alza mai la voce, lei ogni tanto”.</p>
      <p>ll Molleggiato sorride e quasi con tenerezza replica: “Lei a volta ha delle ‘alzate’ improvvise. Però c’è un pregio. Finita quell’alzata che non dura tanto, dura poco, dopo è come se non fosse successo niente. Ride, scherza. Cosa faccio quando alza la voce? L’ascolto e la guardo perché è bella anche quando alza la voce“. Celentano, De Filippi e Morandi si esibiscono sulle note di Azzurro. Il pubblico applaude, ci voleva tanto? Poi inizia il cartone animato e la solita fuga.</p>
      <figure>
        <a href="https://www.dagospia.com/mediagallery/Dago_fotogallery-255598/1235608.htm">
          <img src="https://cdn-static.dagospia.com/img/foto/11-2019/ilenia-pastorelli-adrian-di-adriano-celentano-1-1235608.jpg"/>
        </a>
        <figcaption>ilenia pastorelli adrian di adriano celentano 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255598/1235609.htm">
          <img src="https://cdn-static.dagospia.com/img/foto/11-2019/ligabue-adrian-di-adriano-celentano-3-1235609.jpg"/>
        </a>
        <figcaption>ligabue adrian di adriano celentano 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255598/1234746.htm">
          <img src="https://cdn-static.dagospia.com/img/foto/11-2019/chiambretti-giletti-celentano-scotti-carlo-conti-bonolis-1234746_tn.jpeg"/>
        </a>
        <figcaption>chiambretti giletti celentano scotti carlo conti bonolis</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255598/1235606.htm">
          <img src="https://cdn-static.dagospia.com/img/foto/11-2019/adrian-di-adriano-celentano-6-1235606.jpg"/>
        </a>
        <figcaption>adrian di adriano celentano 6</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255598/1238973.htm">
          <img src="https://cdn-static.dagospia.com/img/foto/11-2019/maria-de-filippi-adriano-celentano-1238973_tn.jpeg"/>
        </a>
        <figcaption>MARIA DE FILIPPI ADRIANO CELENTANO</figcaption>
      </figure>
    </article>
  </body>
</html>