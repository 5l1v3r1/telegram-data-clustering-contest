<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/koruptsiya-i-bolnichni-greshnata-kombinatsiya-406837.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T20:02:00+00:00"/>
    <meta property="og:title" content="Корупция и болнични - грешната комбинация"/>
    <meta property="og:description" content="Стопанската камара и Мая Манолова също скочиха срещу готвената промяна"/>
  </head>
  <body>
    <article>
      <h1>Корупция и болнични - грешната комбинация</h1>
      <address><time datetime="2019-11-15T20:02:00+00:00">15 Nov 2019, 20:02</time> by <a rel="author">Редактори</a></address>
      <p>Корупцията и липсата на контрол са проблемът на издаването на болнични листове, а не това кой и дали плаща за отсъствието на служителите за един, два три или повече дни. Това са опорните точки, около които се завъртя мнението на противниците на идеята първия ден от болничните да не се изплаща на работника.</p>
      <p>Българската стопанска камара назова проблема като „липса на контрол“ и противно на другите работодателски организации се обяви против промените, предлагани от управляващата коалиция.</p>
      <p>"Подобно предложение е поредното доказателство, че обществото ни е неспособно да се справи с този феномен, а държавата не е в състояние да приложи фокусиран и адекватен механизъм за контрол на тази практика“, се казва в изявление на БСК по повод злоупотребата с болнични листове.</p>
      <p>В продължение на 10 години работодателите са „санкционирани“ за първите три дни от временната нетрудоспособност на служителите си, а сега се предлага тази отговорност частично да се споделя от осигурените лица. „Опитът да излекуваме една обществена несправедливост с въвеждането на друга ще доведе до задълбочаване на дисбалансите в осигурителната система и до повишаване на социалното напрежение“, смятат от стопанската камара.</p>
      <p>„Предложението за неизплащане на обезщетение за първия ден от временна неработоспособност на осигурените лица практически санкционира мнозинството коректни лица, заради малцинството некоректни. Битката с некоректните е изцяло ангажимент на държавата, която следва да въведе необходимите механизми за недопускане на злоупотреби и ефективно санкциониране на нарушителите“, твърдят още от работодателската организация.</p>
      <p>В хора на припяващите срещу договореното от коалицията в управлението се включи и опозиционно настроената срещу всичко в последно време Мая Манолова. Бившият омбудсман се възмути от това, че работниците ще „бъдат санкционирани за това, че са болни, още повече че българските работници и служители са най-бедните в ЕС, а доплащанията в здравеопазването и цените на лекарствата, съотнесени към покупателната способност, са над средното за ЕС ниво.“</p>
      <p>Манолова смята, че фалшивите болнични следва да се ограничават чрез институционален контрол и ефективни мерки за борба с корупцията, а не като се намаляват доходите на работещите граждани.</p>
      <p>Тя припомня, че като антикризисна мярка работодателите са били натоварени да плащат първите три дни от болничните, но след това временната мярка останала постоянна. За същото въвеждане на временна организация по болничните от 2010 г. се възмущават и от БСК.</p>
    </article>
  </body>
</html>