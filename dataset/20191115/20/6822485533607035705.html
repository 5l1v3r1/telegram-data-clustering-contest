<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824106.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T20:20:00+00:00"/>
    <meta property="og:title" content=" وجود ۷۳۰ هزار کارت سوخت معطله در باجه‌های پست"/>
    <meta property="og:description" content=" به گزارش مهر به نقل از وزارت نفت، شهرام رضایی درباره جزئیات طرح سهمیه‌بندی بنزین با اشاره به اینکه شرکت ملی پخش فرآورده‌های نفتی ایران مجری اجرای این طرح است، اظهار کرد: چند ماهی بود که ما خواهش کردیم که همه صاحبان خودرو کارت هوشمند سوخت خود را دریافت کنند، اشخاصی که اقدام نکرده‌اند حتی امروز نیز که دفاتر پلیس ۱۰+ باز هستند می‌توانند درخواست دریافت کارت سوخت خودروی خود را اعلام کنند."/>
  </head>
  <body>
    <article>
      <h1> وجود ۷۳۰ هزار کارت سوخت معطله در باجه‌های پست</h1>
      <address>
        <time datetime="2019-11-15T20:20:00+00:00">15 Nov 2019, 20:20</time>
      </address>
      <p>مدیر برنامه‌ریزی شرکت ملی پخش فرآورده‌های نفتی ایران گفت: تا دیروز ۷۳۰ هزار کارت سوخت معطله در باجه‌های پستی وجود داشته است.</p>
      <p> به گزارش مهر به نقل از وزارت نفت، شهرام رضایی درباره جزئیات طرح سهمیه‌بندی بنزین با اشاره به اینکه شرکت ملی پخش فرآورده‌های نفتی ایران مجری اجرای این طرح است، اظهار کرد: چند ماهی بود که ما خواهش کردیم که همه صاحبان خودرو کارت هوشمند سوخت خود را دریافت کنند، اشخاصی که اقدام نکرده‌اند حتی امروز نیز که دفاتر پلیس ۱۰+ باز هستند می‌توانند درخواست دریافت کارت سوخت خودروی خود را اعلام کنند.</p>
      <p>به گفته وی، افرادی که درخواست کارت هوشمند سوخت خودروی خود را داده‌اند و دریافت نکرده‌اند می‌توانند در سایت POST.IR و یا EPOLICE.IR پیگیری کنند که کارت سوخت خودروی آنها در کدام باجه پستی است.</p>
      <p>مدیر برنامه‌ریزی شرکت ملی پخش فرآورده‌های نفتی ایران با بیان اینکه تا دیروز ۷۳۰ هزار کارت سوخت معطله در باجه‌های پستی وجود داشته و خواهشم این است که افراد مراجعه و کارت سوخت خود را از دفاتر پستی دریافت کنند، افزود: کسانی که کارت سوخت خودروی خود را دریافت نکرده‌اند، سهمیه ماهانه آنها تا ۶ ماه در کارتشان ذخیره می‌شود.</p>
      <p>وی درباره تاکسی‌های اینترنتی تصریح کرد: با تمهیداتی که وزارت کشور اندیشیده به آنها اطلاع داده شده است که مابه‌التفاوت قیمت نخست و دوم در مقدار پیمایشی که این تاکسی‌ها انجام می‌دهند به صورت اعتبار در کارت بانکی راننده این تاکسی‌های اینترنتی شارژ خواهد شد.</p>
      <p>وی با اشاره به اینکه این تمهیدات را وزارت کشور انجام داده است و پیمایش آن را تأیید می‌کند، اظهار کرد: به‌واسطه همین موضوع، هر دو تاکسی اینترنتی بزرگ کشور امروز اطلاعیه‌ای صادر کردند که به هیچ وجه قیمت‌ها را افزایش نخواهند داد.</p>
      <p>رضایی با بیان اینکه در طرح سهمیه‌بندی بنزین به آمبولانس‌ها ماهانه ۵۰۰ لیتر اختصاص می‌یابد، افزود: هیچ سهمیه‌ای به خودروهای دولتی اختصاص داده نمی‌شود همانطور که در مراحل پیشین سهمیه‌بندی بنزین نیز به همین شکل بوده است و این بار هم به هیچ‌وجه سهمیه‌ای ندارند و خودروهای دولتی باید اعتباری در بودجه داشته باشند و آزاد مصرف کنند که این موضوع در بهینه‌سازی مصرف سوخت نقشی بسزا دارد.</p>
      <p>مدیر برنامه‌ریزی شرکت ملی پخش فرآورده‌های نفتی ایران با اشاره به اینکه این شرکت امروز اطلاعیه‌ای درباره خودروهای وانت صادر خواهد کرد، تصریح کرد: در این اطلاعیه انواع وانت‌های پرمصرف و کم‌مصرف به‌طور دقیق مشخص خواهند شد.</p>
      <p>رضایی با تأکید بر این نکته که مشکلی در جایگاه‌های عرضه سوخت کشور وجود ندارد، ادامه داد: سوخت‌گیری به آرامی در جایگاه‌های عرضه در حال انجام است.</p>
      <p>وی با بیان اینکه اگر شخصی کارت سوخت خودروی خود را دریافت نکرده است به راحتی حتی همین امروز می‌تواند به دفاتر پلیس +۱۰ مراجعه و درخواست خود را اعلام کند، گفت: کارت سوخت درخواست کنندگان به سرعت تحویل می‌شود و سهمیه بنزین ماهانه آنها در کارتشان ذخیره می‌شود و نگرانی از این بابت وجود ندارد.</p>
      <p>رضایی با اعلام اینکه از امروز محدودیت سوخت‌گیری با کارت جایگاه داران به حالت پیشین بازگشته است، اظهار کرد: افرادی که کارت سوخت خودروی خود را دریافت نکرده‌اند می‌توانند با استفاده از کارت سوخت جایگاه‌داران روزانه ۶۰ لیتر بنزین و به قیمت ۳ هزار تومان سوخت‌گیری کنند، برنامه محدودیت سوخت‌گیری با کارت جایگاه‌داران تنها به این دلیل بود که مردم کارت سوخت خود را دریافت کنند.</p>
      <p>مدیر برنامه‌ریزی شرکت ملی پخش فرآورده‌های نفتی ایران با اشاره به اینکه قیمت بنزین سوپر هم در طرح سهمیه‌بندی سه هزار و ۵۰۰ تومان است، ادامه داد: عرضه بنزین سوپر بدون سهمیه‌بندی انجام می‌شود و از سهمیه کارت سوخت خودروها کم نمی‌شود.</p>
      <p>وی با بیان اینکه همه این سیاست‌ها ابلاغی به وزارت نفت بوده است، گفت: به غیر از بنزین و بنزین سوپر، قیمت حامل‌های دیگر تغییری نکرده است.</p>
    </article>
  </body>
</html>