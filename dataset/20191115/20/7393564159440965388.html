<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2574849/koli-vidkriut-vul-zamarstinivsku-i-v-comu-zatrimka"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-15T20:15:00+00:00"/>
    <meta property="og:title" content="Коли відкриють вул. Замарстинівську і в чому затримка?"/>
    <meta property="og:description" content="У Львові вже наближається до завершення капітальна реконструкція вул. Замарстинівської. Проте там є одна проблемна ділянка, від якої залежить, чи встигнуть відкрити вулицю до кінця року."/>
  </head>
  <body>
    <article>
      <h1>Коли відкриють вул. Замарстинівську і в чому затримка?</h1>
      <address><time datetime="2019-11-15T20:15:00+00:00">15 Nov 2019, 20:15</time> by <a rel="author">Юлія Лавришин</a></address>
      <p>
        <i>У Львові вже наближається до завершення капітальна реконструкція вул. Замарстинівської, яка триває уже понад півтора року. </i>
      </p>
      <p>Як повідомив журналістці 032.ua заступник директора департаменту житлово-комунального господарства та інфраструктури Львівської міської ради Андрій Білий, вулицю, ймовнірно, відкриють до кінця року, як і планували. Проте, за його словами, є одна проблемна ділянка, яка затримує процес.</p>
      <p>“Реконструкція добігає кінця. Ми дуже хочемо відкрити вулицю до кінця року, як і обіцяли. Проблема в тому, що під час реконструкції виявили дуже складну ділянку — будинки на Хімічній, 2 і Замарстинівській, 51 стоять на так званих вологих грунтах”, — сказав Андрій Білий.</p>
      <p>Зараз вирішують питання з тимчасовим відселенням жителів дев’яти квартир для проведення протиаварійних робіт. Місто відшкодовуватиме їм гроші, за які вони орендуватимуть житло. </p>
      <figure>
        <img src="https://s.032.ua/section/newsInText/upload/images/news/intext/000/051/447/img7133_5dcebd9a0e625.jpg"/>
      </figure>
      <p>“Поки не проведжені протиаварійні роботи в цих будинках, ми не можемо продовжувати реконструкцію вулиці у цьому місці, — сказав Андрій Білий. — Мешканці переїхджають, ми проводимо протиаварійні роботи і після цього завершуємо реконтрструкцію вулиці у цій ділянці. А паралельно районна адміністрація замовляє проект реконструкції будинку”.</p>
      <p>Загалом протиаварійні роботи та реконструкція будинку триватимуть упродовж 8 місяців. Згідно із сьогоднішнім рішенням виконкому ЛМР, мешканцям, які проживали в однокімнатних квартирах, виплатять по 10,5 тис. грн на місяць, а тим, які у двокімнатних —  по 16 тис. грн на місяць.</p>
      <figure>
        <img src="https://s.032.ua/section/newsInText/upload/images/news/intext/000/051/447/img7213_5dcebdb049153.jpg"/>
      </figure>
      <p>Ділянка вул. Замарстинівської від вул. Липинської до вул. Лінкольна (там, де є розворотне кільце трамвая) майже готова — там уже укладають бруківку та плитку. Ймовірно її відкриють до кінця листопада.</p>
      <p>Нагадаємо, 032.ua <a href="https://www.032.ua/news/2573299/ak-vigladae-remont-najgirsoi-vulici-lvova-za-71-mln-grn-fotoreportaz">публікував фото</a> того, як виглядає ремонт "найгіршої" вулиці Львова за 71 млн грн.</p>
    </article>
  </body>
</html>