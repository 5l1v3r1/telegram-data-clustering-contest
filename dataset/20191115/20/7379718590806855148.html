<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/15/gilet-gialli-atto-53-il-primo-anniversario-sara-esplosivo"/>
    <meta property="og:site_name" content="euronews"/>
    <meta property="article:published_time" content="2019-11-15T20:14:37+00:00"/>
    <meta property="og:title" content="Gilet gialli, atto 53: il primo anniversario &quot;sarà esplosivo&quot;"/>
    <meta property="og:description" content="Un anno fa - per la precisione il 17 novembre 2018 - si teneva la prima manifestazione dei cosiddetti &quot;gillets jaunes&quot;, un popolo stanco di subire e in collera con il potere"/>
  </head>
  <body>
    <article>
      <h1>Gilet gialli, atto 53: il primo anniversario "sarà esplosivo"</h1>
      <address><time datetime="2019-11-15T20:14:37+00:00">15 Nov 2019, 20:14</time> by <a rel="author">Cinzia Rizzi</a></address>
      <figure>
        <img src="https://static.euronews.com/articles/stories/04/30/23/90/773x435_cmsv2_e921fdd6-47f2-50a6-92af-e51aad973c13-4302390.jpg"/>
      </figure>
      <p><b>L'Atto 53 dei gilet gialli di questo sabato sarà "esplosivo"</b>. Lo hanno promesso proprio loro, <b>in occasione del primo anniversario della mobilitazione sociale in Francia</b>.</p>
      <p>Era nato inizialmente come un movimento inedito, sui social network e poi trasferito, a partire dal <b>17 novembre 2018</b>, <a href="https://it.euronews.com/2018/11/17/francia-tra-i-gilet-gialli-che-hanno-bloccato-il-traffico-a-lione">sulle rotonde e ai caselli autostradali della provincia francese</a>. Migliaia di persone avevano iniziato a indossare il gilet giallo - il giubbotto giallo catarifrangente che dobbiamo avere le nostre auto, insomma - per protestare contro il caro carburante, le tasse, l'elevato costo della vita, tra le altre cose.</p>
      <figure>
        <img src="https://static.euronews.com/articles/stories/04/30/23/90/808x535_cmsv2_31cad70a-663d-584a-9164-568137727eac-4302390.jpg"/>
        <figcaption>Gilet gialli a Nantes, 17 novembre 2018REUTERS/Stephane Mahe/File Photo</figcaption>
      </figure>
      <h3>Il movimento si ingrandisce, la violenza entra in gioco</h3>
      <p>Al grido di "Macron démissionne!" (Macron dimettiti, ndr.) in poco tempo questo movimento si è ampliato e la collera in Francia è letteralmente esplosa.</p>
      <p>Sabato <b>1 dicembre 2018, il fumo dei gas lacrimogeni offuscava gli Champs Elisées,</b> a Parigi. Uno dei simboli della capitale - e del Paese intero - <a href="https://it.euronews.com/2018/12/02/gilet-gialli-terzo-sabato-di-passione-per-parigi">l'Arco di Trionfo veniva vandalizzato</a>. A qualche centinaia di metri da lì, all'Eliseo, il potere iniziava a capire che la cosa era molto più ampia di quanto si pensasse.</p>
      <figure>
        <img src="https://static.euronews.com/articles/stories/04/30/23/90/808x539_cmsv2_5ca44db8-15ac-5469-ac03-3958f0a675db-4302390.jpg"/>
        <figcaption>Place de l'Etoile, Parigi, 1 dicembre 2018REUTERS/Stephane Mahe/File Photo</figcaption>
      </figure>
      <h3>Macron reagisce e lancia il "grande dibattito nazionale"</h3>
      <p>Ci vollero 10 giorni, prima di una reazione attesa del "nemico": Emmanuel Macron. In diretta televisiva, <b>il presidente transalpino annunciava varie misure, per placare l'ira del popolo</b>: <a href="https://it.euronews.com/2018/12/10/live-francia-protesta-gilet-gialli-il-discorso-di-emmanuel-macron">un aumento di 100 euro sul salario minimo, un premio in busta paga a fine anno, il ritorno degli straordinari esentasse</a>. Ma ne mancava una, fondamentale per i gilet gialli: il ritorno della vecchia ISF, l'imposta sui ricchi, per intenderci. Una delle principali richieste del movimento (insieme al referendum d'iniziativa dei cittadini).</p>
      <p>Macron organizzava poi il <a href="https://it.euronews.com/2019/04/08/la-francia-tira-le-somme-del-grande-dibattito-nazionale-ecco-cosa-e-emerso">"grande dibattito nazionale", percorrendo da nord a sud l'Esagono, per ascoltare i cittadini e provare a placare la loro rabbia</a>. Una rabbia crescente, alimentata anche dalla brutalità della polizia, durante le manifestazioni.</p>
      <figure>
        <iframe data-src="https://twitter.com/euronewses/status/1175703134670336000" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La protesta, settimana dopo settimana, ha perso di intensità. Ma chi lo sa, potrebbe riacquistarla, proprio questo sabato.</p>
    </article>
  </body>
</html>