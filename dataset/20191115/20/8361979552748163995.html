<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/tramp-pro-pokazannya-yovanovich-50053864.html"/>
    <meta property="og:site_name" content="НВ"/>
    <meta property="article:published_time" content="2019-11-15T20:44:00+00:00"/>
    <meta property="og:title" content="«Це ганьба». Трамп прокоментував свідчення Йованович"/>
    <meta property="og:description" content="Президент США Дональд Трамп назвав ганьбою публічні слухання Палати представників в рамках розслідування імпічменту, на яких виступила колишній посол США в Україні Марі Йованович."/>
  </head>
  <body>
    <article>
      <h1>«Це ганьба». Трамп прокоментував свідчення Йованович</h1>
      <h2>Президент США Дональд Трамп назвав ганьбою публічні слухання Палати представників в рамках розслідування імпічменту, на яких виступила колишній посол США в Україні Марі Йованович.</h2>
      <address>
        <time datetime="2019-11-15T20:44:00+00:00">15 Nov 2019, 20:44</time>
      </address>
      <p>За його словами, він частково стежив за показаннями Йованович.</p>
      <p>«Дуже сумно бачити людей, яким не дозволено ставити запитання. Я думаю, що це розглядається як жарт. Те, що відбувається, є ганьбою», - цитує <a href="https://edition.cnn.com/politics/live-news/impeachment-hearing-11-15-19/index.html">CNN</a> заяву Трампа.</p>
      <p>Очільник Білого дому наголосив, що не вважає свій твіт на адресу Йованович «залякуванням». За його словами, у нього було повне право озвучити те, що він вважає за потрібне.</p>
      <p>Читайте також:<br/><a href="https://nv.ua/ukr/world/countries/tramp-atakuvav-yovanovich-pid-chas-jiji-svidchen-u-kongresi-50053823.html">&amp;nbspТрамп влаштував Twitter-атаку на Йованович під час її свідчень у Конгресі. Тепер його можуть звинуватити в залякуванні свідків</a></p>
      <p>«У мене є право говорити. У мене є право на свободу слова, як і у інших людей, але вони забрали права республіканців", - сказав президент.</p>
      <p>На питання про те, чи вважає він, що йому висунуть обвинувачення в рамках імпічменту, Трамп відповів: «Ні, я не повинен [бути притягнутий до відповідальності]».</p>
      <p>Скарга інформатора, який повідомив про липневу телефонну розмову між Дональдом Трампом і Володимиром Зеленським, привела до <a href="https://nv.ua/world/countries/impichment-trampa-palata-predstaviteley-prinyala-rezolyuciyu-v-podderzhku-novosti-ssha-50050930.html">запуску процедури імпічменту.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Перед цією розмовою Трамп призупинив виділення військової допомоги Україні.</p>
      <p>Демократи з Палати представників апелювали до поняття quid pro quo (послуга за послугу) при описі ймовірного тиску команди Трампа на Україну з метою почати розслідування проти сім'ї Джо Байдена і втручання у вибори 2016 року.</p>
      <p>Після перших публічних слухань спікер Палати представників США Ненсі Пелосі <a href="https://nv.ua/ukr/world/geopolitics/impichment-trampa-prezidenta-ssha-zvinuvatili-v-pidkupi-ukrajinu-50053594.html">звинуватила Трампа в спробі підкупити Україну</a>. За її словами, очільник Білого дому сам розписався в цьому.</p>
    </article>
  </body>
</html>