<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2038922/tzanin-anies-an-o-morales-epistrepsi-tha-prepi-na-logodotisi-sti-dikeosini.html"/>
    <meta property="og:site_name" content="News.gr"/>
    <meta property="article:published_time" content="2019-11-15T20:49:53+00:00"/>
    <meta property="og:title" content="Τζανίν Ανιές: Αν ο Μοράλες επιστρέψει, θα πρέπει να λογοδοτήσει στη δικαιοσύνη"/>
    <meta property="og:description" content="«Υπάρχει ένα εκλογικό αδίκημα και πολλές κατηγορίες εις βάρος του», δήλωσε η μεταβατική πρόεδρος της Βολιβίας"/>
  </head>
  <body>
    <article>
      <h1>Τζανίν Ανιές: Αν ο Μοράλες επιστρέψει, θα πρέπει να λογοδοτήσει στη δικαιοσύνη</h1>
      <address>
        <time datetime="2019-11-15T20:49:53+00:00">15 Nov 2019, 20:49</time>
      </address>
      <h3>«Υπάρχει ένα εκλογικό αδίκημα και πολλές κατηγορίες εις βάρος του», δήλωσε η μεταβατική πρόεδρος της Βολιβίας</h3>
      <p>Ο πρώην πρόεδρος της Βολιβίας Έβο Μοράλες μπορεί να επιστρέψει στη χώρα του από την εξορία του στο Μεξικό αλλά θα πρέπει να «λογοδοτήσει ενώπιον της δικαιοσύνης» για παρατυπίες κατά τη διάρκεια των προεδρικών εκλογών της 20ής Οκτωβρίου και για «κατηγορίες διαφθοράς», δήλωσε σήμερα η Τζανίν Ανιές, η μεταβατική πρόεδρος της χώρας αυτής της νότιας Αμερικής, σύμφωνα με το Αθηναϊκό Πρακτορείο Ειδήσεων.</p>
      <p>Ο <a href="https://www.news.gr/tag/evo-morales"><b>Έβο Μοράλες</b></a> «έφυγε από μόνος του» για το Μεξικό και αν πρόκειται να επιστρέψει στη Βολιβία «πρέπει να ξέρει ότι θα πρέπει να λογοδοτήσει ενώπιον της δικαιοσύνης. Υπάρχει ένα εκλογικό αδίκημα και πολλές κατηγορίες για διαφθορά στους κόλπους της κυβέρνησής του», δήλωσε η Ανιές κατά τη διάρκεια της πρώτης της συνάντησης με τους ανταποκριτές ξένου Τύπου, τρείς ημέρες αφότου αυτοανακηρύχθηκε μεταβατική πρόεδρος.</p>
      <p>O Μοράλες ζει εξόριστος στο Μεξικό από την Τρίτη, αλλά την Τετάρτη δήλωσε ότι είναι έτοιμος να επιστρέψει στη <a href="https://www.news.gr/tag/volivia"><b>Βολιβία</b></a> για να «ειρηνεύσει» τη χώρα του.</p>
      <p>Μετά την ανακοίνωση της παραίτησής του την Κυριακή, οι υποστηρικτές του διαδηλώνουν καθημερινά και ταραχές σημειώνονται με τις δυνάμεις της τάξης, κυρίως στην πρωτεύουσα Λα Πας.</p>
      <p>Ο πρώτος αυτόχθων πρόεδρος της χώρας των Άνδεων διετέλεσε αρχηγός του κράτους επί σχεδόν 14 χρόνια, πριν αποχωρήσει. Διακήρυξε τη νίκη του στις εκλογές της 20ής Οκτωβρίου και ήταν έτοιμος να ασκήσει μια τέταρτη θητεία. Ωστόσο η αντιπολίτευση κατήγγειλε νοθεία και πολλές διαδηλώσεις, μερικές φορές πολύ βίαιες, πραγματοποιήθηκαν. Μια ανταρσία στις τάξεις της αστυνομίας κατά του Μοράλες και τέλος η παρέμβαση του στρατού ώθησαν τον 60χρονο πολιτικό να εγκαταλείψει την προεδρία.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2039215/minima-stirixis-tsipra-ston-evo-morales.html"/>
        <a href="https://www.news.gr/kosmos/article/2039122/evo-morales-i-ipa-mou-prosferoun-aeroplano-gia-na-figo.html"/>
        <a href="https://www.news.gr/kosmos/article/2036705/volivia-i-metavatiki-kivernisi-anagnorizi-os-proedro-ton-chouan-gkouaido.html"/>
      </related>
    </article>
  </body>
</html>