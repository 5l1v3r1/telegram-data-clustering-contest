<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-noida-gangrape-4-arrest-fir-file-2851569.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T20:04:40+00:00"/>
    <meta property="og:title" content="नोएडा में सामूहिक बलात्कार मामले में चार लोग गिरफ्तार, मामला दर्ज"/>
    <meta property="og:description" content="नोएडा के थाना फेस 3 क्षेत्र में बुधवार रात एक युवती के साथ छह लोगों द्वारा कथित तौर पर सामूहिक दुष्कर्म किए जाने के मामले में पुलिस ने शुक्रवार को चार लोगों को गिरफ्तार किया। वरिष्ठ पुलिस अधीक्षक..."/>
  </head>
  <body>
    <article>
      <h1>नोएडा में सामूहिक बलात्कार मामले में चार लोग गिरफ्तार, मामला दर्ज</h1>
      <address><time datetime="2019-11-15T20:04:40+00:00">15 Nov 2019, 20:04</time> by <a rel="author">भाषा,नोएडा</a></address>
      <p>नोएडा के थाना फेस 3 क्षेत्र में बुधवार रात एक युवती के साथ छह लोगों द्वारा कथित तौर पर सामूहिक दुष्कर्म किए जाने के मामले में पुलिस ने शुक्रवार को चार लोगों को गिरफ्तार किया। वरिष्ठ पुलिस अधीक्षक गौतमबुध नगर वैभव कृष्ण ने बताया कि नोएडा के छीजारसी गांव में रहने वाली 20 वर्षीय युवती नौकरी ढूंढ़ रही थी। तभी एक कंपनी में नौकरी करने वाले युवक रवि से उसकी जान पहचान हो गई। उक्त युवक ने उसे नौकरी दिलाने का भरोसा दिलाया। बुधवार (13 नवंबर) शाम युवक ने युवती से नौकरी के लिए जरूरी कागजात मांगे थे।</p>
      <p>उन्होंने बताया कि शाम को युवती कागजात लेकर एफएनजी रोड के पास एक पार्क में पहुंची। पार्क सुनसान था, युवक और युवती वहां पर बैठकर बातचीत कर रहे थे। तभी दो अन्य युवक वहां पहुंचे और वे युवती के साथ छेड़खानी करने लगे। दोनों युवकों ने युवती के दोस्त को डरा धमका कर वहां से भगा दिया और अपने तीन-चार अन्य दोस्तों को वहां बुला लिया। इसके बाद पार्क के पास सुनसान खेत में ले जाकर छह युवकों ने युवती से सामूहिक दुष्कर्म किया।</p>
      <p>उन्होंने बताया कि युवती के विरोध करने पर आरोपियों ने उसके साथ जमकर मारपीट भी की। करीब एक घंटे बाद सभी आरोपी वहां से फरार हो गए। उन्होंने बताया कि युवती किसी तरह पुलिस चौकी पहुंची और घटना की जानकारी उन्हें दी। पुलिस ने युवती को जिला अस्पताल में भर्ती कराया। उसके शरीर और चेहरे पर चोट के निशान हैं। वह अब भी जिला अस्पताल में भर्ती है।</p>
      <p>एसएसपी ने बताया कि इस मामले में पुलिस ने उमेश, बृज किशोर व प्रीतम को गिरफ्तार किया है। इसके अलावा युवती को पार्क में बुलाने वाले उसके दोस्त रवि को भी गिरफ्तार किया गया है। अधिकारी के अनुसार, पीड़िता ने पुलिस से संपर्क किया जिसके बाद फेस-3 के पुलिस स्टेशन में भारतीय दंड संहिता की धाराओं 376, 354 और 511 के तहत प्राथमिकी दर्ज की गई। पुलिस ने कहा कि दो फरार आरोपियों को पकड़वाने के लिये 25-25 हजार रुपए का इनाम रखा गया है।</p>
    </article>
  </body>
</html>