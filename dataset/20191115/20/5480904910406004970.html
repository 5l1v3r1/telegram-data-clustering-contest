<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/izrael-ohlasil-zastaveni-serie-uderu-proti-islamskemu-dzihadu/1821272?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T20:42:00+00:00"/>
    <meta property="og:title" content="Izrael ohlásil zastavení série úderů proti Islámskému džihádu"/>
    <meta property="og:description" content="Jeruzalém - Izraelské letectvo krátce obnovilo údery proti Islámskému džihádu v Pásmu Gazy v reakci na ostřelování raketami, jímž tato palestinská radikální skupina porušila příměří dohodnuté ve čtvrtek. Informovala o tom v noci na dnešek izraelská armáda. Během dne vydala prohlášení, podle něhož série leteckých úderů skončila. V oblasti je podle agentury AP od té doby klid."/>
  </head>
  <body>
    <article>
      <h1>Izrael ohlásil zastavení série úderů proti Islámskému džihádu</h1>
      <address><time datetime="2019-11-15T20:42:00+00:00">15 Nov 2019, 20:42</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Izraelské letectvo krátce obnovilo údery proti Islámskému džihádu v Pásmu Gazy v reakci na ostřelování raketami, jímž tato palestinská radikální skupina porušila příměří dohodnuté ve čtvrtek. Informovala o tom v noci na dnešek izraelská armáda. Během dne vydala prohlášení, podle něhož série leteckých úderů skončila. V oblasti je podle agentury AP od té doby klid.</p>
      <p>Izrael a Islámský džihád se ve čtvrtek dohodly na příměří v Pásmu Gazy a jeho okolí. Krátce po ranním vyhlášení však bylo příměří, které pomohl dojednat Egypt, porušeno vypálením několika raket na Izrael a totéž se opakovalo ve čtvrtek večer.</p>
      <p>Izraelské nálety v noci na dnešek byly podle palestinských médií zacíleny na příslušníky Islámského džihádu v Chán Júnisu a Rafáhu na jihu Pásma Gazy. Nejméně dva lidé byli zraněni. V oznámení o konci náletů pak izraelská armáda uvedla, že si přeje zachovat klid zbraní, ale s podmínkou, že raketové útoky se nebudou opakovat.</p>
      <p>Bilance předchozích útoků proti radikálům v Pásmu Gazy podle Palestinců ve čtvrtek stoupla na 34 mrtvých a 111 zraněných. Na izraelské straně muselo být bylo podle listu The Times of Israel ošetřeno kvůli šoku či lehčím a středním zraněním 58 lidí. Mezi palestinskými oběťmi je 16 civilistů, včetně velmi malých dětí.</p>
      <p>Boje mezi Izraelem a palestinskými radikály začaly v úterý, kdy izraelská armáda zabila při útoku na dům v Pásmu Gazy jednoho z vůdců Islámského džihádu. Tato skupina pak vypálila na Izrael na 450 raket.</p>
    </article>
  </body>
</html>