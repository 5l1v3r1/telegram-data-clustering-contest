<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_serbiyu-rozgromili-u-schaslivomu-misti/938367"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T20:11:00+00:00"/>
    <meta property="og:title" content="Сербію розгромили у &quot;щасливому&quot; місті"/>
    <meta property="og:description" content="17 листопада в Бєлграді збірна України зіграє останній поєдинок відбору проти збірної Сербії. Згадуємо першу гру між суперниками. 7 червня у Львові збірна України приймала одного з фаворитів своєї групи &amp;ndash; збірну Сербії. Підопічні Младена Крстаїча прибули до столиці Галичини, зігравши ..."/>
  </head>
  <body>
    <article>
      <h1>Сербію розгромили у "щасливому" місті</h1>
      <address><time datetime="2019-11-15T20:11:00+00:00">15 Nov 2019, 20:11</time> by <a rel="author">Юрій СТРИГУН</a></address>
      <figure>
        <img src="https://static2.gazeta.ua/img2/cache/preview/938/938367_w_300.jpg?v=0"/>
        <figcaption>Серби кажуть, що червнева поразка вразила їх у саме серце Фото Рейтер</figcaption>
      </figure>
      <p>17 листопада в Бєлграді збірна України зіграє останній поєдинок відбору проти збірної Сербії. Згадуємо першу гру між суперниками.</p>
      <p>7 червня у Львові збірна України приймала одного з фаворитів своєї групи – збірну Сербії. Підопічні Младена Крстаїча прибули до столиці Галичини, зігравши одну гру й маючи один заліковий бал після нічиї в гостях із Португалією – 1:1.</p>
      <p>Сербія мала серію із восьми матчів без поразок і сподівалася продовжити її.</p>
      <p>Спочатку здавалося, що так і буде. Форвард Прійович мав два стовідсоткових моменти, але в одному не влучив у ворота П'ятова, а в другому удар нападника заблокував Віталій Миколенко.</p>
      <p>Після цього настало повне домінування збірної України. На 26 хвилині Караваєв вільно отримав м'яч на фланзі, подивився і віддав точно на Циганкова, що набігав. Віктор пробив у дальній нижній кут – 1:0.</p>
      <p>А в наступній атаці Україна подвоїла перевагу. Яремчук відібрав у центрі поля м'яч, віддав його на хід Циганкову, а Віктор ідеально пробив з-за меж карного майданчика – впритирку зі штангою на недосяжній для воротаря висоті – 2:0.</p>
      <p>Серби "попливли", але до перерви ще якось трималися. А після відновлення гри вже перша атака українців призвела до третього голу. Матвієнко знайшов між лініями Малиновського, той віддав на фланг Коноплянці, а Євген своїм фірмовим ударом зробив рахунок – 3:0.</p>
      <p>Україна могла знову вистрелити дублем, але на 48 хвилині Циганков банально не влучив по м'ячу після ідеального пасу від Коноплянки.</p>
      <p>Втім четвертий гол був справою часу. Караваєв знову вільно пройшов флангом, прострелив на Яремчука, а Роман ідеально замкнув простріл – 4:0.</p>
      <p>Крапку у грі поставив Коноплянка. Він знову повторив фокус зі зміщенням і ударом у протилежний кут, до якого виявився не готовий воротар гостей Дмитрович – 5:0.</p>
      <figure>
        <iframe src="https://www.youtube.com/embed/3KdsPH6n7Lw" width="590" height="332" data-service="Youtube" scrolling="no"/>
      </figure>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_05-vid-ukrayini-gorit-u-nashih-sercyah--forvard-rosijskogo-klubu/937986"/>
      </related>
      <blockquote>Після такої поразки керівники сербського футболу відправили у відставку тренера Крстаїча. Замість нього збірну очолив Тумбакович.Натомість Україна знову здобула перемогу в "щасливому" для збірної Львові.</blockquote>
    </article>
  </body>
</html>