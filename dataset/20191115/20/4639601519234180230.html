<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/society/epanastatiki-aytoamyna-nea-vinteo-apo-tin-listeia-ston-xolargo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T20:41:10+00:00"/>
    <meta property="og:title" content="«Επαναστατική Αυτοάμυνα» : Νέα βίντεο από την ληστεία στον Χολαργό"/>
    <meta property="og:description" content="Σε κατάστημα στις 21 Οκτωβρίου"/>
  </head>
  <body>
    <article>
      <h1>«Επαναστατική Αυτοάμυνα» : Νέα βίντεο από την ληστεία στον Χολαργό</h1>
      <h2>Σε κατάστημα στις 21 Οκτωβρίου</h2>
      <address><time datetime="2019-11-15T20:41:10+00:00">15 Nov 2019, 20:41</time> by <a rel="author">ΤοΒΗΜΑ Team</a></address>
      <p>Δύο νέα βίντεο ντοκουμέντα από την ληστεία σε κατάστημα στον Χολαργό, στις 21 Οκτωβρίου, βλέπουν το φως της δημοσιότητας.</p>
      <p>Πρόκειται για δύο νέα βίντεο που απαθανατίζουν τους δράστες της μοιραίας -για την τρομοκρατική οργάνωση «Επαναστατική Αυτοάμυνα»- εκείνης νύχτας, αφού αποτέλεσε την αρχή για την εξάρθρωση της οργάνωσης.</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Στο ένα από τα δύο βίντεο που φέρνει στην δημοσιότητα το bloko.gr, ακούγονται οι … «ελεύθερες» διαβιβάσεις από το κέντρο επιχειρήσεων της αστυνομίας, στη συχνότητα του οποίου ήταν συντονισμένοι οι ληστές και κατά την αστυνομία τρομοκράτες, αποδεικνύοντας για μία ακόμη φορά και τόσο έμπρακτα, πόσο διάτρητο είναι το σύστημα.</p>
      <figure>
        <iframe src="https://www.youtube.com/embed/f-yQpLWBJr8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/_abKhyQ-5aA" width="640" height="360" data-service="Youtube" scrolling="no"/>
      </figure>
      <p>Αυτά δεν είναι τα πρώτα βίντεο που δόθηκαν στη δημοσιότητα από εκείνη τη ληστεία.</p>
      <p>Βίντεο από το βράδυ της 21ης Οκτωβρίου δείχνει τις κινήσεις των δυο τρομοκρατών την ώρα που βγαίνουν από το πρακτορείο στον Χολαργό.</p>
      <p>Όπως φαίνεται, προηγείται ο 41 ετών συλληφθείς, ο οποίος κρατάει στο δεξί του χέρι το Καλάσνικοφ. Πίσω του βρίσκεται ο 46χρονος καταζητούμενος.</p>
      <p>Ξαφνικά, την ώρα που ο 41χρονος έχει βγει από την πόρτα, το δεξί του χέρι με μια αδέξια κίνηση προσπαθεί να δώσει το Καλάσνικοφ στον συνεργό του που ακολουθεί, όμως τα δυο χέρια χτυπάνε, με αποτέλεσμα το όπλο να εκπυρσοκροτήσει, να τραυματίσει στο αριστερό γόνατο τον 46χρονο καταζητούμενο και στη συνέχεια να σπάσει την τζαμαρία!</p>
      <p>Όπως φαίνεται στο βίντεο ο καταζητούμενος, δεν παίρνει το όπλο και κουτσαίνοντας απομακρύνεται μαζί με τον συνεργό του και στη συνέχεια επιβιβάζονται στην κλεμμένη μοτοσικλέτα (εκλάπη στις 11 Οκτωβρίου από την Πεύκη) και απομακρύνονται.</p>
      <p>Δυο τετράγωνα πιο κάτω εγκαταλείπουν τη μηχανή αφού πρώτα της ρίχνουν χλωρίνη για να σβήσουν τα αποτυπώματα και εξαφανίζονται. Το αίμα του 46χρονου, προδίδει την ταυτότητα του και σηματοδοτεί την αρχή του τέλους της οργάνωσης.</p>
      <figure>
        <iframe src="https://www.youtube.com/embed/I1F2En8isK4" width="640" height="360" data-service="Youtube" scrolling="no"/>
      </figure>
      <h3>Πού εστιάζουν οι Αρχές</h3>
      <p>Την ίδια στιγμή, ανθρωποκυνηγητό για τον εντοπισμό και τη σύλληψη του «εγκεφάλου» της Επαναστατικής Αυτοάμυνας έχει εξαπολύσει η Αντιτρομοκρατική ενώ την ίδια στιγμή ερευνώνται οι επαφές που φέρεται να είχε με άτομα του αντιεξουσιαστικού χώρου.</p>
      <p>Η ΕΛ.ΑΣ. και η Αντιτρομοκρατική εξετάζουν ενδελεχώς όλα τα όπλα που βρέθηκαν στη γιάφκα προκειμένου να βρουν κάποια στοιχεία, όπως αποτυπώματα και δείγματα DNA ώστε να τους οδηγήσουν και σε άλλα πιθανά μέλη της οργάνωσης που κυκλοφορούν ελεύθερα.</p>
      <p>Σύμφωνα με τα «ΝΕΑ», από την ΕΛ.ΑΣ. γίνεται προσπάθεια να ταυτοποιήσει άλλα 2-3 άτομα του αντιεξουσιαστικού χρόνου που πλαισίωναν τον 46χρονο στις επιθέσεις της οργάνωσης την περίοδο 2014-2017 εναντίον των γραφείων του ΠΑΣΟΚ, διμοιριών των ΜΑΤ στη Χαριλάου Τρικούπη και των πρεσβειών της Γαλλίας και του Μεξικού.</p>
      <p>Σε όλες αυτές τις επιθέσεις προσδιοριζόταν η παρουσία δύο έως τριών ατόμων. Είναι χαρακτηριστικό ότι ο φρουρός της πρεσβείας της Γαλλίας, εναντίον της οποίας η Επαναστατική Αυτοάμυνα έριξε τον Νοέμβριο του 2016 μία χειροβομβίδα, περιγράφει ότι «ότι οι δράστες ήταν δύο κι επέβαιναν σε μοτοσικλέτα 600 κυβικών μαύρου χρώματος χωρίς μπαγκαζιέρα και τίποτα άλλο χαρακτηριστικό.</p>
      <p>Ο συνεπιβάτης που ήταν αυτός που τράβηξε περισσότερο την προσοχή μου (σ.σ. φέρεται ότι είναι αυτός που έριξε τη χειροβομβίδα κι εξετάζεται αν πρόκειται για τον 46χρονο αναζητούμενο) φορούσε αθλητική φόρμα και μαύρο μπουφάν».</p>
      <h3>Αναζητούν ποινικούς κρίκους στην αλυσίδα</h3>
      <p>Παράλληλα, τα στελέχη της Αντιτρομοκρατικής Υπηρεσίας αναζητούν… ποινικούς κρίκους στην αλυσίδα υπόθαλψης του 46χρονου καταζητούμενου, όπως και πρόσωπα που του παρέχουν ιατρική φροντίδα και περίθαλψη των τραυμάτων του.</p>
      <p>Οι αστυνομικοί έχουν δημιουργήσει έναν πιεστικό κλοιό αναζήτησης, που εκφράζεται ακόμη και με προσαγωγές ατόμων από τον κοινωνικό του περίγυρο.</p>
      <p>Με τη δημοσιοποίηση στοιχείων ταυτότητας και φωτογραφιών του αναζητούν πληροφορίες πολιτών για τον εντοπισμό του αλλά και για πιθανές ενοικιάσεις σπιτιών ή γκαράζ στις οποίες έχει προβεί ο 46χρονος καταζητούμενος.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/12/society/epanastatiki-aytoamyna-ti-katethese-i-idioktitria-tis-giafkas-stin-kypseli/"/>
        <a href="https://www.tovima.gr/2019/11/12/society/eyelpidon-profylakisteoi-oi-tis-epanastatikis-aytoamynas-epeisodia-el-as-anarxikon/"/>
        <a href="https://www.tovima.gr/2019/11/11/society/epanastatiki-aytoamyna-sti-dimosiotita-ta-stoixeia-taytotitas-ton-katigoroumenon/"/>
        <a href="https://www.tovima.gr/2019/11/11/society/epanastatiki-aytoamyna-sto-stoxastro-tis-elas-to-mystiriodes-trito-prosopo-stis-epitheseis/"/>
        <a href="https://www.tovima.gr/2019/11/10/society/epanastatiki-aytoamyna-o-rolos-kai-i-drasi-tou-46xronou-pou-kataziteitai/"/>
        <a href="https://www.tovima.gr/2019/11/10/society/epanastatiki-aytoamyna-eimai-athoos-leei-mesa-apo-ta-kratitiria-o-41xronos/"/>
        <a href="https://www.tovima.gr/2019/11/10/society/antitromokratiki-ti-etoimaze-i-epanastatiki-aytoamyna-provlimatizoun-ta-eyrimata/"/>
        <a href="https://www.tovima.gr/2019/11/10/society/asoee-ti-efere-sto-fos-i-efodos-tis-astynomias/"/>
        <a href="https://www.tovima.gr/2019/11/10/society/epanastatiki-aytoamyna-proetoimasia-gia-isxyro-xtypima/"/>
        <a href="https://www.tovima.gr/2019/11/10/society/epanastatiki-aytoamyna-poios-einai-o-46xronos-pou-anazita-i-astynomia/"/>
        <a href="https://www.tovima.gr/2019/11/09/society/epanastatiki-aytoamyna-ston-eisaggelea-pyks-laks-oi-dyo-syllifthentes/"/>
      </related>
    </article>
  </body>
</html>