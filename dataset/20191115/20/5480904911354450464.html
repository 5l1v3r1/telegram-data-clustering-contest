<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slovensko-statnim-smutkem-uctilo-obeti-dopravni-nehody/1821277?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T20:35:00+00:00"/>
    <meta property="og:title" content="Slovensko státním smutkem uctilo oběti dopravní nehody"/>
    <meta property="og:description" content="Bratislava - Slovensko dnes státním smutkem uctilo oběti středeční nehody linkového autobusu, který se srazil s nákladním autem. O život přišlo 12 lidí včetně pěti nezletilých a další dvě desítky osob utrpěly zranění. Prezidentka Zuzana Čaputová a premiér Peter Pellegrini dopoledne zapálením svíček společně uctili mrtvé z autobusu."/>
  </head>
  <body>
    <article>
      <h1>Slovensko státním smutkem uctilo oběti dopravní nehody</h1>
      <address><time datetime="2019-11-15T20:35:00+00:00">15 Nov 2019, 20:35</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Slovensko dnes státním smutkem uctilo oběti středeční nehody linkového autobusu, který se srazil s nákladním autem. O život přišlo 12 lidí včetně pěti nezletilých a další dvě desítky osob utrpěly zranění. Prezidentka Zuzana Čaputová a premiér Peter Pellegrini dopoledne zapálením svíček společně uctili mrtvé z autobusu.</p>
      <slideshow>
        <figure>
          <img src="https://i3.cn.cz/6/1573817372_P201911150543501.jpg"/>
        </figure>
        <figure>
          <img src="https://i3.cn.cz/6/1573817354_P201911150542701.jpg"/>
        </figure>
        <figure>
          <img src="https://i3.cn.cz/6/1573680195_P201911131249701.jpg"/>
        </figure>
        <figure>
          <img src="https://i3.cn.cz/6/1573680064_P201911131247701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3381">Fotogalerie: Nehoda nákladního auta a autobusu na Slovensku</a>
        </figcaption>
      </slideshow>
      <p>Státní smutek začal v 08:00 a skončil ve 20:00 SEČ. V době jeho trvání jsou vlajky na úřadech a dalších institucích tradičně staženy na půl žerdi, omezení platí pro hraní hazardních her. Slovenské televize upravily svůj program, ze kterého vyřadily zábavné pořady.</p>
      <p>Tragická nehoda se stala na silnici první třídy u Nitry. "Je to mimořádně smutná událost, nemluvě o tom, že zemřely děti. Tento týden byl mimořádně tragický, protože zemřeli lidé nejen na této silnici, ale i na jiných místech Slovenska," řekla novinářům Čaputová.</p>
      <p>Ve středu také přišly o život tři ženy v rozvodněné řece ve městě Revúca na středním Slovensku, když se pokusily zachránit před záplavami psy z útulku. Podle slovenské policie v tento den, který byl letos v zemi pod Tatrami zatím netragičtější, při jiných dopravních nehodách zemřeli dva lidé, další dvě osoby srazil vlak a policie zaznamenala i pět sebevražd.</p>
      <p>Hlava slovenského státu spolu s premiérem navštívila dvě střední školy v Nitře, kde studovalo pět mrtvých z autobusu. Oba politici pak zavítali do krizového centra ve vesnici Kolíňany, kde bydlela většina obětí nehody. Lidé na tamním pietním místě zapalovali svíčky. Ve veřejné internetové sbírce na pomoc pozůstalým po obětech dopravní nehody a rozvodněné řeky Slováci od čtvrtka vybrali přes 48.000 eur (1,23 milionu Kč).</p>
      <p>Kolize nákladního auta a autobusu, jejíž příčina zatím není známa, se zařadila k nejtragičtějším dopravním nehodám na Slovensku. Státní smutek vyhlásila země také například v roce 2009 po havárii autobusu a vlaku na středním Slovensku - i tehdy zemřelo 12 lidí.</p>
      <p>Před pietou za oběti středeční dopravní nehody Slovensko naposledy drželo státní smutek v říjnu roku 2016, a to v den státního pohřbu svého bývalého prezidenta Michala Kováče.</p>
    </article>
  </body>
</html>