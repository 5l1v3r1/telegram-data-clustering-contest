<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2039165/nd-kinal-gia-novartis-o-frouzis-tekmiriose-tin-skevoria.html"/>
    <meta property="og:site_name" content="News.gr"/>
    <meta property="article:published_time" content="2019-11-15T20:57:48+00:00"/>
    <meta property="og:title" content="ΝΔ-ΚΙΝΑΛ για Novartis: Ο Φρουζής τεκμηρίωσε την σκευωρία"/>
    <meta property="og:description" content="ΣΥΡΙΖΑ: Ο Κωνσταντίνος Φρουζής υπέπεσε σε «μνημειώδεις αντιφάσεις»"/>
  </head>
  <body>
    <article>
      <h1>ΝΔ-ΚΙΝΑΛ για Novartis: Ο Φρουζής τεκμηρίωσε την σκευωρία</h1>
      <address>
        <time datetime="2019-11-15T20:57:48+00:00">15 Nov 2019, 20:57</time>
      </address>
      <h3>ΣΥΡΙΖΑ: Ο Κωνσταντίνος Φρουζής υπέπεσε σε «μνημειώδεις αντιφάσεις»</h3>
      <p>Η εξέταση του πρώην αντιπροέδρου της Novartis Hellas <a href="https://www.news.gr/tag/konstantinos-frouzis"><b>Κωνσταντίνου Φρουζή</b></a>, ολοκληρώθηκε το απόγευμα τη Παρασκευής. Τα μέλη της ειδικής κοινοβουλευτικής επιτροπής προκαταρκτικής εξέτασης, μελετούν πλέον τα πρακτικά των τριών συνεδριάσεων, κατά τη διάρκεια των οποίων, ο κ. Φρούζης απάντησε για την υπόθεση της «σκευωρίας», για την πολιτική της εταιρείας <a href="https://www.news.gr/tag/novartis"><b>Novartis</b></a>, για τις σχέσεις του με πολιτικά πρόσωπα και για συνεργάτες του. Από τη συνεκτίμηση όλων των λεχθέντων, από τα κόμματα, προκύπτει ότι η εξέταση του πρώην αντιπροέδρου της Novartis Hellas αποτιμάται θετικά από τη<a href="https://www.news.gr/tag/nea-dhmokratia"><b> ΝΔ</b></a> και το Κίνημα Αλλαγής, που θεωρούν ότι πήραν απαντήσεις που ενισχύουν την οπτική τους. Αντιθέτως, ο ΣΥΡΙΖΑ υπογραμμίζει ότι ο Κωνσταντίνος Φρουζής υπέπεσε σε «μνημειώδεις αντιφάσεις και αλλεπάλληλες αυτοδιαψεύσεις».</p>
      <h4>ΝΔ-ΚΙΝΑΛ: «Παρατυπίες από την Ελένη Τουλουπάκη»</h4>
      <p>Ως προς το ερευνώμενο ζήτημα, δηλαδή, για το αν υπήρξε κατάχρηση εξουσίας με ηθικό αυτουργό τον Δημήτρη Παπαγγελόπουλο, η ΝΔ και το Κίνημα Αλλαγής επισημαίνουν ότι με την εξέταση του κ. Φρουζή, για πρώτη φορά, έγινε γνωστό ότι εκλήθη, «ατύπως», από την προϊσταμένη της Εισαγγελέως Διαφθοράς, <a href="https://www.news.gr/tag/eleni-touloupaki"><b>Ελένη Τουλουπάκη</b></a>, στο γραφείο της, τον Μάιο του 2018, την περίοδο δηλαδή κατά την οποία ήδη του είχε ασκηθεί δίωξη και του επισημάνθηκε ότι υπάρχουν συντριπτικά στοιχεία σε βάρος του αλλά μπορεί να κάνει χρήση των ευεργετικών διατάξεων. Αυτό θα γινόταν εάν προσκόμιζε-αποκάλυπτε στοιχεία για πολιτικούς.</p>
      <p>Όπως επισημαίνουν ΝΔ και Κίνημα Αλλαγής, οι δικηγόροι του Κωσταντίνου Φρουζή είχαν επισκεφθεί την Ελένη Τουλουπάκη προκειμένου να υποβάλουν αίτημα του εντολέα τους, να ξεμπλοκάρει λογαριασμός με 1,8 εκατομμύρια ευρώ, που διατηρεί σε τράπεζα στην Ελβετία. Τότε η προϊσταμένη της Εισαγγελίας Διαφθοράς, με βάση όσα είπε ο μάρτυρας στην Επιτροπή, τους είπε να προτρέψουν τον εντολέα τους να την επισκεφθεί. «Εφόσον είχε ασκηθεί δίωξη στον κ. Φρουζή, στη συνέχεια έπρεπε να κληθεί από την ανακρίτρια που χειρίζεται τη βασική υπόθεση, για να καταθέσει. Παρ΄όλα αυτά, παράτυπα, χωρίς έγγραφη πρόσκληση, η Ελένη Τουλουπάκη τον καλεί στο γραφείο της και έχει μαζί του άτυπη συνάντηση και συνομιλία», αναφέρουν οι βουλευτές της ΝΔ και του Κινήματος Αλλαγής. Ακόμη, επισημαίνουν πως στη συνάντηση, η κ. Τουλουπάκη πρότεινε ευεργετικά μέτρα στον κ. Φρουζή για να δώσει στοιχεία για πολιτικούς, «δηλαδή του πρότεινε να πέσει στα μαλακά» και αυτό χωρίς πάλι να προβλεφθούν οι πρόνοιες του ΚΠΔ για τις περιπτώσεις αυτές. Και έτσι όμως, πάλι προκύπτουν, σύμφωνα με την εκτίμηση της ΝΔ και του Κινήματος Αλλαγής, δύο ζητήματα. Πρώτον, μολονότι η κ. Τουλουπάκη έλαβε αρνητική απάντηση από τον κ. Φρουζή στην πρότασή της, ο πρώην αντιπρόεδρος της Novartis Hellas, δεν εκλήθη στη συνέχεια να καταθέσει ως κατηγορούμενος στη βασική υπόθεση. Δεύτερον, ο τρόπος που έγινε η πρόταση στον Κωνσταντίνο Φρουζή από την Προϊσταμένη της Εισαγγελίας Διαφθοράς είχε χαρακτηριστικά «μη αρμόζουσας, στα καθήκοντα της, πίεσης», όπως λέει η ΝΔ και Κίνημα Αλλαγής.</p>
      <h4>ΣΥΡΙΖΑ: «Κανένα στοιχείο για Παπαγγελόπουλο»</h4>
      <p>Ο ΣΥΡΙΖΑ εκτιμά ότι ο πρώην αντιπρόεδρος της Novartis Hellas «αν και επιχείρησε να εμφανίσει τον εαυτό του θύμα σκευωρίας», όχι μόνο δεν προσκόμισε κανένα στοιχείο για τον πρώην αναπληρωτή υπουργό Δικαιοσύνης <a href="https://www.news.gr/tag/dimitris-papangelopoulos"><b>Δημήτρη Παπαγγελόπουλο</b></a> αλλά είπε ότι δεν πιστεύει πως αυτός ενορχήστρωσε τη σκευωρία.</p>
      <p>Ειδικά, για τον κ. Παπαγγελόπουλο ο ΣΥΡΙΖΑ παραπέμπει στη χθεσινή εξέταση του κ. Φρουζή. «Εδώ είστε για να μας πείτε, καταρχήν, για υπόθεση σκευωρίας, του Παπαγγελόπουλου, σε βάρος κρατικών λειτουργών. Ξέρετε γεγονότα και περιστατικά γι' αυτή την υπόθεση που να ασκήθηκαν πιέσεις, από τον κ. Παπαγγελόπουλο σε δικαστικούς λειτουργούς;», ρώτησε τον Κωνσταντίνο Φρουζή, ο εισηγητής του ΣΥΡΙΖΑ Σπύρος Λάππας. «Εγώ προσωπικά όχι», είπε ξεκάθαρα ο κ. Φρουζής.</p>
      <h4>«Αντιφάσεις και αυτοδιαψεύσεις»</h4>
      <p>Ο ΣΥΡΙΖΑ εκτιμά ότι η εικόνα που επιχείρησε να φιλοτεχνήσει ο Κωνσταντίνος Φρουζής, ανέδειξε πολλά «γκρίζα» σημεία και αντιφάσεις και κατηγορεί ΝΔ και Κίνημα Αλλαγής ότι στην επιτροπή λειτούργησαν ως συνήγοροί του, «για να κρύψουν τις αντιφάσεις και αυτοδιαψεύσεις του».</p>
      <p>«Ενώ προχθές ο κ. Φρουζής έλεγε πως πιέστηκε για τα 10 πολιτικά πρόσωπα, από την κ. Τουλουπάκη, χθες έλεγε ότι δεν του έγινε ποτέ αναφορά σε ονόματα πολιτικών, από την κ. Τουλουπάκη, για να καταλήξει σήμερα ότι ο ίδιος δεν πιστεύει ότι οι εισαγγελείς έστησαν σκευωρία», ανέφεραν νωρίτερα σήμερα, πηγές του <a href="https://www.news.gr/tag/syriza"><b>ΣΥΡΙΖΑ</b></a> και σημείωναν: «ενώ χθες είπε πως δεν γνωρίζει τίποτα για πιέσεις από τον κ. Παπαγγελόπουλο, σήμερα εκτίμησε πως οι πολιτικοί αντίπαλοι των 10, έστησαν σκευωρία! Ενώ αρχικά έλεγε πως ουδέποτε κλήθηκε από τους εισαγγελείς να καταθέσει, χθες παραδέχθηκε ότι έχει καταθέσει τρεις φορές υπόμνημα και έδωσε εξηγήσεις στις εισαγγελικές αρχές. Ενώ χθες ισχυριζόταν πως ο κ.Μανιαδάκης δεν ήταν συνεργάτης της Novartis, σήμερα παραδέχθηκε πως υπήρξε έμμισθος σύμβουλος της NOVARTIS. Ενώ χθες έδωσε «πάσα» σε ΝΔ και ΚΙΝΑΛ να ρίξουν λάσπη στον ανεμιστήρα μιλώντας για επαφές του με στελέχη του ΣΥΡΙΖΑ ως πρόεδρος του ΣΦΕΕ, σήμερα αναγκάστηκε να παραδεχθεί πως ήταν «συναντήσεις γνωριμίας προκειμένου να τους θέσουμε θέματα του κλάδου μας», διευκρινίζοντας ότι «δεν υποβλήθηκε κανένα παράνομο αίτημα». Και βέβαια, όλοι πέρασαν στα «ψιλά» την ομολογία του κ. Φρουζή πως διοργάνωνε δείπνα για τον κ. Μητσοτάκη λίγο πριν τις εκλογές Σεπτεμβρίου του 2015 και του έστελνε mail με το βιογραφικό του, ενώ ο κ. Μητσοτάκης έχει ισχυριστεί πως δεν τον γνώριζε καν. Το μόνο στο οποίο ήταν τελικά ξεκάθαρος και χωρίς αντιφάσεις σήμερα ο κ. Φρουζής, ήταν ότι με τη διάταξη που ψήφισε προχθές η κυβέρνηση, θα κάνει αίτηση να αποδεσμευθούν οι λογαριασμοί του στην Ελβετία!».</p>
      <p>Ο ΣΥΡΙΖΑ σχολίασε επίσης ότι «ΝΔ και ΚΙΝΑΛ συνεχίζουν να λειτουργούν ως συνήγοροι του κ. Φρουζή και ταυτίζονται με τον κατηγορούμενο ως βασικό ενορχηστρωτή του σκανδάλου Novartis για να κρύψουν τις μνημειώδεις αντιφάσεις και τις αλλεπάλληλες αυτοδιαψεύσεις του. Την ώρα δηλαδή που η ΝΔ έχει δύο πρώην υπουργούς της υπό διερεύνηση και το ΚΙΝΑΛ έναν υπουργό της με ποινική δίωξη για το σκάνδαλο Novartis, ταυτίζονται πλήρως με τον άνθρωπο ο οποίος ως κατηγορούμενος μπορεί να πει ό,τι θέλει για να βελτιώσει τη θέση του στις δικαστικές εκκρεμότητες που έχει».</p>
      <h4>Η κατάθεση Φρουζή</h4>
      <p>Κατά την εξέτασή του σήμερα, από την ειδική επιτροπή προκαταρκτικής εξέτασης, ο κ. Φρουζής ρωτήθηκε πολλές φορές για τη συνάντησή του με την Ελένη Τουλουπάκη και την υπόθεση της «σκευωρίας». Φέρεται να απάντησε ότι «η κουβέντα με την κ. Τουλουπάκη ήταν για να δώσει στοιχεία για πολιτικούς» και πως όταν αρνήθηκε την πρότασή της, εκείνη «του κατέστησε σαφές ότι εάν δεν καταθέσει, όπως εκείνη ήθελε, δεν θα αποδεσμευόταν ποτέ ο λογαριασμός του». Σε ερώτηση βουλευτή-μέλους της επιτροπής αν κατά τη γνώμη του, αποτελούν μέρος σκευωρίας και οι αντεισαγγελείς που ενέκριναν το αίτημα της κ. Τουλουπάκη, να ενταχθούν τρία πρόσωπα σε καθεστώς προστασίας μαρτύρων, ο κ. Φρουζής απάντησε αρνητικά.</p>
      <p>Σε ερώτηση αν θεωρεί ότι «η κ. Τουλουπάκη ενεργούσε μόνη της στο στήσιμο τη σκευωρίας;», ο κ. Φρουζής φέρεται να απάντησε: «Δεν είχαμε προηγούμενα για να είναι αποτέλεσμα δικής της εμπάθειας. Σίγουρα πίσω από τις ενέργειες της είναι πολιτικοί που ήθελαν να πλήξουν τους πολιτικούς τους αντιπάλους» και «φαίνεται να βρήκαν και τους προστατευόμενους μάρτυρες και τους εργαλειοποίησαν όπως εργαλειοποίησαν και τον ίδιο».</p>
      <h4>Ο λογαριασμός στην Ελβετία</h4>
      <p>Απάντησε επίσης ότι, μέσω του δικηγόρου του, διερευνά αν η διάταξη που ψηφίστηκε στο πλαίσιο του νομοσχεδίου με τις αλλαγές στον Ποινικό Κώδικα, μπορεί να επιτρέψει την αποδέσμευση του λογαριασμού του στην Ελβετία. «Σήμερα το πρωί μίλησα με το δικηγόρο μου και τον ενημέρωσα. Και βεβαίως, κύριε Ραγκούση, θα κάνω αίτηση να αποδεσμευτεί ο λογαριασμός μου», φέρεται να είπε.</p>
      <p>«Ο κ. Μητσοτάκης ήρθε τελικά αντιμέτωπος με το «δώρο» του για τους υπόδικους που ελέγχονται για ξέπλυμα πιο γρήγορα από ό,τι φανταζόταν», σχολίασε η Κουμουνδούρου.</p>
      <p>«Πριν από λίγο, ο κατηγορούμενος για το σκάνδαλο Novartis, κ. Φρουζής παραδέχθηκε ότι θα κάνει αίτηση να αποδεσμευθούν οι λογαριασμοί του στην Ελβετία με βάση τη διάταξη που ψήφισε προχθές ο κ. Μητσοτάκης. Είχε δίκιο τελικά η κυβέρνηση ότι και εμείς και οι Financial Times κάναμε λάθος. Η διάταξη όντως δεν αφορούσε μόνο «υπόδικους επιχειρηματίες, τραπεζίτες και εφοπλιστές», αφορούσε τελικά και τον βασικό κατηγορούμενο της Novartis κ. Φρουζή!», σχολίασε επίσης ο ΣΥΡΙΖΑ και πρόσθεσε: «Τόση προσπάθεια έκανε ο άνθρωπος τις τελευταίες μέρες να κατασκευάσει το αφήγημα της σκευωρίας, να μην τον ανταμείψουν κάπως; Σε κάθε περίπτωση αναμένουμε στη Βουλή την επόμενη Παρασκευή ο κ. Μητσοτάκης να δώσει και αλλά ονόματα και διευθύνσεις των ευνοούμενων του».</p>
      <h4>Φρουζής: «Δεν είναι σκάνδαλο»</h4>
      <p>Η υπόθεση Novartis Hellas είναι ένα σκάνδαλο διαφθοράς ή σκευωρία; Την απάντηση στο ερώτημα αυτό αναζήτησαν τα μέλη της ειδικής επιτροπής προκαταρκτικής εξέτασης, καλώντας τον κ. Φρουζή να αποτιμήσει την πολιτική των κυβερνήσεων στον τομέα του φαρμάκου. Ο ίδιος είπε πως «δεν είναι σκάνδαλο».</p>
      <p>Ο πρώην αντιπρόεδρος της Novartis Hellas φέρεται να αναφέρθηκε στην ηλεκτρονική συνταγογράφηση, τον μηχανισμό αυτόματης επανάκτησης των τιμών, το λεγόμενο claw back, τον μηχανισμό εκπτώσεων, το λεγόμενο rebate, και την επίδρασή τους στα οικονομικά αποτελέσματα των φαρμακευτικών εταιρειών. Αναφέρθηκε επίσης στο νόμο που επέβαλε την έκδοση δύο τιμών το χρόνο για τα φάρμακα, προκειμένου να μειώνεται η φαρμακευτική δαπάνη και τον μηχανισμό συγκράτησης της δαπάνης, μέσα από τον καθορισμό των τριών χαμηλότερων τιμών. Όλα αυτά μαζί καθώς και οι ανεξόφλητες οφειλές του δημοσίου προς τις φαρμακευτικές, είχαν δημιουργήσει ένα ασφυκτικό κλίμα για τα μέλη του ΣΦΕΕ.</p>
      <p>Η ΝΔ επικαλείται απαντήσεις του κ. Φρουζή, στην προκαταρκτική επιτροπή. «Δύο ήταν οι βασικοί στόχοι της φαρμακοβιομηχανίας και της Novartis: η έκδοση τιμών φαρμάκων μια φορά κατ' έτος και η μέση χαμηλότερη τιμή δύο χωρών της ευρωζώνης. Και τα δύο δεν είχαν γίνει αποδεκτά προτού αλλάξει η κυβέρνηση το 2015. Και τα δύο επιτεύχθηκαν επί κυβέρνησης ΣΥΡΙΖΑ», είπε ο πρώην αντιπρόεδρος της Novartis Hellas και πρόσθεσε: «δεν μπορέσαμε επί κυβέρνησης Σαμαρά να επιτύχουμε αυτούς τους στόχους. Το καταφέραμε αργότερα, επί κυβέρνησης ΣΥΡΙΖΑ».</p>
      <p>Ο εκπρόσωπος Τύπου του ΣΥΡΙΖΑ Αλέξης Χαρίτσης, νωρίτερα σήμερα όμως, επικαλέστηκε στοιχεία που δείχνουν ότι όχι μόνο δεν αυξήθηκε ο τζίρος της Novartis Hellas, επί ΣΥΡΙΖΑ αλλά μειώθηκε. «Έσπευσαν ΝΔ και ΚΙΝΑΛ να υιοθετήσουν τους ισχυρισμούς Φρουζή περί αύξησης του τζίρου της Novartis Hellas επί ΣΥΡΙΖΑ.</p>
      <p>Οι ισολογισμοί της εταιρείας είναι σαφείς και διαψεύδουν πλήρως τον κατηγορούμενο και τους πολιτικούς του υποστηρικτές:</p>
      <p>Πωλήσεις 2014: 338 εκατ. ευρώ</p>
      <p>Πωλήσεις 2015: 341 εκατ. ευρώ</p>
      <p>Πωλήσεις 2016: 329 εκατ. ευρώ</p>
      <p>Πωλήσεις 2017: 315 εκατ. ευρώ</p>
      <p>Πωλήσεις 2018: 310 εκατ. ευρώ</p>
      <p>Διαφορά 2014-2018: -28 εκατ. ευρώ</p>
      <p>Το ψέμα έχει κοντά ποδάρια...», ανέφερε.</p>
      <p>Κατά τη εξέτασή του, ο κ. Φρουζής ρωτήθηκε ποιο ρόλο έπαιξε ο Τύπος στην επίτευξη των στόχων της Novartis; «Δίναμε άμεσες και έμμεσες διαφημίσεις στον Τύπο, χωρίς διακρίσεις. Και στην εφημερίδα Αυγή», φέρεται να απάντησε στον βουλευτή της ΝΔ Δημήτρη Μαρκόπουλο, όταν εκείνος τον ρώτησε σχετικά.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2038979/frouzis-gia-touloupaki-mou-ipe-oti-echi-mazepsi-stichia-enantion-mou.html"/>
        <a href="https://www.news.gr/politikh/article/2037125/frouzis-me-stochopiisan-gia-na-katigorithoun-politika-prosopa.html"/>
        <a href="https://www.news.gr/ellada/article/2036855/ipothesi-novartis-ston-ario-pago-i-katathesi-frouzi-sti-vouli.html"/>
      </related>
    </article>
  </body>
</html>