<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/15/bravo-na-mladejite-razbiha-polsha-i-napraviha-pokazno.429829"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T20:35:00+00:00"/>
    <meta property="og:title" content="Браво на младежите! Разбиха Полша и направиха показно"/>
    <meta property="og:description" content="&quot;Лъвчетата&quot; постигнаха класически успех с 3:0 | Dnes.bg"/>
  </head>
  <body>
    <article>
      <h1>Браво на младежите! Разбиха Полша и направиха показно</h1>
      <h2>"Лъвчетата" постигнаха класически успех с 3:0</h2>
      <address><time datetime="2019-11-15T20:35:00+00:00">15 Nov 2019, 20:35</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Младежкият национален отбор на България постигна фантастична победа с 3:0 над Полша в решителна евроквалификация, изиграна на стадион "Славия" тази вечер.</p>
      <p>Младите "лъвове" имаха ужда от задължителна победа, за да запазят шансовете си за класиране и го направиха по страхотен начин над лидера в групата.</p>
      <p>Първата опасност в срещата бе пред вратата на поляците. Андреа Христов излезе на чиста позиция пред наказателното поле и бе спънат. При изпълнението на фаула топката рикошира в стената и стигна при Станислав Иванов, но крилото на Левски не успя да я насочи в очертанията на вратата.</p>
      <p>В средата на първата част нашият страж Наумов трябваше да се намесва на два пъти след далечни удари на Листовски и Йоживяк. Той обаче успя да избие опасните изстрели от дистанция.</p>
      <p>В края на полувремето България вдигна оборотите и стигна до успех. Първо нашите удариха греда след контраатака, при която Антов се оказа на чиста позиция, но шутът му се отби в напречния стълб.</p>
      <p>Само минута по-късно обаче "лъвовете" излязоха напред в резултата. След грешка в защитата на поляците Станислав Иванов открадна топката, напредна и подаде към Тонислав Йорданов. Нападателят на Литекс стреля и след рикошет топката влезе в мрежата на Грабара.</p>
      <p>В 51-ата минута България удвои аванса си. Лъчезар Котев изведе отлично зад защитата Иванов, който овладя кълбото и го прати покрай вратаря за 2:0.</p>
      <p>Десетина минути по-късно България вече водеше с класическа преднина. Иванов напредна по дясното крило и след като финтира Собочински прати топката мощно във вратата на Грабара за трети път.</p>
      <p>Класиране в група 5:<br/>1. Полша 10 т.<br/>2. България 8т.<br/>3. Русия 8 т.<br/>4. Сърбия 4 т.<br/>5. Естония 3 т.<br/>6. Латвия 2 т.</p>
      <p>Още спортни новини четете в <a href="https://www.gol.bg/"><b>Gol.bg</b></a></p>
    </article>
  </body>
</html>