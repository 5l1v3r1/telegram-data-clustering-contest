<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/popscience/na-berezi-azovskogo-morya-vipadkovo-znayshli-biven-mamonta-50053858.html"/>
    <meta property="og:site_name" content="НВ"/>
    <meta property="article:published_time" content="2019-11-15T20:01:00+00:00"/>
    <meta property="og:title" content="Вдало з'їздили. На березі Азовського моря випадково знайшли бивень мамонта"/>
    <meta property="og:description" content="Під час зйомок відеоролика поблизу стрімкого берега між Бердянськом і Приморськом були виявлені залишки викопної тварини."/>
  </head>
  <body>
    <article>
      <h1>Вдало з'їздили. На березі Азовського моря випадково знайшли бивень мамонта</h1>
      <h2>Під час зйомок відеоролика поблизу стрімкого берега між Бердянськом і Приморськом були виявлені залишки викопної тварини.</h2>
      <address><time datetime="2019-11-15T20:01:00+00:00">15 Nov 2019, 20:01</time> by <a rel="author">Антон Ходоренко</a></address>
      <p>Скам’янілість вже перевезли до Бердянська і законсервували, щоб та не руйнувалася, <a href="https://pro.berdyansk.biz/uk/bereg-slonovoi-kistki-berdjanski-poshukovci-znov-znajshli-biven-mamuta/">розповіли</a> автори випадкового відкриття.</p>
      <p>«Плану шукати скам’янілості в цей день у нас не було, тому все це суцільна випадковість», — зізнався один із засновників творчої групи Imaginemaze, яка знімала ролик, Олексій Косов.</p>
      <p>Як розповідає один з авторів знахідки — Віктор Галіцин, оглядаючи обрив, в глинистому ґрунті він помітив щось схоже на колоду білого кольору.</p>
      <p>«Я не є фахівцем з палеонтології, але тут згадав, що саме в цих місцях раніше знаходили останки доісторичних тварин і вирішив подивитися ближче», — говорить Віктор.</p>
      <p>«Колода» виявилася частиною бивня стародавнього слона. Оскільки дослідники не мали потрібних інструментів, вони обмежилися розкопками тільки декількох великих фрагментів бивня загальною довжиною близько 1,5 м. Скам’янілість перевезли до Бердянська і законсервували, щоб не руйнувалася. Судячи з розміру, це була досить велика тварина, ймовірно, один з предків шерстистого мамонта — степовий мамонт (Mammuthus trogontherii), або південний слон (Mammuthus meridionalis).</p>
      <p>Хлопці припускають, що в місці знахідки можуть бути і інші частини скелета, тому мають намір провести додаткову розвідку на узбережжі. Олексій Косов каже, що було б добре здійснити давню мрію бердянських музейників — знайти повний скелет мамонта. Адже саме в цих місцях в 1941—1942 роках бердянський палеонтолог Георгій Манохін знайшов найповніший скелет південного слона.</p>
      <p>«Взагалі-то це не перша наша палеонтологічна знахідка. В минулому році на узбережжі ми знайшли фрагменти щелепи мамонта, які відправили до київського палеонтологічного музею, а ось цей бивень хочемо передати в експозицію старожитностей археологічної лабораторії БДПУ», — говорить Олексій.</p>
      <p>Раніше <b>НВ</b> повідомляло, що дослідники з Національного інституту антропології та історії Мексики <a href="https://techno.nv.ua/ukr/popscience/u-meksici-viyavili-pastku-na-mamontiv-50052293.html">виявили в одному місці близько 800 кісток мамонтів</a>. За попередньою оцінкою, всього знайдено останки 14 вимерлих гігантів.</p>
      <p>Крім того, вони вважають, що вперше в світі виявили гігантську пастку, встановлену людьми, які використовували її для упіймання величезних травоїдних тварин понад 14 000 років тому.</p>
      <hr/>
    </article>
  </body>
</html>