<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/nadal-prechupi-cicipas-i-zapazi-shansove-za-polufinal-v-london-1406691.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-15T20:24:00+00:00"/>
    <meta property="og:title" content="Надал пречупи Циципас и запази шансове за полуфинал в Лондон"/>
    <meta property="og:description" content="Световният номер 1 Рафаел Надал запази шансове да излезе от група Андре Агаси на Финалите на АТП, след като победи гръцкия тенисист Стефанос Циципас с 6-7(4), 6-4, 7-5 в изключително оспорван и атрактивен мач от турнира Надал, който вчера си осигури завършване на годината на върха в ранглистата след загубата на Новак Джокович от Роджър Федерер, имаше нужда от задължителна победа днес, за да съхрани надежди да се класира за полуфиналите на надпреварата"/>
  </head>
  <body>
    <article>
      <h1>Надал пречупи Циципас и запази шансове за полуфинал в Лондон</h1>
      <address><time datetime="2019-11-15T20:24:00+00:00">15 Nov 2019, 20:24</time> by <a rel="author">Sportlive.bg</a></address>
      <p>Световният номер 1 Рафаел Надал запази шансове да излезе от група "Андре Агаси" на Финалите на АТП, след като победи гръцкия тенисист Стефанос Циципас с 6-7(4), 6-4, 7-5 в изключително оспорван и атрактивен мач от турнира.</p>
      <p>Надал, който вчера си осигури завършване на годината на върха в ранглистата след загубата на Новак Джокович от Роджър Федерер, имаше нужда от задължителна победа днес, за да съхрани надежди да се класира за полуфиналите на надпреварата. В първия сет в лондонската зала "О2" двамата тенисисти доминираха на сервис и нямаше нито една възможност за пробив, но в тайбрека Циципас игра на по-високо ниво и се наложи със 7-4.</p>
      <p>Надал продължи да е безгрешен на сервис във втората част и поставяше под напрежение съперника си при неговите подавания, като в крайна сметка гъркът се пропуска и допусна един пробив, което беше достатъчно на Рафа, за да вкара мача в решаващ трети сет след 6-4. В него картинката беше същата, като испанецът бе солиден на сервис, докато на Циципас се наложи да спаси четири възможности за пробив, преди все пак Надал да реализира петата за преднина от 6-5. Левичарят от Майорка не допусна колебания, когато сервираше за мача, и стигна до крайния успех след два часа и 52 минути игра.</p>
      <p>Двубоят се игра на много високо ниво, като и двамата тенисисти завършиха с положителен баланс на печеливши удари срещу непредизвикани грешки. Надал реализира 38 уинъра и допусна 30 грешки, докато статистиката на Циципас бе 34-33. Като допълнение, водачът в схемата не даде нито една възможност за пробив на съперника си.</p>
      <p>По този начин Надал завършва груповата фаза на турнира с актив от две победи и една загуби, но продължава да не държи съдбата в ръцете си. За да се класира за полуфиналите, Рафа трябва да чака победа на Данийл Медведев над Александър Зверев във вечерната сесия днес. При победа на Зверев, с какъвто и да е резултат, напред продължават Циципас като победител в групата и Зверев на втора позиция.</p>
      <p>От другата група за полуфиналите на надпреварата се класираха австриецът Доминик Тийм и швейцарецът Роджър Федерер.</p>
      <related>
        <h4>Още по темата</h4>
        <a href="https://www.sportlive.bg/sport/tenis/Rafael-Nadal-za-peti-pyt-shte-zavyrshi-sezona-kato-%E2%84%961-v-sveta--1406436.html"/>
        <a href="https://www.sportlive.bg/sport/tenis/Izumitelen-Federer-unishtozhi-Dzhokovich-i-se-klasira-za-12-finalite-v-London--1406396.html"/>
        <a href="https://www.sportlive.bg/sport/tenis/Beretini-napusna-London-s-gordo-vdignata-glava-1406317.html"/>
        <a href="https://www.sportlive.bg/sport/tenis/VIDEO-Zverev-skrishno-si-polzva-telefona-po-vreme-na-macha-s-cicipas-1406185.html"/>
        <a href="https://www.sportlive.bg/sport/tenis/Nadal-nadvi-Medvedev-v-izklyuchitelna-bitka-v-London-1405979.html"/>
      </related>
    </article>
  </body>
</html>