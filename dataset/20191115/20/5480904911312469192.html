<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-vitkovic-ctyrmi-goly-otocili-duel-s-brnem/1821646?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T20:53:00+00:00"/>
    <meta property="og:title" content="Hokejisté Vítkovic čtyřmi góly otočili duel s Brnem"/>
    <meta property="og:description" content="Ostrava - Hokejisté Vítkovic udolali v 18. kole extraligy Brno 4:3 po nájezdech, přestože už prohrávali o tři góly. Během devíti minut třetí části však Ostravané dokázali srovnat na 3:3 a Roberts Bukarts svým druhým gólem v utkání pak rozhodl i samostatné nájezdy. Kometa utrpěla čtvrtou porážku v řadě."/>
  </head>
  <body>
    <article>
      <h1>Hokejisté Vítkovic čtyřmi góly otočili duel s Brnem</h1>
      <address><time datetime="2019-11-15T20:53:00+00:00">15 Nov 2019, 20:53</time> by <a rel="author" href="http://www.ctk.cz/" target="_blank">ČTK</a></address>
      <p>Ostrava - Hokejisté Vítkovic udolali v 18. kole extraligy Brno 4:3 po nájezdech, přestože už prohrávali o tři góly. Během devíti minut třetí části však Ostravané dokázali srovnat na 3:3 a Roberts Bukarts svým druhým gólem v utkání pak rozhodl i samostatné nájezdy. Kometa utrpěla čtvrtou porážku v řadě.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"My nad tím dumáme už od začátku sezony, proč hrajeme, až když to je 2:0 nebo 3:0 pro soupeře. Najednou nás je plný led a hrajeme úplně něco jiného než ten začátek zápasu," řekl vítkovický obránce Jan Výtisk.</p>
      <p>Vítkovice na Kometu vyrukovaly i s novou lotyšskou posilou Razgalsem, kterého kouč Jakub Petr zařadil do čtvrtého útoku. Lépe ale začali hosté, kteří v Ostravě tradičně těží z efektivních přesilovek. I dnes Jihomoravané využili hned první početní výhodu. Trškovo vyloučení už za 17 sekund potrestal Plekanec, který napřáhl z vrcholu pravého kruhu a pravděpodobně i vinou zakrytého výhledu brankáře Svobody jeho rána zaplula do horního růžku.</p>
      <p>Mnoho gólových šancí ale oboustranně nebylo. Vítkovičtí se přes brněnskou obranu před Vejmelku dostávali zřídka. A když už se to po individuálním průniku povedlo Werbikovi, před Vejmelkou mu rána sjela po čepeli a vystřelil vedle.</p>
      <p>Kometa přece jen byla silnější na puku a měla mírně navrch. Rozdílové momenty však nadále přicházely výhradně v přesilových hrách. Druhá hra pět na čtyři, druhý gól: v čase 22:36 hosté ukázkovou kombinaci mezi Holíkem a Svačinou zakončil Zaťovičem, který do odkryté branky i z těžkého úhlu snadno zavěsil.</p>
      <p>Bez trestu nezůstalo ani třetí vítkovické vyloučení: Pyrochta v 32. minutě dělovkou bez přípravy od modré čáry trefil přesně pravý horní roh Svobodovy brány. Domácí Trška vzápětí orazítkoval tyčku, ale jinak si Vítkovice příliš brankových situací nevytvořily. Teprve s koncem druhé části skóroval nahozením od mantinelu Baláž, ale rozhodčí po poradě s kolegou u videa branku neuznal, protože padla už po čase.</p>
      <p>"Do třetí třetiny jsme chtěli jít s tím, že nemáme už co ztratit. Což jsme už za stavu 0:3 opravdu neměli a vlítli jsme na to. Ta třetí třetina byla z našeho pohledu tak, jak bychom si představovali, abychom hráli," mínil Výtisk.</p>
      <p>Přesto nastal nečekaný zvrat v třetím dějství. Zdráhal ve 44. minutě zblízka doklepl do prázdné branky a za minutu nato přihrál na druhý gól ideálně Stránskému. Zdráhal pak vypracoval i vyrovnávací gól, když v 53. minutě se do jeho přihrávky zpoza brány nechytatelně opřel Bukarts.</p>
      <p>"Zápas máme naprosto pod kontrolou, soupeř vůbec nevěděl, co hrát. A my dostaneme první gól a začneme hrát úplně něco jiného a úplně se rozklepeme jako pětiletí kluci. Nechápu to," zlobil se hostující útočník Martin Zaťovič.</p>
      <p>Brno ještě v závěru řádné doby mohlo v přesilovce rozhodnout, ale Svoboda dorážku zblízka zlikvidoval. Prodloužení okořenila rvačka Plekance se Šidlíkem. Jediný nájezd z deseti pak proměnil vítkovický Bukarts.</p>
      <p>"Ty začátky máme vůbec zakřiknuté, ale kdybychom to věděli proč, tak takhle hrajeme od začátku. Ale zaplaťpánbůh za ten závěr. Musíme se naučit hrát, tak jak jsme hráli poslední třetinu, protože to fakt klobouk dolů před všema. Takhle musíme nastoupit do dalších zápasů už od začátku," prohlásil Výtisk.</p>
      <h3>HC Vítkovice Ridera - HC Kometa Brno 4:3 po sam. nájezdech (0:1, 0:2, 3:0 - 0:0)</h3>
      <p>Branky a nahrávky: 44. P. Zdráhal (Dej, Trška), 45. Š. Stránský (P. Zdráhal), 53. Roberts Bukarts (P. Zdráhal), rozhodující sam. nájezd Robert Bukarts - 9. Plekanec (Pyrochta, J. Hruška), 23. Zaťovič (Svačina, P. Holík), 32. Pyrochta (Plekanec, J. Hruška). Rozhodčí: Bejček, Stano (SR) - Hynek, D. Klouček. Vyloučení: 7:4, navíc Šidlík 10 - Plekanec oba 10 min. Využití: 0:3. Diváci: 4923.</p>
      <h3>Sestavy:</h3>
      <p><b>Vítkovice:</b> M. Svoboda - Gregorc, D. Krenželok, Šidlík, Kvasnička, Výtisk, Trška, Bodák - Roberts Bukarts, O. Roman, Schleiss - Lakatoš, Š. Stránský, P. Zdráhal - Dej, Baláž, Mallet - Razgals, Werbik, Guman. Trenéři: Petr a Trnka.</p>
      <p><b>Brno:</b> Vejmelka - O. Němec, Svozil, Pyrochta, Gulaši, Bartejs, Štencel, Malec - Kucsera, P. Holík, Zaťovič - Svačina, Plekanec, Plášek - Orsava, Lev, J. Hruška - Jenyš, Kusko, Dočekal. Trenéři: Fiala, Horáček, Pokorný a Oslizlo.</p>
    </article>
  </body>
</html>