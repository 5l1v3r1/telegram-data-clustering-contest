<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/clovek-v-tisni-v-rusku-cvicil-demonstranty-tvrdi-rusky-poslanec/1821634?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T20:25:00+00:00"/>
    <meta property="og:title" content="Člověk v tísni v Rusku cvičil demonstranty, tvrdí ruský poslanec"/>
    <meta property="og:description" content="Moskva - Českou humanitární organizaci Člověk v tísni, které ruské ministerstvo spravedlnosti zařazením na seznam nežádoucích organizací zakázalo činnost v zemi, ruští poslanci podezírají, že &quot;se zabývala verbováním a přípravou osob pro účast na nezákonných protestních akcích&quot;, napsala dnes agentura TASS. Člověka v tísni se naopak dnes zastaly renomované ruské organizace na obranu lidských práv, které však mnohdy mají samy potíže s ruskými úřady."/>
  </head>
  <body>
    <article>
      <h1>Člověk v tísni v Rusku cvičil demonstranty, tvrdí ruský poslanec</h1>
      <address><time datetime="2019-11-15T20:25:00+00:00">15 Nov 2019, 20:25</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Českou humanitární organizaci Člověk v tísni, které ruské ministerstvo spravedlnosti zařazením na seznam nežádoucích organizací zakázalo činnost v zemi, ruští poslanci podezírají, že "se zabývala verbováním a přípravou osob pro účast na nezákonných protestních akcích", napsala dnes agentura TASS. Člověka v tísni se naopak dnes <a href="https://www.memo.ru/ru-ru/memorial/departments/intermemorial/news/312">zastaly</a> renomované ruské organizace na obranu lidských práv, které však mnohdy mají samy potíže s ruskými úřady.</p>
      <p>"Je možné, že se nějakou dobročinnou činností zabývají, ale to je jen zástěrka," řekl o Člověku v tísni poslanec Adalbi Šchagošev z vládní strany Jednotné Rusko. Zákonodárce pocházející ze severního Kavkazu je členem parlamentní komise vyšetřující vměšování cizích států do vnitřních věcí Ruska, jakož i bezpečnostního a protikorupčního výboru Státní dumy, dolní komory ruského parlamentu.</p>
      <p>Česká organizace podle něj otevřeně verbovala Rusy a cvičila je, "jak si správně počínat během protestních demonstrací". "Přímo posílají lidi na protesty a cvičí je jak zde, tak v cizině," dodal zákonodárce.</p>
      <p>"Tato organizace se jeví virtuální základnou, virtuálním centrem pro výcvik agentů, o kterých hovoříme a kteří se později stávají vedoucími, kurátory a koordinátory protestních nálad," uvedl Šchagošev. "Jednoduše řečeno, šlo o rekrutování demonstrantů," dodal.</p>
      <p>Dodal, že Člověk v tísni v roce 2004 působil na severním Kavkaze, téhož roku byla odbočka uzavřena, ale o několik let později se do oblasti vrátil. Kromě toho působí v Donbasu na východě Ukrajiny. Při poskytování pomoci podle poslance požaduje od místních lidí vyplnit zvláštní dotazníky, které umožňují odhalit nálady ve společnosti. Poslanec má podezření, že jde o odhalování slabin - nejslabších nitek, za které lze pak tahat.</p>
      <p>Šchagošev také TASS řekl, že roční rozpočet organizace dosahuje 80 milionů eur (více než dvě miliardy Kč), přičemž zdrojem je americká vládní agentura USAID a britské ministerstvo pro mezinárodní rozvoj.</p>
      <p>Člověka v tísni se naopak zastalo 18 ruských nevládních organizací a spolků. "V mnoha zemích a v různých letech naši čeští kolegové obětavě pomáhali lidem, kteří potřebovali pomoc, a to i v Rusku. Zařazení této humanitární organizace na seznam 'nežádoucích' je ukázka odpudivé nevděčnosti ruských úřadů," uvádí se v prohlášení, zveřejněném na internetové stránce sdružení Memorial. Spolky se domáhají zrušení sporného rozhodnutí, které označují za "mimosoudní omezení ústavních práv" bez vznesení jakéhokoliv obvinění, a oficiální omluvy se strany úřadů.</p>
      <p>"Ve 20. století právě odstranění všech nezávislých společenských struktur umožnilo masový teror, jehož oběťmi se staly miliony našich spoluobčanů. Nejnovější události ukazují, že úřady v naší zemi si neuvědomují někdejší tragédie, a to je opravdová hrozba pro budoucnost Ruska," varují organizace v prohlášení.</p>
    </article>
  </body>
</html>