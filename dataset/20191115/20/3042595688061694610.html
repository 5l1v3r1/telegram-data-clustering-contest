<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/turistperle-innforer-avgift/71822428"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T20:19:32+00:00"/>
    <meta property="og:title" content="Turistperle innfører avgift"/>
    <meta property="og:description" content="Slår alarm om overturismens konsekvenser for økosystemet."/>
  </head>
  <body>
    <article>
      <h1>Turistperle innfører avgift</h1>
      <h2>Slår alarm om overturismens konsekvenser for økosystemet.</h2>
      <address><time datetime="2019-11-15T20:19:32+00:00">15 Nov 2019, 20:19</time> by <a rel="author">Madeleine Hatlo</a></address>
      <p>Tusenvis av turister flokker hver sommer sammen på det som omtales som en av Sardinias vakreste strender.</p>
      <p>
        <b>Samtidig jobber myndighetene på spreng for å begrense skadene på La Pelosa, som ligger i Stintino, nordvest på den idylliske øya. Studier av området har vist at den voldsomme tilstrømmingen truer strandas økosystem.</b>
      </p>
      <p>Så stor bekymring er det, at borgermester Antonio Diana har besluttet å innføre en avgift for alle besøkende, fra og med neste sommer, melder <a href="https://www.ilmessaggero.it/viaggi/news/pelosa_spiaggia_stintino_biglietto_ultime_notizie_news_oggi-4855819.html">Il Messaggero</a>.</p>
      <h3>- Byrden er for høy</h3>
      <p>Ifølge <a href="https://edition.cnn.com/travel/article/sardinia-beach-la-pelosa-tickets/index.html">CNN</a> vil en billett koste rundt fire euro, eller om lag 40 norske kroner. Målet er å få besøkertallet ned til 1500 voksne per dag – barn skal ikke telles med.</p>
      <p>- Vi begrenser antall besøkende fordi byrden er for høy. Vi må sikre at vi kan garantere strandas eksistens de neste 500 åra, sier Diana til kanalen.</p>
      <p>
        <b>Ifølge borgermesteren er stranda Sardinias mest populære, og har opptil 6000 besøkende daglig i sommerhalvåret.</b>
      </p>
      <p>Tiltaket er i utgangspunktet annonsert som et eksperiment, men Diana er klar på at det kommer til å bli langvarig. Pengene skal brukes til vedlikehold og overvåking i området.</p>
      <p>- Vi har et slagord: La Pelosa for alle, men bare én gang. Du kan ikke dra dit sju av sju dager i ferien.</p>
      <h3>Håndklær forbudt</h3>
      <p>Røyking og selgere er allerede forbudt på stranda. Det er også forbudt å ta med seg strand og skjell fra alle strendene på Sardinia. Bryter du forbudet, risikerer du en bot på opp til 3000 euro, eller i overkant av 30 000 kroner, ifølge <a href="https://www.theguardian.com/world/2019/nov/12/heavenly-italian-beach-to-start-charging-entry-fee-to-cut-overcrowding-la-pelosa">The Guardian</a>.</p>
      <p>Strandhåndklær- og vesker er også forbudt, for å hindre at personer med eller uten vilje tar med seg sand på denne måten.</p>
      <p>
        <b>Andre populære turistdestinasjoner i Italia har gått enda lengre i å innføre drastiske tiltak for å begrense turismen. Fremst i rekka står Venezia, som i 2017 fikk besøk av over 30 millioner turister.</b>
      </p>
      <p>I løpet av året har Dagbladet kunnet rapportere om <a href="https://www.dagbladet.no/tema/turister-matte-betale-11-110-kroner-for-biff-og-vann-sa-ble-restaurantens-brudd-avslort/69378532">en svindyr middag</a>, <a href="https://www.dagbladet.no/tema/hun-skulle-bare-en-tur-pa-do---prislappen-ble-10-000-kroner/69989769">tyveri</a> og et forslag om forbud mot å <a href="https://www.dagbladet.no/tema/dette-turistforbudet-far-selv-de-lokale-til-a-rase/70234168">sitte og ligge på bakken ved offentlige steder</a>.</p>
      <p>Lokale myndigheter har også <a href="https://www.dagbladet.no/tema/venezia-vurderer-alkoholforbud-for-a-bekjempe-turisme/70265495">foreslått å innføre alkoholforbud på kveldstid</a>, innføre forbud mot å sitte og ligge på bakken ved offentlige steder og har innført avgift for personer på dagsbesøk.</p>
    </article>
  </body>
</html>