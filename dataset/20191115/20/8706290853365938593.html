<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684576/bakogiannis-se-iliopoulo-telos-ta-ftina-politika-paichnidia-kai-i"/>
    <meta property="og:site_name" content="enikos.gr"/>
    <meta property="article:published_time" content="2019-11-15T20:28:00+00:00"/>
    <meta property="og:title" content="Μπακογιάννης σε Ηλιόπουλο: Τέλος τα φτηνά πολιτικά παιχνίδια και η ανθρωποφαγία"/>
    <meta property="og:description" content="“Πάρτε επιτέλους μία απόφαση. Ή θα συγκρουστούμε με τα πραγματικά προβλήματα της πόλης ή με φαντάσματα”..."/>
  </head>
  <body>
    <article>
      <h1>Μπακογιάννης σε Ηλιόπουλο: Τέλος τα φτηνά πολιτικά παιχνίδια και η ανθρωποφαγία</h1>
      <address>
        <time datetime="2019-11-15T20:28:00+00:00">15 Nov 2019, 20:28</time>
      </address>
      <p>“Πάρτε επιτέλους μία απόφαση. Ή θα συγκρουστούμε με τα πραγματικά προβλήματα της πόλης ή με φαντάσματα”, σημειώνει ο <a href="http://www.enikos.gr/politics/684462/bakogiannis-gia-polytechneio-sevasteite-tin-athina">Κώστας Μπακογιάννης</a> απευθυνόμενος στον <a href="http://www.enikos.gr/society/674842/iliopoulos-tha-proteinoume-ti-metonomasia-tis-odou-gladstonos-se-">Νάσο Ηλιόπουλο</a>, απαντώντας σε ανακοίνωση που εξέδωσε ο επικεφαλής της “Ανοικτής Πόλης”, σχετικά με την εκλογή της Ινές Δήμητρα Αγγελή- Λυκούδη στην προεδρία της “Αθηναϊκό Αέριο Α.Ε”.</p>
      <p>Σε ανακοίνωσή του, ο δήμαρχος Αθηναίων επισημαίνει πως “ο Νάσος Ηλιόπουλος κυνηγάει φαντάσματα. Ξέρει και ο ίδιος ότι η Ινές Δήμητρα Αγγελή- Λυκούδη είναι μια αξιόλογη Δημοτική Σύμβουλος και μία μαχητική πολύτεκνη μάνα που είχε την ευαισθησία να παραιτηθεί από ευθιξία, από τη θέση της εντεταλμένης Συμβούλου για το παιδί, για λόγους συμβολικούς”.</p>
      <p>Όπως διευκρινίζει, “χθες, η κυρία Λυκούδη, εξελέγη στην θέση της προέδρου της ‘Αθηναϊκό Αέριο Α.Ε’ με ψήφους εκπροσώπων και άλλων τεσσάρων δήμων, αφού προηγουμένως είχε ψηφιστεί και από την παράταξη του κ. Ηλιόπουλου στο Δημοτικό Συμβούλιο της Αθήνας. Σήμερα, ζητά πάλι την απομάκρυνσή της”.</p>
      <p>“Τέλος τα φτηνά πολιτικά παιχνίδια και η ανθρωποφαγία. Η κυρία Λυκούδη δεν είναι Χρυσαυγίτισσα. Το αποδεικνύει η συνολική πορεία της στο Δήμο Αθηναίων και άλλωστε, αν ήταν, δεν θα βρισκόταν ποτέ στην παράταξή μας”, υπογραμμίζει ο κ. Μπακογιάννης για να προσθέσει ότι “η νέα δημοτική αρχή δεν δέχεται μαθήματα δημοκρατικότητας, ούτε νοθεύει το ξεκάθαρο μήνυμα κατά του μίσους και της μισαλλοδοξίας που καθημερινά προσπαθούμε με όλα τα μέσα να εκπέμψουμε”.</p>
      <p>Καλεί, δε και τις υπόλοιπες δημοτικές παρατάξεις να ακολουθήσουν τον ίδιο δρόμο, όχι μόνο σε επίπεδο εντυπώσεων και επικοινωνίας αλλά και στην πράξη, “αρνούμενες στο εξής, για λόγους μικροπολιτικών σκοπιμοτήτων και συσχετισμών να συμπράττουν ή να κρύβονται πίσω από τη ΧΑ”.</p>
      <p>
        <b>Ηλιόπουλος: Η παραίτηση που κράτησε μια μέρα</b>
      </p>
      <p>Νωρίτερα σήμερα, ο επικεφαλής της “Ανοιχτής Πόλης” εξέδωσε ανακοίνωση στην οποία αναφέρει ότι με μεγάλη έκπληξη πληροφορήθηκε “κάτι το πρωτοφανές: ο Δήμος Αθηναίων τοποθέτησε την κυρία Λυκούδη στην έμμισθη θέση της προέδρου της διαδημοτικής εταιρείας ‘Αθηναϊκό Αέριο Α.Ε.’”.</p>
      <p>Ο Νάσος Ηλιόπουλος υπογραμμίζει πως “προφανώς κάποιοι θεωρούν ότι οι Αθηναίοι είναι χρυσόψαρα! Μόλις προχτές ο κύριος Μπακογιάννης αποδέχτηκε την παραίτηση της κυρίας Λυκούδη από τη θέση της εντεταλμένης συμβούλου για το παιδί. Είχε προηγηθεί η αποκάλυψη για την συμμετοχή της -ως εκλεγμένη κοινοτική σύμβουλος- σε συγκέντρωση το 2011 με τον Ηλία Κασιδιάρη και την Χρυσή Αυγή. Συγκέντρωση που κατέληξε σε ένα ρατσιστικό πογκρόμ με δεκάδες τραυματίες. Κύριε Μπακογιάννη, όταν σας ζητήσαμε μετ' επιτάσεως να αποπέμψετε την κύρια Λυκούδη από τη θέση της -όπως και ορθά πράξατε- δεν σας παρακινούσαμε να παίξετε τις ‘μουσικές καρέκλες’” και ζητάει το “αυτονόητο”, δηλαδή “να απομακρυνθεί από κάθε θέση ευθύνης του Δήμου”.</p>
      <p>Απευθυνόμενος στον δήμαρχο Αθηναίων, τονίζει πως “η επιλογή σας να την τοποθετήσετε εκ νέου σε θέση ευθύνης, συνεπάγεται ότι παρέχετε πολιτική κάλυψη στην κυρία Λυκούδη και τις ρατσιστικές της αντιλήψεις. Εκτιμούμε ότι προχωρήσατε στο ατόπημα αυτό σε μια προσπάθεια διατήρησης των εσωτερικών ισορροπιών με τους ακραίους της παράταξής σας”.</p>
      <p>Καταλήγοντας, ο κ. Ηλιόπουλος εύχεται "καλή επιτυχία στη διαχείριση των ανθρώπων που επιλέξατε να στελεχώσουν το πολυδιαφημισμένο ‘πολυσυλλεκτικό’ σας ψηφοδέλτιο. Αυτό όμως που πραγματικά μας απασχολεί, είναι η μηδενική ανοχή που οφείλει να δείχνει ο Δήμος Αθηναίων σε ρατσιστικές και μισαλλόδοξες απόψεις. Να είστε σίγουρος ότι το θέμα δεν θα κλείσει εδώ”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684462/bakogiannis-gia-polytechneio-sevasteite-tin-athina%0A%20%20%20%20%0A"/>
        <a href="http://www.enikos.gr/politics/680864/bakogiannis-na-diasfalisoume-sta-paidia-mas-mia-poli-pou-na-tous-%0A%20%20%20%20%0A"/>
        <a href="http://www.enikos.gr/politics/680329/bakogiannis-simera-i-topiki-aftodioikisi-enilikionetai-analamvano%0A%20%20%20%20%0A"/>
        <a href="http://www.enikos.gr/politics/684535/nomothetiki-rythmisi-gia-tin-epistrofi-stous-oinoparagogous-tou-p%0A%20%20%20%20%0A"/>
        <a href="http://www.enikos.gr/politics/684546/o-dialogos-tou-frouzi-me-dimosiografous-eprepe-na-ertho-sti-vouli%0A%20%20%20%20%0A"/>
        <a href="http://www.enikos.gr/politics/684537/i-proini-gymnastiki-tou-prothypourgou-sti-thessaloniki-photo%0A%20%20%20%20%0A"/>
        <a href="http://www.enikos.gr/politics/684538/stirixi-tis-nisiotikotitas-stin-evropaiki-politiki-gia-tis-prasin%0A%20%20%20%20%0A"/>
        <a href="http://www.enikos.gr/politics/684511/pavlopoulos-ta-paidia-boroun-na-symmetechoun-sti-lipsi-apofaseon-%0A%20%20%20%20%0A"/>
        <a href="http://www.enikos.gr/politics/684495/syriza-gia-tin-epeteio-tou-polytechneiou-i-exegersi-tou-noemvri-m%0A%20%20%20%20%0A"/>
      </related>
    </article>
  </body>
</html>