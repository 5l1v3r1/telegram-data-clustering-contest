<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-verhovnomu-sudi-namagayutsya-oskarzhiti-viznannya-v-yatrovicha-deputatom-329872_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T20:54:00+00:00"/>
    <meta property="og:title" content="У Верховному суді намагаються оскаржити визнання В'ятровича депутатом"/>
    <meta property="og:description" content="Позов до ЦВК подала людина, яка за день до виборів подавала позов проти Зеленського, а потім серед перших його привітала"/>
  </head>
  <body>
    <article>
      <h1>У Верховному суді намагаються оскаржити визнання В'ятровича депутатом</h1>
      <h2>Позов до ЦВК подала людина, яка за день до виборів подавала позов проти Зеленського, а потім серед перших його привітала</h2>
      <address>
        <time datetime="2019-11-15T20:54:00+00:00">15 Nov 2019, 20:54</time>
      </address>
      <p>Вступ до статус народного депутата екс-директора Інституту національної пам'яті Володимира В'ятровича намагається оскаржити в суді Андрій Хілько, відомий своїм позовом проти Зеленського в ході виборної кампанії.</p>
      <p>Про позов проти ЦВК, яка зареєструвала В'ятровича, Хілько <a href="https://www.facebook.com/andriikhilko/timeline?lst=100004155367238%3A100005104748665%3A1573842018">написав на своїй сторінці в Facebook</a>.</p>
      <p>"Оскаржую обрання депутатом В'ятровича В.М., у Верховному Суді. Справа 9901/574/19. Головуючий суддя Білак. Верховний Суд розгляне позов до ЦВК щодо протиправного визнання обраним народним депутатом В'ятровича В.М. що знаходиться у списку партії Європейська Солідарність під номером 25. </p>
      <p>Розраховую, що новий склад ЦВК не буде послідовниками попереднього, та дотримуватиметься законодавства не вибірково. Особливо це стосується нового Голови ЦВК пана Діденка, який є правонаступником своїх справ у попередньому складі ЦВК", - зазначив він</p>
      <p>Народний депутат від "Європейської солідарності" Володимир Ар'єв на своїй сторінці у Facebook уточнив, що Андрій Хілько, який подав позов проти В'ятровича, раніше <b><a href="https://dt.ua/POLITICS/kiyivskiy-sud-rozglyane-pozov-pro-znyattya-zelenskogo-z-viboriv-309165_.html">подавав позов проти Володимира Зеленського</a></b>.</p>
      <p>"Його подав учасник постановочного судового шоу, який підіграв Зеленському в мобілізації його електорату перед другим туром, коли подав позов і вимагав зняти Зеленського з реєстрації в ніч перед голосуванням, а потім швидко привітав його з обранням. Такий собі, позивач за викликом, бо хтось боїться навіть відкрити забрало та подати позов від себе і доручає брудну роботу блазню. Хоча тепер блазнювання - державна політика", - написав Ар'єв.</p>
      <p>19 квітня, напередодні другого туру президентських виборів, Хілько звертався до Шостого апеляційного адміністративного суду Києва з вимогою визнати, що розповсюдження безкоштовних квитків на дебати на НСК "Олімпійський" 19 квітня командою Зеленського на спеціальному веб-сайті було "підкупом виборців". Хілько просив суд визнати такі порушення і скасувати рішення ЦВК №153 від 30 січня 2019 року про реєстрацію кандидата в президенти України Зеленського.</p>
      <p>Як повідомлялося, 12 листопада Верховна Рада проголосувала за дострокове припинення повноважень народного депутата Ірини Луценко (фракція "Європейська солідарність"). Як передає кореспондент агентства "Інтерфакс-Україна", перед голосуванням нардеп від фракції "Слуга народу" Максим Бужанський закликав не підтримувати такого рішення, аргументуючи свою позицію тим, що після позбавлення повноважень Луценко до Верховної Ради за списком "Європейської солідарності" пройде колишній директор Інституту національної пам'яті Володимир В'ятрович.</p>
      <p>У відповідь на це спікер Верховної Ради Дмитро Разумков зауважив, що примушувати Луценко виконувати свої депутатські повноваження недоцільно незалежно від того, хто замість неї займе своє місце у фракції "Євросолідарності".</p>
      <p>14 листопада Центральна виборча комісія на засіданні визнала обраним та зареєструвала народним депутатом України колишнього директора Інституту національної пам'яті В'ятровича.</p>
      <p>Очікувалося, що В'ятрович складе присягу народного депутата на засіданні 15 листопада, проте голова Верховної Ради Дмитро Разумков заявив, що ще не отримав рішення Центральної виборчої комісії.</p>
      <p>Володимир В'ятрович з березня 2014 року очолював Український інститут національної пам'яті. У вересні 2019 року Кабмін звільнив його з посади директора УІНП. Прем'єр-міністр Олексій Гончарук запевнив В'ятровича, що Інститут буде збережено, а напрями його роботи уряд й надалі підтримуватиме.</p>
      <p><b><a href="https://dt.ua/UKRAINE/v-yatrovich-vvazhaye-scho-yomu-shukayut-zaminu-na-posadi-direktora-institutu-nacionalnoyi-pam-yati-314852_.html">В'ятрович прогнозував своєї звільнення</a></b>, пов'язуючи його з публічною підтримкою Петра Порошенка на президентських виборах і <b><a href="https://dt.ua/POLITICS/v-yatrovich-ukazav-zelenskomu-na-nedorechnist-inavguraciyi-v-den-pam-yati-zhertv-politichnih-represiy-310333_.html">критикою Володимира Зеленського</a></b> та його команди.</p>
      <p>У 2008-2010 В'ятрович роках очолював Архів СБУ, працював над розсекреченням документів КДБ про репресії радянських спецслужб. У 2010-2011 роках працював в Українському науковому інституті Гарвардського університету. Автор і співавтор чотирнадцяти книг з історії визвольного руху та Другої світової війни.</p>
      <p> Політичні противники В'ятровича вкрай незадоволені тим, що він може зайняти місце Ірини Луценко в Раді, оскільки він відрізняється жорсткою принциповою позицією з певних питань.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>