<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/timoshenko-hoche-stati-prem-yer-ministrom-novini-ukrajini-50051516.html"/>
    <meta property="og:site_name" content="НВ"/>
    <meta property="article:published_time" content="2019-11-04T14:16:00+00:00"/>
    <meta property="og:title" content="Ходила на Банкову. Тимошенко хоче втретє зайняти пост прем'єр-міністра — ЗМІ"/>
    <meta property="og:description" content="Лідер партії Батьківщина Юлія Тимошенко хоче втретє обійняти посаду прем'єр-міністра України, повідомляє Українська правда."/>
  </head>
  <body>
    <article>
      <h1>Ходила на Банкову. Тимошенко хоче втретє зайняти пост прем'єр-міністра — ЗМІ</h1>
      <h2>Лідер партії Батьківщина Юлія Тимошенко хоче втретє обійняти посаду прем'єр-міністра України, повідомляє Українська правда.</h2>
      <address>
        <time datetime="2019-11-04T14:16:00+00:00">04 Nov 2019, 14:16</time>
      </address>
      <p>За даними ЗМІ, у Тимошенко було кілька зустрічей на Банковій, де вона намагалася стати корисною новій владі. На початку жовтня Тимошенко приходила на Банкову з довгим списком кандидатів на різні посади, однак домовитися так і не вдалось.</p>
      <p>«Найцікавіше, що каже вона нам: „Ви призначте мені людей, але голосувати ми будемо не за все“. Її акуратно послали. Тому, повірте, більше сюди вона не ходить», — сказало джерело в Офісі президента.</p>
      <p>Деякі депутати від Слуги народу заявили, що до багатьох з них підходять представники Батьківщини з «дружніми розмовами», що Тимошенко, на відміну від «посереднього» Гончарука, «дуже посилила б президента Зеленського».</p>
      <p>«З точки зору необхідності для країни прем'єрство Тимошенко було би набагато кращим! Безумовно! Чи прийме таке рішення більшість? Не знаю», — сказав соратник Тимошенко Сергій Власенко.</p>
      <p>За словами ще одного джерела в Батьківщині, Тимошенко хотіла б зайняти пост прем'єр-міністра, щоб «залишити якийсь слід в історії».</p>
      <p>«Юля опинилася у такій ситуації, що вона вже потрохи починає думати про відхід з політики і розуміє, що треба поставити жирну крапку. Такою крапкою могло би бути президентство. Але… Тепер вона, звісно, хотіла би бути прем'єркою, щоб залишити якийсь слід в історії», — сказав він.</p>
      <p>Основний плацдарм для наступу Тимошенко на Кабмін Гончарука — земельна реформа та введення ринку землі.</p>
      <p>Саме Тимошенко через громадські організації збирає мітинги проти земельної реформи під Радою і готується подавати документи до Конституційного суду щодо тлумачення статей, де йдеться про те, що земля України належить народу.</p>
    </article>
  </body>
</html>