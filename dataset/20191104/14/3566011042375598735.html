<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544885.html/%D8%A8%D8%B1%D9%82%D8%B9-%D9%87%D9%85-%D8%AF%D8%B1-%D8%B1%DB%8C%D8%A7%D8%B6-%D9%85%D9%85%D9%86%D9%88%D8%B9-%D8%B4%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T14:13:00+00:00"/>
    <meta property="og:title" content="برقع هم در ریاض ممنوع شد!"/>
    <meta property="og:description" content="رویکرد مسؤولان عربستانی درباره بهترین پوشش زنان عربستانی در جشنواره گردشگری ریاض دردسرساز شده و اکنون پس از ده‌ها سال پوشیدن بدون جنجال چادر عربی در عربستان، حضور زنان نقاب‌دار در این جشنواره ممنوع شد."/>
  </head>
  <body>
    <article>
      <h1>برقع هم در ریاض ممنوع شد!</h1>
      <address>
        <time datetime="2019-11-04T14:13:00+00:00">04 Nov 2019, 14:13</time>
      </address>
      <p>رویکرد مسؤولان عربستانی درباره بهترین پوشش زنان عربستانی در جشنواره گردشگری ریاض دردسرساز شده و اکنون پس از ده‌ها سال پوشیدن بدون جنجال چادر عربی در عربستان، حضور زنان نقاب‌دار در این جشنواره ممنوع شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از سایت شبکه خبری الجزیره، سما الحارثی، مدیرکل یکی از شرکت‌هایی که در جشنواره گردشگری ریاض شرکت دارد، اعلام کرد، پس از مشاهده نحوه برخورد مدیریت جشنواره ریاض با زنان برقع پوش، همکاری این شرکت با شرکت ورزشی "سلا"ی عربستان متوقف شد.</p>
      <p>  سما الحارثی تاکید کرد: مدیریت جشنواره ریاض در برابر دیدگان جهان به عربستان توهین کرده و نظارتی بر مدیریت آن وجود ندارد.   الحارثی گفت: شرکت بانی جشنواره گردشگری ریاض از من خواست به زنان روبنده‌دار اجازه ورود ندهم و دختران برگزارکننده مراسم نیز باید لباس رسمی امروزی پوشیده و اجازه پوشیدن چادر عربی و عبا را ندارند. برای موضعگیری‌های آنها، زنان روبنده‌دار و آن‌هایی که چادر می‌پوشند، متاسفم، تلاش‌های ما برای گرفتن حق آن‌ها و آغاز تحقیقی در این زمینه ادامه دارند.   مریم الحازمی، یکی از مسؤولان برگزاری این جشنواره نیز با انتشار تصاویر زنده‌ای، تماس شرکت برگزار کننده با او برای همکاری را نشان داد، در این تصاویر زمانی که الحازمی برای کار حاضر شد و او را دیدند، برخی مسؤولان از جمله مدیر بخش رستوران‌ها اجازه حضور به او نداده و با استخدام الحازمی به این دلیل که برقع دارد، مخالفت کرد و از او خواست روبنده خود را بردارد.   الحازمی روز بعد نیز با انتشار تصاویری از مقابل منطقه گردشگری ریاض اعلام کرد: متاسفانه امروز به ما اجازه ورود ندادند و نشان‌های ما را هم گرفتند و به ما اعلام کردند از امروز ورود شما ممنوع است.   ترکی آل الشیخ، رئیس شورای مدیریت سازمان کل تفریح و سرگرمی عربستان با انتشار ویدیویی در حساب کاربری خود در توییتر با اشاره به دستاورد‌های این فعالیت گردشگری و ابراز تعجب از معترضان به این فعالیت گردشگری گفت: این فعالیت‌ها پنج میلیون مسافر و ۱۰۰ هزار گردشگر در طول دو هفته داشته‌اند و این را باید جشن گرفت.   آل الشیخ در حساب کاربری خود ویدیوی الحازمی را بازنشر کرده و تعهد داد درباره این موضوع تحقیق شود، اما تردید‌هایی درباره وعده او وجود دارد به ویژه که برخی از فعالان پرسشنامه استخدام در این فعالیت را به اشتراک گذاشتند که یکی از سوالات این بود که درخواست کننده نقاب یا چادر مشکی می‌پوشد یا نه.   جشنواره گردشگری ریاض از ۱۷ اکتبر گذشته با هدف تبدیل عربستان به قطب جهانی گردشگری در محیطی به مساحت ۱۴ میلیون متر مربع آغاز شد و برای ۷۰ روز ادامه دارد. این فعالیت‌ها شامل فعالیت‌های ورزشی، موسیقی، تئاتر، جشن‌های هالووین، کُشتی و کشتی زنان برای اولین بار در عربستان هستند.   نحوه برخورد مسؤولان ریاض با زنان روبنده‌دار موجب خشم مردم این کشور شد. همزمانی این فعالیت‌های با جشن هالووین و اقدام مدیریت این منطقه در نصب مجسمه‌های بزرگ و ترسناکی به شکل جمجمه در بزرگراه‌های شهر مشکلاتی را ایجاد کرد ساکنان ریاض این مجسمه‌ها را بت خوانده و تعدادی از آن‌ها را شکستند تا جایی که مدیریت این جشنواره مجبور شد مجسمه‌ها را جمع‌آوری کند.   دو سال قبل نیز احمد الخطیب، رئیس شورای مدیریت سازمان کل گردشگری و میراث ملی در اظهاراتی برای حمایت از اقداماتش در شبیه‌سازی لندن و نیویورک گفته بود، محافظه‌کاران می‌توانند در خانه‌هایشان بمانند.   سلمان بن عبدالعزیز، پادشاه عربستان سال گذشته پس از حضور زنان روس در نمایش سیرک در ریاض، الخطیب را از ریاست شورا برکنار کرد. منبع: ایسنا</p>
    </article>
  </body>
</html>