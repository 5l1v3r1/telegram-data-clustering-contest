<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cultura/2019/11/04/trovate-41-persone-in-un-camion-frigo-in-grecia-top10_20191104_154435/"/>
    <meta property="og:site_name" content="Askanews"/>
    <meta property="article:published_time" content="2019-11-04T14:44:35+00:00"/>
    <meta property="og:title" content="Trovate 41 persone in un camion-frigo in Grecia"/>
    <meta property="og:description" content="Roma, 4 nov. (askanews) – Sono state trovate 41 persone, vive ma allo stremo, in un camion-frigo intercettato questa mattina lungo un’autostrada del Nord della Grecia. Lo si è appreso dalla polizia ellenica secondo la quale i migranti trovati all’interno del mezzo pesante erano giovani uomini in maggioranza di nazionalità afgana. L’autista del camion originario […]"/>
  </head>
  <body>
    <article>
      <h1>Trovate 41 persone in un camion-frigo in Grecia</h1>
      <h2>Arrestato un georgiano con l'accusa di trafficare in esseri umani</h2>
      <address>
        <time datetime="2019-11-04T14:44:35+00:00">04 Nov 2019, 14:44</time>
      </address>
      <figure>
        <img src="http://www.askanews.it/wp-content/uploads/2019/11/20191104_154429_63EB6DE5.jpg"/>
      </figure>
      <p>Roma, 4 nov. (askanews) – Sono state trovate 41 persone, vive ma allo stremo, in un camion-frigo intercettato questa mattina lungo un’autostrada del Nord della Grecia. Lo si è appreso dalla polizia ellenica secondo la quale i migranti trovati all’interno del mezzo pesante erano giovani uomini in maggioranza di nazionalità afgana. L’autista del camion originario della Georgia, sospettato di essere il trafficante, è stato subito arrestato lungo l’autostrada Egnatia direzione Salonicco, all’altezza della città di Xanthi. Un secondo individuo d’origine turca che si trovava nell’abitacolo del veicolo è riuscito a scappare ed è ricercato dalle autorità. Xanthi è una città del Nord della Grecia, situata ad alcuni chilometri dal confine con la Turchia, punto di passaggio privilegiato dai trafficanti di esseri umani dalla firma dell’accordo Ue-Turchia nel 2016 e il rafforzamento dei pattugliamenti navali in mar Egeo.</p>
      <p>Questa scoperta ricorda quella tragica, nella notte tra il 22 e il 23 ottobre, di trentanove corpi di migranti vietnamiti in un camion simile nell’Essex, a Est di Londra. Sempre oggi un incidente in Grecia ha causato la morte di una bambina irachena di 2 anni sull’isola di Chios, uno dei cinque centri di accoglienza e identificazione nel mar Egeo. Secondo l’agenzia di stampa greca Ana, la hambina è stata investita da un’auto questa mattina tardi e poi portata in ospedale dove ne è stato dichiarato il decesso. Per la prima volta dal 2016, la Grecia è tornata ad essere il principale punto di ingresso dei richiedenti asilo in Europa. Più di 34.000 persone vivono in condizioni insalubri in cinque isole del mar Egeo per un totale di 6.300 persone.</p>
      <p>Ihr/Int2</p>
    </article>
  </body>
</html>