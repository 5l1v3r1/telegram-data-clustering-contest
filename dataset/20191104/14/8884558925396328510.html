<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/stekla-serijska-proizvodnja-prvega-volkswagnovega"/>
    <meta property="og:site_name" content="Primorske novice"/>
    <meta property="article:published_time" content="2019-11-04T14:08:40+00:00"/>
    <meta property="og:title" content="Stekla serijska proizvodnja prvega Volkswagnovega električnega avta"/>
    <meta property="og:description" content="Nemški avtomobilski koncern Volkswagen je danes zagnal serijsko proizvodnjo svojega prvega povsem električnega modela. Model ID.3 bo izdeloval v tovarni v kraju Zwickau na Saškem, prihodnje leto naj bi z njenih tekočih trakov prišlo okoli 100.000 vozil, nato naj bi se proizvodne zmogljivosti povzpele do 330.000 enot na leto."/>
  </head>
  <body>
    <article>
      <h1>Stekla serijska proizvodnja prvega Volkswagnovega električnega avta</h1>
      <address><time datetime="2019-11-04T14:08:40+00:00">04 Nov 2019, 14:08</time> by <a rel="author">STA</a></address>
      <p>
        <b>Nemški avtomobilski koncern Volkswagen je danes zagnal serijsko proizvodnjo svojega prvega povsem električnega modela. Model ID.3 bo izdeloval v tovarni v kraju Zwickau na Saškem, prihodnje leto naj bi z njenih tekočih trakov prišlo okoli 100.000 vozil, nato naj bi se proizvodne zmogljivosti povzpele do 330.000 enot na leto.</b>
      </p>
      <figure>
        <img src="https://static.primorske.si/foto/highres/gnweb/718342_253-volkswagenid.jpg"/>
        <figcaption>Foto: VW</figcaption>
      </figure>
      <p><b>ZWICKAU</b> &gt; Začetek serijske proizvodnje prvega Volkswagnovega električnega avtomobila, ki naj bi bil namenjen širšim množicam in imel razmeroma ugodno ceno, sta pospremila tudi nemška kanclerka <b>Angela Merkel </b>in predsednik vlade nemške zvezne dežele Saška <b>Michael Kretschmer</b>.</p>
      <p>Volkswagen želi s svojim novim električnim avtomobilom nasloviti predvsem problem, da so povsem električni avtomobili s svojim dometom za številne potrošnike precej nepraktični in predragi. Osnovna različica modela ID.3 bo stala manj kot 30.000 evrov.</p>
      <p>Generalni direktor Volkswagna <b>Herbert Diess</b> je ob zagonu proizvodnje dejal, da se soočamo s sistemskimi spremembami v smeri električne mobilnosti. "Ne gre več za to, ali se bodo električni avtomobili uveljavili. Pač pa za to, kako hitro in v katerem delu sveta najprej," je dejal.</p>
      <p>Volkswagen je za preoblikovanje svojega obrata na Saškem v tovarno električnih avtomobilov in v usposobitev 8000 delavcev vložil milijardo evrov. Do sredine leta 2020 namerava v njej izdelovati tudi še svoj model golf variant, nato pa bodo tamkajšnje proizvodne zmogljivosti v celoti rezervirane le še za električne avtomobile.</p>
      <p>"Prvi kupci bodo ID.3 dobili poleti 2020," je povedal <b>Thomas Ulbrich</b> iz Volkswagna.</p>
      <p>Doslej le skromno povpraševanje po električnih avtomobilih je tudi tema "avtomobilskega vrha", na katerem se bodo danes zvečer v uradu kanclerke v Berlinu sestali predstavniki zvezne vlade, nemške avtomobilske industrije, panožnega združenja VDA in sindikata Metall ter predsedniki vlad več zveznih dežel. Govorili bodo predvsem o konkretnem načrtu za hitrejše širjenje mreže električnih polnilnic. Merklova je pred kratkim ponovno poudarila cilj zvezne vlade, da do leta 2030 število polnilnih mest v državi povečajo na milijon.</p>
    </article>
  </body>
</html>