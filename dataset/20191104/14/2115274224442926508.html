<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/rider_incidenti_morti-6483162/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T14:51:00+00:00"/>
    <meta property="og:title" content="Quanti rider sono morti consegnando cibo?"/>
    <meta property="og:description" content="L'Associazione amici sostenitori polizia stradale ha fatto il calcolo degli incidenti che hanno coinvolto i fattorini del food delivery dall'inizio dell'anno"/>
  </head>
  <body>
    <article>
      <h1>Quanti rider sono morti consegnando cibo?</h1>
      <h2>L'Associazione amici sostenitori polizia stradale ha fatto il calcolo degli incidenti che hanno coinvolto i fattorini del food delivery dall'inizio dell'anno</h2>
      <address><time datetime="2019-11-04T14:51:00+00:00">04 Nov 2019, 14:51</time> by <a rel="author" href="https://www.agi.it/authors/stefano-barricelli/" target="_blank">Stefano Barricelli</a></address>
      <p>Dall'1 gennaio al 25 ottobre di quest'anno, sono stati 25 gli incidenti che hanno coinvolto <b>rider</b> impegnati nelle<b> consegne a domicilio di cibo</b>: 4 di loro hanno perso la vita e 21 sono rimasti feriti, dei quali 6 con prognosi riservata.</p>
      <p>In 16 casi il rider usava un motociclo, negli altri 9 una bici: tutte e 4 le vittime del 2019 erano alla guida di un motociclo, così come le 3 del 2018. Sono i dati raccolti nel <b>report</b> elaborato da "<a href="https://www.asaps.it/68303-_nasce_l_osservatorio_incidenti_rider_food_delivery_i_dati_degli_incidenti_morta...html"><b>Incidenti Rider Food Delivery</b></a>", il nuovo Osservatorio istituito dall'Associazione amici sostenitori polizia stradale per monitorare "questo ulteriore fronte debole del lavoro e della sicurezza".</p>
      <h3>Milano la città con più vittime</h3>
      <p>La città con il maggior numero di sinistri (12) è Milano. "Attraverso i nostri 600 referenti sul territorio nazionale e l'informazione locale quotidiana - spiega Giordano Biserni, presidente dell'Asaps - sono stati raccolti una serie di dati che dimostrano i rischi dei lavoratori del cibo a domicilio, costretti a <b>consegne</b> sempre più <b>veloci</b>, dimenticandosi in alcuni casi del Codice della strada, ma spesso vittime di ubriachi e pirati della strada, che portano alla <b>morte</b> o a <b>disabilità grav</b>i. Uno spaccato che per la prima volta viene fatto in Italia, a dimostrazione che l'Osservatorio può portare a sensibilizzare sul tema e a migliorare le condizioni per chi usa la strada tutti i giorni".</p>
      <h3>La legge a tutela</h3>
      <p>L'Osservatorio analizza i sinistri con decessi e feriti che hanno visto il coinvolgimento di lavoratori che si servono di biciclette, ciclomotori e motocicli per il trasporto di cibo prenotato attraverso piattaforme digitali. "Un lavoro - ricorda Biserni - che ha trovato finalmente pieno <b>riconoscimento</b> e importanti tutele con l'approvazione e la pubblicazione sulla Gazzetta Ufficiale del 2 novembre scorso della <b>legge 128/2019</b> di conversione del <b>decreto-legge 101/2019</b> recante 'Disposizioni urgenti per la tutela del lavoro e per la risoluzione di crisi aziendali'".<br/>E' un vero e proprio "esercito di giovani" quello impegnato in questo settore ed esposto purtroppo a forti rischi, soprattutto nelle ore serali.</p>
      <h3>In quattro hanno perso la vita</h3>
      <p>L'anno scorso sono <b>morti</b> un 28enne a Verona (scontro con una vettura), un 29enne a Pisa (finito con la moto contro un palo della luce) e un 19enne a Bari (scontro con una macchina il cui conducente risulta essere indagato per omicidio stradale). Nel mese di maggio un 28enne, sempre a bordo di un motociclo, rimase coinvolto in un incidente con un tram e subì l'<b>amputazione di una gamba</b>.</p>
      <p>Dei 4 decessi del 2019, uno potrebbe essere stato provocato da un <b>malore</b>: in febbraio a Bellaria (Rimini) un 21enne ha perso la vita mentre stava consegnando una pizza. Gli altri tre incidenti mortali sono avvenuti a Bologna (un 51enne italiano, che si è scontrato con una volante della Polizia), a Salerno (un 24enne, che dopo aver investito un'anziana perdeva il controllo dello scooter) e a Messina (un 28enne schiantatosi contro un mezzo di servizio comunale che effettuava la pulizia stradale).</p>
      <p>Ben sei i casi di <b>feriti gravi</b> tra i rider: 2 a Milano (un 43enne e un 44enne), 2 a Napoli nello stesso incidente (un 17enne e un 18enne), uno a Pescara (un 18enne, rottura della milza dopo lo scontro con una auto) e uno a Roma (un 23enne travolto da un pirata della strada: milza asportata e 4 costole fratturate).</p>
    </article>
  </body>
</html>