<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1975871/s%C3%BCleyman-soylu-dea%C5%9Fl%C4%B1lar%C4%B1-%C3%BClkelerine-geri-g%C3%B6nderece%C4%9Fiz"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-04T14:15:00+00:00"/>
    <meta property="og:title" content="Süleyman Soylu: DEAŞ'lıları ülkelerine geri göndereceğiz"/>
    <meta property="og:description" content="İçişleri Bakanı Süleyman Soylu, vatandaşlıktan çıkarılsın veya çıkarılmasın her DEAŞ’lıyı kendi ülkelerine göndereceklerini söyledi. Anadolu Ajansı’nın haberine göre, İçişleri Bakanı Soylu, “Biz elimizdeki DEAŞ'lıları, ister vatandaşlıktan çıkarsınla"/>
  </head>
  <body>
    <article>
      <h1>Süleyman Soylu: DEAŞ'lıları ülkelerine geri göndereceğiz</h1>
      <address>
        <time datetime="2019-11-04T14:15:00+00:00">04 Nov 2019, 14:15</time>
      </address>
      <p>İçişleri Bakanı Süleyman Soylu, vatandaşlıktan çıkarılsın veya çıkarılmasın her DEAŞ’lıyı kendi ülkelerine göndereceklerini söyledi.<br/><br/>Anadolu Ajansı’nın haberine göre, İçişleri Bakanı Soylu, “Biz elimizdeki DEAŞ'lıları, ister vatandaşlıktan çıkarsınlar ister çıkarmasınlar kendi ülkelerine göndeririz” ifadelerini kullandı.<br/><br/>Bakan Soylu açıklamasında, hali hazırda hapishanelerde yaklaşık bin 200 DEAŞ üyesinin bulunduğunu belirtirken, Türkiye’nin 9 Ekim’de Suriye’de Fırat’ın doğusuna düzenlenen askeri operasyonun ardından aralarında kadın ve çocukların da bulunduğu 287 DEAŞ’lıyı tutukladıklarını ifade etti.<br/><br/>Soylu açıklamasına, “Burada bütün güvenlik ekiplerimiz teyakkuz halinde. Bunlar yakalandıkları zaman adli makamlara intikal ettiriliyor. İntikal ettirildikten sonra ya cezaevlerine girerler veyahut da geri gönderme merkezlerine gider” şeklinde devam etti.<br/><br/>İçişleri Bakanı dün yaptığı açıklamada, “İşin kolayını herkes bulmuş. DEAŞ'lı birisi olduğunda kendi vatandaşlığından çıkarıyor. Yani vatansız bir hale getiriyor. Ondan sonra bulunduğu ülkede onun herhangi bir yere gitmesi hususunda kendine ait bir sorumsuzluk ortaya koyuyor” dedi.<br/><br/>Türkiye, 27 Ekim’de ABD’nin, DEAŞ lideri Ebubekir el-Bağdadi’nin öldürüldüğünü açıklamasından bu yana örgüt üyelerine yönelik operasyonlarını hızlandırdı.<br/><br/>Terör örgütü DEAŞ, geçtiğimiz yıllarda Türkiye’de yüzlerce kişinin ölmesine ve yaralanmasına sebep olan bazı terör saldırılarının sorumluluğunu üstlenmişti.<br/><br/>Türkiye’de DEAŞ tarafından düzenlenen son saldırı 2017 yılında gerçekleşti. İstanbul’da bir gece kulübünü hedef alan saldırıda 39 kişi hayatını kaybetti.</p>
    </article>
  </body>
</html>