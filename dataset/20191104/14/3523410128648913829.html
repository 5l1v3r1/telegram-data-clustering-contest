<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638105/%D8%A7%D9%84%DA%AF%D9%88%D8%B3%D8%A7%D8%B2%DB%8C%E2%80%8C%D9%87%D8%A7%DB%8C-%D9%86%D8%A7%D9%87%D9%86%D8%AC%D8%A7%D8%B1-%D8%A8%D8%A7-%DA%A9%D9%85%D9%BE%DB%8C%D9%86%E2%80%8C%D9%87%D8%A7%DB%8C-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85%DB%8C-%D9%BE%D9%84%DB%8C%D8%B3-%D9%81%D8%AA%D8%A7-%D8%A8%D9%87-%D9%81%DA%A9%D8%B1-%D9%85%D8%B9%D8%B6%D9%84%D8%A7%D8%AA-%D8%A7%D8%AC%D8%AA%D9%85%D8%A7%D8%B9%DB%8C-%D8%A2%DB%8C%D9%86%D8%AF%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:37:00+00:00"/>
    <meta property="og:title" content="الگوسازی‌های ناهنجار با کمپین‌های اینستاگرامی/ پلیس فتا به فکر معضلات اجتماعی آینده باشند"/>
    <meta property="og:description" content="اکانت‌هایی که در کمپین‌های جایزه محور اینستاگرام باید دنبال شوند، معمولاً به الزامات فرهنگ ایرانی اسلامی پایبند نبوده و زندگی سکولار غربی را تبلیغ می‌کنند. آن‌ها به خاطر تابوهایی که می‌شکنند و خط قرمزهای که رد می‌کنند بیشتر موردتوجه نوجوانان و جوانان قرار می‌گیرند بنابراین پلیس فتا باید به فکر معضلات اجتماعی آینده باشند."/>
  </head>
  <body>
    <article>
      <h1>
        <a href="https://www.bultannews.com/fa/news/638105/%D8%A7%D9%84%DA%AF%D9%88%D8%B3%D8%A7%D8%B2%DB%8C%E2%80%8C%D9%87%D8%A7%DB%8C-%D9%86%D8%A7%D9%87%D9%86%D8%AC%D8%A7%D8%B1-%D8%A8%D8%A7-%DA%A9%D9%85%D9%BE%DB%8C%D9%86%E2%80%8C%D9%87%D8%A7%DB%8C-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85%DB%8C-%D9%BE%D9%84%DB%8C%D8%B3-%D9%81%D8%AA%D8%A7-%D8%A8%D9%87-%D9%81%DA%A9%D8%B1-%D9%85%D8%B9%D8%B6%D9%84%D8%A7%D8%AA-%D8%A7%D8%AC%D8%AA%D9%85%D8%A7%D8%B9%DB%8C-%D8%A2%DB%8C%D9%86%D8%AF%D9%87-%D8%A8%D8%A7%D8%B4%D9%86%D8%AF">الگوسازی‌های ناهنجار با کمپین‌های اینستاگرامی/ پلیس فتا به فکر معضلات اجتماعی آینده باشند</a>
      </h1>
      <h2>اکانت‌هایی که در کمپین‌های جایزه محور اینستاگرام باید دنبال شوند، معمولاً به الزامات فرهنگ ایرانی اسلامی پایبند نبوده و زندگی سکولار غربی را تبلیغ می‌کنند. آن‌ها به خاطر تابوهایی که می‌شکنند و خط قرمزهای که رد می‌کنند بیشتر موردتوجه نوجوانان و جوانان قرار می‌گیرند بنابراین پلیس فتا باید به فکر معضلات اجتماعی آینده باشند.</h2>
      <address><time datetime="2019-11-04T14:37:00+00:00">04 Nov 2019, 14:37</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> برگزارکننده اولین و بزرگ‌ترین دوره از مسابقات اینستاگرامی‌ با مدیریت و نظارت مستقیم جناب آقای بهروز کمالیان و با حضور برترین اینفلوئنسرها و بازیگران محبوب. این توضیح صفحه‌ای است که جدیداً به دنبال رواج کمپین‌های جذب فالوور اینستاگرامی، ایجادشده است. اتفاقی که پیش‌ازاین نیز با گذاشتن جوایز میلیونی برگزارشده و ادامه هم دارد.</p>
      <p> </p>
      <p> </p>
      <p>به گزارش بولتن نیوز، اولین بودن یا نبودن در این گزارش فاقد اهمیت است و آنچه مهم است تکثیر بی‌رویه چنین اتفاقی در فضای اینستاگرام است. فعلاً این کمپین‌ها و مسابقات از سوی افرادی در حال برگزاری است که پیش‌ازاین عنوان شغلی «مسئول امنیت صفحه» را برای خود خلق کرده بودند.</p>
      <p> </p>
      <p>پدیده «مسئول امنیت صفحه» مدتی است در ایران رواج پیداکرده است. آن‌ها صفحات اینستاگرام برخی از بازیگران و سلبریتی‌ها را که تعداد زیادی دنبال کننده یا فالوور دارند به‌عنوان صفحه تحت نگهداری خود معرفی می‌کنند. درصورتی‌که اینستاگرام به‌عنوان یک رسانه اجتماعی، امکانات امنیتی کافی را برای کاربران میلیونی و جهانی خود در نظر گرفته است.</p>
      <p> </p>
      <figure>
        <img src="https://www.bultannews.com/files/fa/news/1398/8/13/1192000_628.jpg"/>
      </figure>
      <p>بهروز کمالیان هم یکی از این مسئول امنیت صفحه‌ها در اینستاگرام است. او که در دانشگاه آزاد رودهن رشته کامپیوتر ـ نرم‌افزار خوانده، از حدود 17 سالگی، به رشته امنیت شبکه علاقه‌مند شد و به‌عنوان هکر شروع به کارکرد. وی پس از مدتی گروه هکر آشیانه را تشکیل داد.</p>
      <p> </p>
      <p>کمپین‌های جایزه محوری هم که اخیراً برای جذب مخاطبان در اینستاگرام باب شده است، با دریافت مبالغی از اسپانسرها و در نظر گرفتن جوایزی برای کاربران که اکانت‌های معین‌شده را دنبال می‌کنند، کار خود را جلو می‌برند. هزاران کاربر به امید برنده شدن، شروع به فالوو می‌کنند؛ اما نکته مهم اکانتهایی معین‌شده در این کمپین‌ها هستند.</p>
      <p> </p>
      <p>معمولاً اکانتهایی که در این کمپین‌ها باید دنبال شوند، به الزامات فرهنگ ایرانی اسلامی پایبند نبوده و با ترویج کارهای خارج از عرف، به دنبال جذب مخاطب هستند. آن‌ها معمولاً زندگی سکولار غربی را تبلیغ می‌کنند و به خاطر تابوهایی که می‌شکنند و خط قرمزهای که رد می‌کنند بیشتر موردتوجه نوجوانان و جوانان فعال در فضای مجازی قرار می‌گیرند.</p>
      <p> </p>
      <p>پلیس فتا  همواره نسبت به ارزش‌های اخلاقی، ایرانی و اسلامی نگران بوده و در حفظ و کرامت آن‌ها تلاش کرده است. امید می رود با توجه به اشراف اطلاعاتی بالایی که از فعالیت های فضای مجازی و اینستاگرام دارد، فعالیت افراد سود جو را مسدود کند. پلیس فتا باید نگران این شکل جدید الگوسازی و نقش آن در آسیب‌های اجتماعی آینده باشد. مسئولان جامعه نیز نباید این تحرکات را نادیده بگیرند و آن‌ها را در حد تحرکی کوچک در فضای مجازی قلمداد کنند.</p>
      <p> </p>
      <p> </p>
      <p>انتهای پیام/#</p>
    </article>
  </body>
</html>