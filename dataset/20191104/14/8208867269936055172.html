<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/napoli/2019/11/04/news/de_laurentiis_manda_il_napoli_in_ritiro_non_e_una_punizione_-240216206/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T14:10:00+00:00"/>
    <meta property="og:title" content="De Laurentiis manda il Napoli in ritiro: &quot;Non è una punizione&quot;"/>
    <meta property="og:description" content="Il presidente azzurro, alla vigilia del match di Champions contro il Salisburgo, prova a dare una scossa alla squadra scivolata al settimo posto in campionato."/>
  </head>
  <body>
    <article>
      <h1>De Laurentiis manda il Napoli in ritiro: "Non è una punizione"</h1>
      <h2>Il presidente azzurro, alla vigilia del match di Champions contro il Salisburgo, prova a dare una scossa alla squadra scivolata al settimo posto in campionato. "Sarà un'occasione per conoscersi meglio". Poi attacca gli arbitri: "Bisogna fare tabula rasa e ingaggiare fischietti stranieri"</h2>
      <address>
        <time datetime="2019-11-04T14:10:00+00:00">04 Nov 2019, 14:10</time>
      </address>
      <p><b>NAPOLI</b> - Una sola vittoria nelle ultime cinque partite di campionato, la testa della classifica lontana 11 lunghezze e una squadra che, finisse oggi la serie A, sarebbe fuori dall'Europa. Non è certo un momento positivo per il Napoli di Carlo Ancelotti, così il presidente De Laurentiis ha deciso di prendere in mano la situazione: "La squadra sarà in ritiro fino a domenica mattina quando alcuni risponderanno alle convocazioni delle loro nazionali. Il ritiro non è una punizione, ma un'occasione per conoscersi meglio". Una decisione che non trova d'accordo il tecnico di Reggiolo: ''Non la condivido ma la accetto" <a href="https://www.repubblica.it/sport/calcio/serie-a/napoli/2019/11/04/news/ancelotti_vigilia_champions_salisburgo-240218476/">ha detto Ancelotti</a> alla vigilia della sfida di Champions contro il Salisburgo.</p>
      <h3>"Fare tabula rasa degli arbitri italiani"</h3>
      <p>La decisione arriva alla vigilia della sfida di Champions contro il Salisburgo e due giorni dopo il <a href="https://www.repubblica.it/sport/calcio/serie-a/2019/11/02/news/roma_batte_napoli-240089190/">ko dell'Olimpico contro la Roma</a> che ha spedito il Napoli al settimo posto. "A Roma c'era un'aria di bastonatura globale, perché non è stato permesso ad Ancelotti di stare in panchina per una stupidità ed una ottusità di regolamento - le parole di De Laurentiis ai microfoni di Radio Kiss Kiss Napoli -. Il <a href="https://www.repubblica.it/sport/calcio/serie-a/napoli/2019/10/30/news/de_laurentiis_contro_gli_arbitri_non_se_ne_puo_piu_-239912977/">problema arbitr</a>ale è serio e complesso e non vuole essere affrontato. Bisognerebbe fare tabula rasa, bisognerebbe mandare tutti a casa. Gli arbitri dovrebbero essere tutti stranieri e ben pagati. Se sbagliano vanno multati, al terzo sbaglio vai a casa - sottolinea il numero uno del club partenopeo -. Perché non devono esserci cartellini rossi e gialli per gli arbitri?".</p>
      <h3>"Dare agli allenatori la chiamata al Var"</h3>
      <p>"L'arbitro non si rende conto che questi sono ragazzi, che sono in debito d'ossigeno perché stanno giocando, e non capisce che si sentono mortificati da dei torti. Ed è normale che c'è un innalzamento della temperatura, che l'arbitro non può risolvere cacciando il rosso o il giallo. Mica è un film di Totò. L'arbitro non è una macchietta, perché dobbiamo farla diventare tale? Lui deve essere l'imparzialità fatta persona. Perché c'è questa ostinazione a non capire che il Var deve essere un aiuto? Per ogni tempo ci vorrebbe una chiamata dell'allenatore avversario e dell'allenatore nostro. Se tu dai per due volte in una partita la possibilità di chiamare la Var ad entrambi gli allenatori, quanto tempo perdiamo? Non tanto. Si perde più tempo come si fa ora, visto che l'arbitro non sa tenere l'autorità in campo".</p>
      <h3>"Classifica non mi preoccupa"</h3>
      <p>Tornando al periodo del Napoli spiega: "Non mi preoccupano i 18 punti in classifica, vedo un bel gruppone che alla fine è tutto lì. Ancelotti è un grande allenatore, il problema va riscontrato nel lavoro del gruppo. I giocatori devono trovare motivazioni non solo contro il Liverpool, serve amalgama. Stiamo soffrendo la mancanza di alcune pedine nel periodo di Dimaro - prosegue -. Abbiamo avuto dei ritardi dovuti al fatto che alcuni uomini chiave hanno fatto tardi la preparazione, penso a Koulibaly, a Lozano. Poi Milik si è infortunato ed abbiamo subito altri problemi. Questa squadra, però, può ancora dire molto". Anche per questo "non c'è bisogno di intervenire nel ruolo di terzino. Abbiamo giocatori che possono anche adattarsi in quel ruolo oltre ai terzini già in rosa. I due rigori presi contro la Roma denotano poca concentrazione - aggiunge De Laurentiis - Detto ciò non dimentichiamo i tanti piccoli infortuni che ci stanno colpendo ma capitano a tutte le squadre".</p>
    </article>
  </body>
</html>