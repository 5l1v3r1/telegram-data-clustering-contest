<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/shtab-oos-nazvav-novu-datu-rozvedennya-syl-u-petrivskomu/"/>
    <meta property="og:site_name" content="Рубрика"/>
    <meta property="article:published_time" content="2019-11-04T14:51:28+00:00"/>
    <meta property="og:title" content="Штаб ООС назвав нову дату розведення сил у Петрівському"/>
    <meta property="og:description" content="Розведення сил і засобів поблизу Петрівського Донецької області попередньо заплановано на п’ятницю, 8 листопада, о 12:00. Про це повідомив на брифінгу в Краматорську командувач операцією Об’єднаних сил (ООС) Володимир Кравченко. “Ми вже надали листа ОБСЄ, 7-го розпочинаємо, 8-го практично “розводимося”. Якщо не буде порушення режиму тиші”, – цитує Кравченка “Інтерфакс-Україна”. За словами голови української сторони Спільного […]"/>
  </head>
  <body>
    <article>
      <h1>Штаб ООС назвав нову дату розведення сил у Петрівському</h1>
      <address><time datetime="2019-11-04T14:51:28+00:00">04 Nov 2019, 14:51</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/10/rozvedennya-v-Zolotomu-620x420.jpg"/>
      </figure>
      <p>
        <b>
          <b>Розведення сил і засобів поблизу Петрівського Донецької області попередньо заплановано на п’ятницю, 8 листопада, о 12:00.</b>
        </b>
      </p>
      <p>Про це повідомив на брифінгу в Краматорську командувач операцією Об’єднаних сил (ООС) Володимир Кравченко.</p>
      <p>“Ми вже надали листа ОБСЄ, 7-го розпочинаємо, 8-го практично “розводимося”. Якщо не буде порушення режиму тиші”, – цитує Кравченка “Інтерфакс-Україна”.</p>
      <p>За словами голови української сторони Спільного центру з контролю і координації припинення вогню (СЦКК) Олександра Борщевського, якщо до 7 листопада на ділянці Богданівка-Петрівське не буде нових обстрілів, можна буде говорити про дотримання семиденного режиму “тиші” і початок процесу розведення.</p>
      <p>У штабі планували почати розведення сьогодні, однак через обстріли бойовиків дату перенесли. Останній обстріл на ділянці розведення №3 спостерігачі Спеціальної моніторингової місії ОБСЄ зафіксували 30 жовтня.</p>
    </article>
  </body>
</html>