<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619859/%D8%AE%D9%88%D8%B4%D8%AD%D8%A7%D9%84%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B2-%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%AA%D8%B1%D8%A7%D9%85%D9%BE-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T14:40:00+00:00"/>
    <meta property="og:title" content="خوشحالی نتانیاهو از سیاست‌های ترامپ در قبال ایران"/>
    <meta property="og:description" content="نخست وزیر رژیم صهیونیستی گفت که این رژیم به همراه آمریکا تنها دو هدف را دنبال می کنند؛ منع ایران از دستیابی به سلاح هسته ای و مقابله با اشغال بخشی از خاورمیانه که متعلق به اسرائیل است."/>
  </head>
  <body>
    <article>
      <h1>خوشحالی نتانیاهو از سیاست‌های ترامپ در قبال ایران</h1>
      <address>
        <time datetime="2019-11-04T14:40:00+00:00">04 Nov 2019, 14:40</time>
      </address>
      <p>
        <i>نخست وزیر رژیم صهیونیستی گفت که این رژیم به همراه آمریکا تنها دو هدف را دنبال می کنند؛ منع ایران از دستیابی به سلاح هسته ای و مقابله با اشغال بخشی از خاورمیانه که متعلق به اسرائیل است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بنیامین نتانیاهو، نخست وزیر رژیم صهیونیستی در صفحه توییتر خود نوشت: در کنفرانس بین المللی رسانه های مسیحی گفتم که به رسمیت شناختن اورشلیم (قدس) به عنوان پایتخت اسرائیل از سوی ترامپ را باید به وی تبریک بگوییم.</p>
      <p>وی با اشاره به اینکه ترامپ بلندای جولان را نیز بخشی از اسرائیل می‌داند و با بیان این که اکنون دیگر با اسرائیل به عنوان یک دشمن رفتار نمی شود بلکه با آن به عنوان یک هم پیمان ضروری در مبارزه با اسلام افراطی که سنی های افراطی مانند القاعده و داعش آن را رهبری می کنند، برخورد می شود گفت که همچنین با آن به عنوان هم پیمانی که بیش تر با اسلام شیعی افراطی که به ادعای وی ایران و دنباله رو های این کشور آن را رهبری می کنند، رفتار می شود.</p>
      <p>وی با اشاره به آغاز عادی سازی روابط میان رژیم صهیونیستی و برخی کشورهای عربی گفت: مهم ترین مساله عدم دستیابی ایران به سلاح هسته است و ما با تلاش های این کشور برای ایجاد امپراتوری و اشغال کشورهای دیگر مقابله خواهیم کرد.</p>
      <p>نتانیاهو گفت: به نظر من سیاست دونالد ترامپ مبنی بر ایجاد فشار حداکثری علیه تهران سیاست درستی است و من بسیار خوشحال هستم که این سیاست اخیرا با وضع تحریم های بیشتر شدیدتر نیز شده است.</p>
      <p>نخست وزیر رژیم صهیونیستی گفت که این رژیم اجازه نمی دهد ایران در امتداد مرزهای سرزمین اشغالی و به خصوص سوریه مواضع نظامی اتخاذ کند و اقدامات مناسب برای مقابله با این مساله را انجام خواهیم داد. به نظر من این امر ضروری است زیرا اگر ایران به خواسته های خود برسد خاورمیانه از بین خواهد رفت. اگر اسرائیل در قلب خاورمیانه نبود ایران پیروزی‌های خود را محقق می کرد و چه بسا امروز به سلاح هسته ای دست یافته بود.</p>
      <p>نتانیاهو گفت: ما به این دو هدف پایبند هستیم؛ منع ایران از دستیابی به سلاح هسته ای و منع ایران از اشغال بخشی از خاورمیانه که متعلق به ماست. ما و آمریکا از راه های مختلف که اکنون نمی توانم به جزئیات آن ها بپردازم برای تحقق این دو هدف تلاش می کنیم .</p>
      <p>سخنان نتانیاهو درباره تلاش برای ممانعت از دستیابی ایران به سلاح هسته‌ای در حالی مطرح می شود که این سلاح‌ها در دکترین دفاعی ایران هیچ جایگاهی نداشته و نخواهد داشت.</p>
    </article>
  </body>
</html>