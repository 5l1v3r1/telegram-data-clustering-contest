<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/pristayko-nazvav-novu-datu-mozhlivogo-rozvedennya-na-donbasi-637587.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T14:11:16+00:00"/>
    <meta property="og:title" content="Пристайко назвав нову дату можливого розведення на Донбасі"/>
    <meta property="og:description" content="Із розведенням сил у Петрівському буде завершено виконання всіх передумов для проведення зустрічі лідерів країн «нормандського формату»"/>
  </head>
  <body>
    <article>
      <h1>Пристайко назвав нову дату можливого розведення на Донбасі</h1>
      <address>
        <time datetime="2019-11-04T14:11:16+00:00">04 Nov 2019, 14:11</time>
      </address>
      <h4>Із розведенням сил у Петрівському буде завершено виконання всіх передумов для проведення зустрічі лідерів країн «нормандського формату»</h4>
      <p>Розведення сил у Петрівському, яке мало розпочатися у понеділок, 4 листопада, відтерміновується через зафіксовані раніше обстріли.</p>
      <p>Про це заявив міністр закордонних справ Вадим Пристайко під час спільного з главою МЗС Естонії Урмасом Рейнсалу брифінгу.</p>
      <p>«Що стосується нерозведення в зоні Петрівського. Ви знаєте, що за нашими оцінками, розведення мало початися сьогодні якраз, але декілька днів назад були обстріли в районі розведення, не просто в районі десь там, а в конкретній зоні розведення, що було зафіксовано також СММ ОБСЄ. Тому ми вимушені були перенести це розведення на той період, коли знову, як ми домовилися в 2016 році, буде досягнуто семиденного періоду тиші», - сказав Пристайко.</p>
      <p>За його словами, як тільки буде досягнуто семи днів тиші, українська сторона буде готова до наступного етапу розведення.</p>
      <p>Водночас міністр підкреслив, що із розведенням сил у Петрівському буде завершено виконання всіх передумов для проведення зустрічі лідерів країн «нормандського формату».</p>
      <p>«Розраховуємо, що Російська Федерація усе ж таки знайде цього разу час для того, щоб чотири лідери зустрілися», - додав Пристайко та запевнив, що німецька, французька та українська сторони готові до зустрічі.</p>
      <p>Нагадаємо, наразі окупанти поширюють <a href="https://glavcom.ua/news/okupanti-poshiryuyut-feykovi-zayavi-pro-rozvedennya-bilya-petrivskogo-637453.html">фейкові заяви про розведення біля Петрівського</a>.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>3 листопада <a href="https://glavcom.ua/country/incidents/vid-zavtra-v-rajoni-rozvedennja-v-zolotomu-mozhna-bude-vilno-peremishchatisja-general-mikats-637234.html">скасували режим обмежень</a> на переміщення в районі розведення в Золотому.</p>
      <p>Зазначимо, раніше з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <p>Народна депутатка <a href="https://glavcom.ua/country/politics/irina-gerashchenko-gotuje-zapit-v-sbu-shchodo-vizitu-rosiyskogo-deputata-u-zolote--637505.html">Ірина Геращенко готує запит в СБУ щодо візиту російського депутата у Золоте</a>.</p>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/news/rozvedennya-na-dilyanci-bilya-petrivskogo-mozhe-proyti-7-listopada--637577.html"/>
      </related>
    </article>
  </body>
</html>