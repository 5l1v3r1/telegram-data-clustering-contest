<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/bileti-ot-15-do-100-lv-za-kontrolata-na-nacionalite-s-paragvaj.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T14:19:00+00:00"/>
    <meta property="og:title" content="Билети от 15 до 100 лв. за контролата на националите с Парагвай"/>
    <meta property="og:description" content="Мачът ще е неофициален дебют на новия селекционер Георги Дерменджиев"/>
  </head>
  <body>
    <article>
      <h1>Билети от 15 до 100 лв. за контролата на националите с Парагвай</h1>
      <h2>Мачът ще е неофициален дебют на новия селекционер Георги Дерменджиев</h2>
      <address>
        <time datetime="2019-11-04T14:19:00+00:00">04 Nov 2019, 14:19</time>
      </address>
      <p>Феновете на българския национален отбор по футбол ще могат да изгледат контролата на "лъвовете" срещу Парагвай от трибуните на националния стадион "Васил Левски" срещу билети от 15 до 100 лв.</p>
      <p>
        <b>Срещата е насрочена за 14 ноември, а пропуските са в продажба от днес на цени, както следва:</b>
      </p>
      <p>
        <b>Сектор "А" - 25 лв.</b>
        <br/>
        <b>Сектор "В" - 15 лв.</b>
        <br/>
        <b>ВИП 1 категория - 50 лв.</b>
        <br/>
        <b>ВИП 2 категория - 100 лв.</b>
      </p>
      <p>Ще има осигурен и семеен сектор, който дава възможност на родителите да заведат децата си в обособена за целта зона (сектор А, блок 8) на преференциални цени - възрастният купува билет на реалната му цена за сектор А (25 лв.) и има право да заведе до три малолетни лица срещу допълнителни 2 лева на пропуск. </p>
      <figure>
        <img src="https://img.bg.sof.cmestatic.com/media/images/640x/Aug2017/2111426159.jpg"/>
        <figcaption>Снимка: Lap.bg</figcaption>
      </figure>
      <p>Мачът срещу Парагвай ще бъде неофициален дебют на новия селекционер на тима Георги Дерменджиев, който вече обяви <a href="https://btvnovinite.bg/sport/dermendzhiev-izbra-legionerite-za-macha-s-chehija.html">имената на играчите, които се подвизават в чуждестранни отбори</a>, на които ще разчита. </p>
      <p>Той наследи на поста подалия оставка Красимир Балъков, при който тимът не записа победа и изгуби шансове за класиране на европейското първенство през 2020 г. през този вид квалификации.</p>
      <p>Първият официален мач на Дерменджиев ще е на 17 ноември, когато България приема Чехия в последен мач от квалификационната кампания за Евро 2020.</p>
    </article>
  </body>
</html>