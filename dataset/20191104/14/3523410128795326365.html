<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638111/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%85%D9%88%D8%B1%D8%AF-%D8%A7%DB%8C%D8%B1%D8%A7%D9%86-2-%D9%87%D8%AF%D9%81-%D8%B1%D8%A7-%D9%BE%DB%8C%DA%AF%DB%8C%D8%B1%DB%8C-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:46:00+00:00"/>
    <meta property="og:title" content="نتانیاهو: در مورد ایران 2 هدف را پیگیری می‌کنیم"/>
    <meta property="og:description" content="نخست‌وزیر رژیم صهیونیستی در یک کنفرانس به گزافه‌گویی‌های خود درباره ایران ادامه داد و گفت، تل‌آویو دو هدف درباره ایران دارد و با همکاری آمریکا این..."/>
  </head>
  <body>
    <article>
      <h1>
        <a href="https://www.bultannews.com/fa/news/638111/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%85%D9%88%D8%B1%D8%AF-%D8%A7%DB%8C%D8%B1%D8%A7%D9%86-2-%D9%87%D8%AF%D9%81-%D8%B1%D8%A7-%D9%BE%DB%8C%DA%AF%DB%8C%D8%B1%DB%8C-%D9%85%DB%8C%E2%80%8C%DA%A9%D9%86%DB%8C%D9%85">نتانیاهو: در مورد ایران 2 هدف را پیگیری می‌کنیم</a>
      </h1>
      <h2>نخست‌وزیر رژیم صهیونیستی در یک کنفرانس به گزافه‌گویی‌های خود درباره ایران ادامه داد و گفت، تل‌آویو دو هدف درباره ایران دارد و با همکاری آمریکا این...</h2>
      <address><time datetime="2019-11-04T14:46:00+00:00">04 Nov 2019, 14:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «بنیامین نتانیاهو» در کنفرانس سالانه رسانه‌های بین‌المللی مسیحی در قدس اشغالی سخنرانی کرد و به اتهام‌زنی علیه ایران پرداخت.</p>
      <p>وی در صفحه توییتر خود محتوای سخنرانی خود را منتشر کرد و نوشت: مهمترین مسأله تضمین عدم حرکت ایران به سوی تولید سلاح هسته‌ای است و ما جلوی این کشور را در مسیر ایجاد یک امپراتوری و اشغال کشورهای دیگر گرفته‌ایم.</p>
      <p>نتانیاهو سپس مدعی شد: سیاست «دونالد ترامپ» رئیس‌جمهور آمریکا بر پایه فشار حداکثری اقتصادی بر ایران، سیاستی درست است و خوشحالم که اخیرا با تحریم‌های بیشتر، این سیاست تشدید شده است. می‌دانم که این موضوع تأثیر زیادی بر توانایی ایران برای تأمین مالی خصومتش دارد. ما متعهد به بازداشتن ایران از تمرکز نظامی در امتداد مرزهایمان بویژه از سوی سوریه هستیم و اقدامات مناسب را برای شکست این موضوع به کار گرفته‌ایم.</p>
      <p>وی در ادامه ادعا کرد: اگر اسرائیل در قلب خاورمیانه نبود ایران پیروز می‌شد، چه بسا این کشور اکنون سلاح هسته‌ای داشت. ما متعهد به دو هدف هستیم: منع ایران از دستیابی به زرادخانه هسته‌ای و منع این کشور از اشغال بخش ویژه ما در خاورمیانه. ما و آمریکا به شیوه‌های مختلف همکاری داریم از جمله آنها شیوه‌هایی است که نمی‌توانم جزئیاتش را بیان کنم؛ همچنان برای تحقق دو هدف ذکر شده تلاش می‌کنیم.</p>
      <p>وی در ادامه به اقدامات ترامپ در به رسمیت شناختن قدس به عنوان پایتخت اسرائیل و انتقال سفارت آمریکا به قدس اشاره کرد و از تلاش‌های «دیدیو فریدمن» سفیر آمریکا در فلسطین اشغالی و نقش پررنگ او در این زمینه تشکر کرد.</p>
      <p>نتانیاهو سپس به روند عادی‌سازی روابط تل‌آویو و برخی کشورهای عربی پرداخت و گفت: دیگر با اسرائیل مانند یک دشمن تعامل نمی‌شود، بلکه با آن مانند یک متحد ضروری در مقابله با اسلام تندرو به فرماندهی سنی‌های افراطی مانند القاعده و داعش؛ و بیشتر و بیشتر، اسلام شیعه افراطی به فرماندهی ایران و متحدانش تعامل می‌شود.</p>
      <p>وی ادامه داد: (کشورهای) عربی معترفند که این افراطگرایی آنها را کمتر از اسرائیل در خطر قرار نداده به همین دلیل ما منافع مشترکی داریم. روابط میان ما و کشورهای عربی شاهد عادی‌سازی در زمینه‌های متنوع است. این فقط به خاطر کنار زدن شر نیست بلکه به خاطر موضوعاتی مانند روابط اقتصادی، تکنولوژی و غیره است. تغییری مشهود در جریان است و این در نهایت امر مهم است زیرا صلح را محقق خواهیم کرد.</p>
      <figure>
        <img src="https://www.bultannews.com/files/fa/news/1398/8/13/1192012_700.png"/>
      </figure>
    </article>
  </body>
</html>