<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/04/sasht-es-napravi-istoricheska-greshka-za-zapadnite-balkani.428520"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T14:39:00+00:00"/>
    <meta property="og:title" content="САЩ: ЕС направи историческа грешка за Западните Балкани"/>
    <meta property="og:description" content="Вашингтон иска европейска перспектива за региона | Dnes.bg"/>
  </head>
  <body>
    <article>
      <h1>САЩ: ЕС направи историческа грешка за Западните Балкани</h1>
      <h2>Вашингтон иска европейска перспектива за региона</h2>
      <address><time datetime="2019-11-04T14:39:00+00:00">04 Nov 2019, 14:39</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Заместник-помощник държавният секретар на САЩ и специален представител на американския президент за Западните Балкани Матю Палмър заяви в Белград, че отлагането на старта на преговорите със Северна Македония и Албания за членство в ЕС е било историческа грешка и това е лошо послание за целия регион, съобщи Танюг.</p>
      <p>След среща с президента на Сърбия Александър Вучич Палмър каза, че САЩ искат Западните Балкани да имат европейска перспектива и ще направят всичко, за да убедят ЕС да промени това становище преди срещата на лидерите на съюза в Загреб през май идната година.</p>
      <p>Той посочи, че днес е имал възможност да разговаря с Вучич за политическата ситуация не само в Сърбия, но и в целия регион, което, както каза, е особено важно след неуспеха на ЕС да намери компромис за отварянето на преговори със Северна Македония и Албания за членство в ЕС.</p>
      <p>Това, според нашето мнение, бе историческа грешка и лошо послание за целия регион, каза Палмър.</p>
      <p>Сръбският президент Александър Вучич от своя страна изтъкна, че вярва, че по въпроса за Косово след два или три месеца ще бъдат създадени условия за продължаване на диалога, от който Сърбия очаква да доведе до компромисно решение.</p>
      <p>Доволен съм от разговора с Палмър, тъй като разгледахме всички спорни въпроси, решени сме да намерим решения, които биха позволили по-добри двустранни отношения между Сърбия и САЩ и конструктивен подход и опит да се върнем към диалог в отношенията с Прищина, каза Вучич.</p>
      <p>Според неговите думи Сърбия иска този диалог да бъде сериозен, отговорен и да води към компромисно решение.</p>
      <p>Сърбия е готова на компромиси, но няма да бъде готова на унижаване на своя народ в Косово. Никога не сме изтъквали каквито и да било екстремни, радикални искания, не сме искали нищо, което другите не могат да приемат, винаги сме говорили за компромис. Но също така онези, които искат да унижат Сърбия, които смятат, че е възможно Сърбия да бъде притисната и накарана да приеме нещо, което не е в нейните интереси, нека знаят, че това не е възможно, каза сръбският президент, цитиран от БТА.<br/> </p>
      <related>
        <h4>Още по темата</h4>
        <a href="https://www.dnes.bg/eu/2019/11/02/tlaskani-li-sa-balkanite-kym-ankara-moskva-i-pekin.428314"/>
        <a href="https://www.dnes.bg/balkani/2019/10/26/pendarovski-es-nakaza-balkanite-ne-samo-skopie-i-tirana.427479"/>
        <a href="https://www.dnes.bg/balkani/2019/10/21/glavnite-partii-v-severna-makedoniia-za-chlenstvo-v-es.426813"/>
        <a href="https://www.dnes.bg/balkani/2019/10/19/zaev-gneven-iska-izbori-es-napravi-istoricheska-greshka.426706"/>
      </related>
    </article>
  </body>
</html>