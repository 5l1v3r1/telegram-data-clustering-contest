<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/sindikat-predlaga-dodatna-cepljenja-za-policiste"/>
    <meta property="og:site_name" content="Primorske novice"/>
    <meta property="article:published_time" content="2019-11-04T14:49:06+00:00"/>
    <meta property="og:title" content="Sindikat predlaga dodatna cepljenja za policiste"/>
    <meta property="og:description" content="Sindikat policistov Slovenije predlaga, naj se policiste, ki delajo z nezakonitimi migranti, dodatno preventivno cepi. Vojakom, ki sodelujejo v mešanih patruljah, so na voljo nekatera cepljenja, ki policistom niso, so opozorili v sindikatu. Pozvali so tudi k določitvi protokola za ravnanje policista ob sumu na nalezljivo bolezen."/>
  </head>
  <body>
    <article>
      <h1>Sindikat predlaga dodatna cepljenja za policiste</h1>
      <address><time datetime="2019-11-04T14:49:06+00:00">04 Nov 2019, 14:49</time> by <a rel="author">STA</a></address>
      <p>
        <b>Sindikat policistov Slovenije predlaga, naj se policiste, ki delajo z nezakonitimi migranti, dodatno preventivno cepi. Vojakom, ki sodelujejo v mešanih patruljah, so na voljo nekatera cepljenja, ki policistom niso, so opozorili v sindikatu. Pozvali so tudi k določitvi protokola za ravnanje policista ob sumu na nalezljivo bolezen.</b>
      </p>
      <figure>
        <img src="https://static.primorske.si/foto/highres/kronika/718357_228-mesane_patrulje_070.jpg"/>
        <figcaption>Fotografija je simbolična. Foto: Leo Caharija</figcaption>
      </figure>
      <p><b>LJUBLJANA</b> &gt; Za posamezne skupine policistov je glede na njihovo delo predvidena shema cepljenja, so pojasnili v sporočilu za javnost. Največ cepljenj je predvidenih za policiste, ki jih napotijo na delo v tujino. Policisti, ki so odšli v Severno Makedonijo, so cepljenji proti davici, tetanusu, oslovskemu kašlju, mumpsu, rdečkam, hepatitisu A in B ter tifusu. Preverili so tudi cepljenje proti ošpicam, ki so ga po potrebi tudi izvedli.</p>
      <p>Dodatna cepljenja so na voljo tudi pripadnikom posebne policijske enote, policistom v centru za tujce in policistom, ki jih individualno napotijo v tujino. Preostali policisti pa so upravičeni do cepljenja proti klopnemu meningoencefalitisu in proti gripi.</p>
      <p>"Do ostalih cepljenj pa niso upravičeni, čeprav se srečujejo in imajo stike z migranti z istih območij, kot na primer policisti, ki so napoteni v Severno Makedonijo," so poudarili v sindikatu.</p>
      <p>Ob tem so v sindikatu opozorili tudi na neenakost v primerjavi z vojaki, ki sodelujejo v mešanih patruljah. Vojaki so namreč cepljeni proti hepatitisu A in B, tifusu, tetanusu, davici, ošpicam in oslovskemu kašlju. Poudarili so tudi, da imajo po njihovih informacijah vojaki, ki niso cepljeni, pravico, da odklonijo napotitev na opravljanje nalog povezanih z migranti in ne izvajajo postopkov z migranti.</p>
      <p>Zato so v sindikatu na ministrstvo za notranje zadeve in policijo naslovili pobudo, naj se v okviru varstva pred boleznimi izpostavi bolezni, s katerimi se lahko okužijo pri opravljanju dela z nezakonitimi migranti in se zagotovi cepljenje na način, kot velja za vojake in policiste, ki jih napotijo v tujino.</p>
      <p>Prav tako si v Sindikatu policistov Slovenije želijo protokol za ravnanje v primeru suma na okužbo z nalezljivo boleznijo. Želijo si, da je v protokolu opredeljeno tudi, "da se vsaj v prvi fazi domnevne okužbe odsvetuje socialne in druge stike osebe z okolico, torej tudi z družino in sodelavci, kot to predlaga zdravstvena stroka".</p>
    </article>
  </body>
</html>