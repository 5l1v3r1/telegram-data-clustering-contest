<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/caldura-nu-e-o-optiune-studentii-de-la-design-au-intrat-in-greva-acuzand-ca-sunt-obligati-sa-invete-in-frig-152545.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T14:11:00+00:00"/>
    <meta property="og:title" content="&quot;Căldura nu e o opţiune&quot;: Studenţii de la Design au intrat în grevă, acuzând că sunt obligaţi să înveţe în frig"/>
    <meta property="og:description" content="Protest inedit la Universitatea din Oradea. Studenţii din anii II şi III de la specializarea Design a Facultăţii de Artă au intrat, luni, în grevă, nemulţumiţi că sunt obligaţi să înveţe în săli de curs în care temperatura nu trece de 16 grade Celsius. Tinerii au cerut explicaţii şi şefilor Universităţii, dar fără folos, aşa că au decis să nu revină la cursuri, până când problema nu va fi rezolvată."/>
  </head>
  <body>
    <article>
      <h1>"Căldura nu e o opţiune": Studenţii de la Design au intrat în grevă, acuzând că sunt obligaţi să înveţe în frig</h1>
      <address><time datetime="2019-11-04T14:11:00+00:00">04 Nov 2019, 14:11</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/montaj-studenti-greva-04112019.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/protest-studenti-arte-greva-oradea-bihoreanul-04112019-5.jpeg"/>
        </figure>
        <figure>
          <img src="https://cdn.ebihoreanul.ro/static/gallery_big/protest-studenti-arte-greva-oradea-bihoreanul-04112019-3.jpeg"/>
        </figure>
        <figure>
          <img src="https://cdn.ebihoreanul.ro/static/gallery_big/protest-studenti-arte-greva-oradea-bihoreanul-04112019-4.jpeg"/>
        </figure>
      </slideshow>
      <p>
        <b>Protest inedit la Universitatea din Oradea. Studenţii din anii II şi III de la specializarea Design a Facultăţii de Artă, în total circa 20 de persoane, au intrat, luni, în grevă, nemulţumiţi că sunt obligaţi să înveţe în săli de curs în care temperatura nu trece de 16 grade Celsius.</b>
      </p>
      <p>Clădirea în care învaţă ei este în campusul III al Universităţii, vizavi de poarta principală a instituţiei şi aproape de gardul Jandarmeriei.</p>
      <p>"Sezonul acesta încă nu a pornit căldura nici măcar o zi. Este foarte frig în săli, azi-dimineaţă la ora 8 aveam doar 16 grade. Nu putem sta să desenăm, 8-10 ore pe zi, în aceste condiţii", a declarat pentru <b>BIHOREANUL </b>studenta Bianca Feric.</p>
      <p>Tinerii au discutat cu profesorii lor, aflând ba că centrala care ar trebui să le asigure căldura în sălile de curs este defectă, ba că centrala funcţionează, dar de fapt reţeaua are o problemă. "Noi nu contestăm că de vină ar fi o defecţiune, dar să ne dea radiatoare, ca să nu stăm în frig", a mai spus tânăra.</p>
      <p>Până când problema nu va fi soluţionată, tinerii nu au de gând să revină la cursuri. Şi-au anunţat toţi profesorii şi au pus inclusiv un anunţ la avizierul facultăţii, în care arată că nu vor înceta greva decât atunci când în săli va fi cald.</p>
      <p>La jumătatea lunii octombrie, studenţii au făcut chiar şi o cerere scrisă către rectorul Constantin Bungău, dar deocamdată nu au primit răspuns.</p>
      <p>Sistemul de încălzire în respectiva clădire a fost făcut într-un proiect european derulat de Universitate, iar reprezentanţii Facultăţii de Arte spun că nu ţine de ei soluţionarea problemei. "Studenţii au dreptate, este frig, credeţi-mă că am cerut soluţii. Chiar şi azi am fost în audienţă la domnul prorector Marcel Roşca, care a coordonat proiectul", a declarat Teofil Ştiop, directorul Departamentului de Arte Vizuale, pentru <b>BIHOREANUL</b>. Care este, concret, problema şi când anume se va soluţiona, acesta nu a putut spune.</p>
      <p><b>BIHOREANUL </b>a încercat să-l contacteze şi pe prorectorul Roşca, dar deocamdată acesta nu a răspuns apelurilor telefonice.</p>
    </article>
  </body>
</html>