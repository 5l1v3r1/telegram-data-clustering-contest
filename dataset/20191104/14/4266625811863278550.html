<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/u_chernivtsyah_vykryly_grupu_falshyvomonetnykiv_1683297"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T14:51:00+00:00"/>
    <meta property="og:title" content="У Чернівцях викрили групу фальшивомонетників"/>
    <meta property="og:description" content="У Чернівцях зловмисники використовували підроблену іноземну валюту для придбання транспортних засобів і цифрової техніки."/>
  </head>
  <body>
    <article>
      <h1>У Чернівцях викрили групу фальшивомонетників</h1>
      <address>
        <time datetime="2019-11-04T14:51:00+00:00">04 Nov 2019, 14:51</time>
      </address>
      <p>
        <b>У Чернівцях зловмисники використовували підроблену іноземну валюту для придбання транспортних засобів і цифрової техніки.</b>
      </p>
      <p>Про це повідомила пресслужба поліції <a href="https://cv.npu.gov.ua/news/novini/u-chernivczyax-policziya-pripinila-diyalnist-organizovanoji-zlochinnoji-grupi-falshivomonetnikiv/">Чернівецької області</a>.</p>
      <p>Згідно з повідомленням, упродовж року оперативники встановлювали учасників групи, їхні зв’язки, розподіл ролей та причетність до скоєння злочинів у сфері господарської діяльності. Співробітники Управління стратегічних розслідувань ГУНП в Чернівецькій області під процесуальним керівництвом обласної прокуратури задокументували протиправні дії десятьох місцевих жителів, віком від 19 до 39 років. Організатором злочинної групи виступив 19-річний чернівчанин.</p>
      <p>«3-го листопада співробітники Управління стратегічних розслідувань і Слідчого управління ГУНП спільно зі спецпідрозділом «КОРД» затримали організатора злочинної групи та одного з її учасників одразу після чергового збуту 2,5 тисяч підроблених доларів США. Під час затримання та проведення обшуку в автівці порушників, вилучено 27,5 тисяч доларів США з ознаками підробки.</p>
      <p>Поліцейські також здійснили низку санкціонованих обшуків за місцями проживання та в автомобілях учасників злочинної групи, а також осіб, які можуть бути причетними до їхньої протиправної діяльності. Загалом, упродовж доби поліцейські здійснили 20 обшуків, під час яких вилучено приблизно 62 тисячі доларів США, майже половина з них – з ознаками підробки. Також вилучено понад 5,5 тисяч євро та 166 тисяч гривень, здобутих злочинним шляхом, зброю та боєприпаси», – повідомляють у поліції.</p>
      <p>Обох затриманих поміщено до ізолятора тимчасового тримання. Їм оголошено про підозру у скоєнні злочину, передбаченого частиною 2 статті 199 (Виготовлення, зберігання, придбання, перевезення, пересилання, ввезення в Україну з метою використання при продажу товарів, збуту або збут підроблених грошей, державних цінних паперів, білетів державної лотереї, марок акцизного податку чи голографічних захисних елементів) Кримінального кодексу України», – повідомляють у поліції.</p>
      <p>Наразі досудове розслідування триває. Поліцейські перевіряють учасників злочинної групи на причетність до аналогічних злочинів на території Чернівецької та інших областей України, а також встановлюють інших їхніх можливих подільників.</p>
      <p><a href="https://zik.ua/news/2019/11/03/na_mykolaivshchyni_zaareshtuvaly_chotyroh_zlochyntsiv_kryminalnogo_1682685">Нагадаємо,</a> суд у Миколаєві заарештував чотирьох членів озброєного злочинного угрупування без можливості внесення застави.</p>
      <related>
        <h4>читайте також</h4>
        <a href="https://zik.ua/news/2019/10/20/u_chernivtsyah_perekryly_mizhregionalnyy_kanal_postachannya_narkotykiv_1672027"/>
        <a href="https://zik.ua/news/2019/09/21/u_chernivtsyah_netverezyy_vodiy_vihav_v_budynok_pislya_chogo_pochav_strilyaty__1651419"/>
        <a href="https://zik.ua/news/2019/08/20/u_chernivtsyah_zaminuvaly_usi_dytsadky_banky_i_kafe_1630351"/>
        <a href="https://zik.ua/news/2019/08/02/anonim_zaminuvav_vsi_dytsadky_kafe_ta_universytety_u_chernivtsyah_1618399"/>
      </related>
    </article>
  </body>
</html>