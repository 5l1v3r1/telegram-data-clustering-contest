<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/area-marina-protetta-di-milazzo-il-logo-sara-scelto-dagli-studenti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-04T14:03:35+00:00"/>
    <meta property="og:title" content="Area Marina Protetta di Milazzo. Il logo sarà scelto dagli studenti"/>
    <meta property="og:description" content="I giovani scelgono il logo dell'Area Marina Protetta di Milazzo. Sono diversi i lavori presentati dagli studenti milazzesi, che saranno poi valutati da un’apposita commissione."/>
  </head>
  <body>
    <article>
      <h1>Area Marina Protetta di Milazzo. Il logo sarà scelto dagli studenti</h1>
      <address><time datetime="2019-11-04T14:03:35+00:00">04 Nov 2019, 14:03</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Sono diversi i lavori presentati dagli studenti milazzesi, che saranno poi valutati da un’apposita commissione. Novità anche per l’affidamento del servizio contabile.</i>
      </p>
      <p>Gli studenti milazzesi coinvolti nella realizzazione del logo per l’<b>Area Marina Protetta</b>. Diversi i lavori realizzati, grazie al coinvolgimento diretto dell’istituto superiore “Renato Guttuso”, dell’agrario “F. Leonti” e dell’Itet “Leonardo Da Vinci”.</p>
      <h3>Un’identità per l’Area Marina</h3>
      <p>I lavori saranno valutati da un’apposita commissione che si riunirà il 5 novembre. Entusiasta il presidente dell’Area Marina Protetta, <b>Giovanni Mangano</b>, che nel ringraziare gli studenti ha definito questo passaggio <i>“particolarmente importante, in quanto assegna una identità all’Area Marina”</i>.</p>
      <p>Un’iniziativa dal duplice significato, dunque, che punta a radicare maggiormente sul territorio l’Area Marina pensando, al tempo stesso, all’importanza del coinvolgimento dei giovani. I cosiddetti “cittadini del domani” hanno avuto modo, infatti, di conoscere più a fondo questa realtà e di approfondire l’argomento nelle sue diverse sfaccettature.</p>
      <h3>Il bando per il servizio contabile</h3>
      <p>Novità per l’Area Marina anche per l’affidamento del servizio contabile e finanziario. Il consiglio d’amministrazione ha infatti deliberato affinché sia pubblicato l’apposito bando per l’affidamento del servizio, con scadenza fissata per il prossimo 12 novembre.</p>
    </article>
  </body>
</html>