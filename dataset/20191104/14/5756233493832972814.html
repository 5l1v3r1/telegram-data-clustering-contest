<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619860/%D8%AF%D8%B3%D8%AA%DA%AF%DB%8C%D8%B1%DB%8C-%D8%A8%D8%B1%DA%AF%D8%B2%D8%A7%D8%B1%DA%A9%D9%86%D9%86%D8%AF%DA%AF%D8%A7%D9%86-%D9%85%D9%87%D9%85%D8%A7%D9%86%DB%8C-%D9%87%D8%A7%D9%84%D9%88%D9%88%DB%8C%D9%86-%D8%AF%D8%B1-%D8%BA%D8%B1%D8%A8-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T14:51:00+00:00"/>
    <meta property="og:title" content="دستگیری برگزارکنندگان مهمانی هالووین در غرب تهران"/>
    <meta property="og:description" content="معاون اجتماعی فرماندهی انتظامی ویژه غرب استان تهران از دستگیری برگزار کنندگان مهمانی هالووین در شهر جدید پرند خبر داد."/>
  </head>
  <body>
    <article>
      <h1>دستگیری برگزارکنندگان مهمانی هالووین در غرب تهران</h1>
      <address>
        <time datetime="2019-11-04T14:51:00+00:00">04 Nov 2019, 14:51</time>
      </address>
      <p>
        <i>معاون اجتماعی فرماندهی انتظامی ویژه غرب استان تهران از دستگیری برگزار کنندگان مهمانی هالووین در شهر جدید پرند خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ مهدی سرپناه اظهارکرد: ماموران پلیس غرب استان تهران مدتی قبل از طریق منابع اطلاعاتی متوجه شدند که فردی قصد دارد تا در یکی از فست‌فودها و کافی‌شاپ‌های شهرستان پرند اقدام به برگزاری جشن هالووین کند و در همین راستا نیز اقدام به اعلام فراخوان و دعوت از افراد مختلف برای حضور در این مهمانی کرده و از آنان خواسته تا با ظاهر ترسناک در این مراسم حاضر شوند.</p>
      <p>وی با بیان اینکه در تحقیقات انجام شده صحت اطلاعات مذکور به تایید رسید، گفت:‌ در همین راستا نیز ماموران پلیس با هماهنگی مقام قضایی برای دستگیری این فرد وارد عمل شده و با حضور در محل کافی شاپ این فرد را که برگزار کننده جشن بود به همراه صاحب کافی‌شاپ دستگیر و به مقر پلیس منتقل کردند.</p>
      <p>معاون اجتماعی فرمانده انتظامی ویژه غرب استان تهران با بیان اینکه این افراد قبل از هرگونه اقدامی دستگیر شدند، گفت: این افراد قصد داشتند تا با پوشش و ظاهر ترسناک که مختص جشن هالووین است، در معابر حاضر شده و برای تفریح خود اقدام به ترساندن دیگر شهروندان کنند.</p>
      <p>به گفته سرپناه، برگزاری هرگونه مراسم غیرمجاز که باعث ایجاد وحشت مردم شده و امنیت جامعه را به مخاطره بیاندازد خلاف بوده و از سوی پلیس با آن برخورد خواهد شد.</p>
    </article>
  </body>
</html>