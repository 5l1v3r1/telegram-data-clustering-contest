<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/4/7102601/"/>
    <meta property="og:site_name" content="Європейська правда"/>
    <meta property="article:published_time" content="2019-11-04T14:30:35+00:00"/>
    <meta property="og:title" content="Сміття від &quot;Слуг народу&quot;: як екологічні законопроєкти розсварили фракцію Зеленського"/>
    <meta property="og:description" content="“Сміттєве питання” підтвердило: турборежим роботи нової Ради добігає завершення. Партія влади представила відразу три конкуруючі законопроєкти..."/>
  </head>
  <body>
    <article>
      <h1>Сміття від "Слуг народу": як екологічні законопроєкти розсварили фракцію Зеленського</h1>
      <address><time datetime="2019-11-04T14:30:35+00:00">04 Nov 2019, 14:30</time> by <a rel="author" href="https://www.eurointegration.com.ua/authors/marcynovskiy/" target="_blank">Анатолій Марциновський</a></address>
      <p>У парламентському комітеті з питань енергетики та житлово-комунальних послуг взялися за обговорення нових законопроєктів щодо поводження з відходами. Новина, здавалося б, чудова для країни, буквально заваленої сміттям і практично не здатної його переробляти чи повторно використовувати.</p>
      <p>Однак наразі ситуація із проєктами більше насторожує, аніж обнадіює.</p>
      <p>Партія влади представила їх відразу три. Однак така внутрішня конкуренція у лавах "Слуги народу" цього разу не тішить.</p>
      <p>Принаймні, очевидними є дві небезпеки. Перша – затягування з ухваленням потрібних країні рішень. Друга – поява у майбутньому законодавстві лобістських положень, що не відповідають європейським стандартам та потребам України.</p>
      <h3>Конкуренція серед "Слуг"</h3>
      <p>Питання поводження з відходами обговорювали минулого тижня у Раді у рамках круглого столу. Перша публічна дискусія про законопроєкти з цього приводу виявилася зовсім не нудною.</p>
      <p><i>"Авторів можна було би пропустити через детектор брехні. Подивимося, хто відстоює лобістські закони",</i> – напівжартома зауважив ближче до завершення засідання його модератор, народний депутат від "Слуги народу" Олександр Юрченко. Він очолює підкомітет з питань поводження з відходами, який і організував цей захід.</p>
      <p>Жарти про детектор брехні звучать по-особливому після того, як <a href="https://www.epravda.com.ua/publications/2019/10/22/652852/">низку нардепів-"слуг" звинуватили</a> у підтримці корупційних схем Антона Яценка і змусили пройти дослідження на поліграфі.</p>
      <p>Отже, є три гостро конкуруючі законопроєкти – <a href="http://w1.c1.rada.gov.ua/pls/zweb2/webproc4_1?pf3511=66998">основний</a> і два альтернативних (<a href="http://w1.c1.rada.gov.ua/pls/zweb2/webproc4_1?pf3511=67094">1</a>, <a href="http://w1.c1.rada.gov.ua/pls/zweb2/webproc4_1?pf3511=67116">2</a>). Всі три подані від депутатів фракції "Слуга народу". Це чи не перший випадок аж такої законотворчої неузгодженості всередині правлячої партії.</p>
      <p>Лідери та частина співавторів цих законопроєктів досить вороже налаштовані одні до одних.</p>
      <aside>Публічно прозвучали звинувачення в лобізмі чиїхось інтересів.</aside>
      <p>А склад авторських груп заплутує ще більше. Наприклад, Олександр Юрченко є серед авторів першого альтернативного законопроєкту, і він же – головний автор другого. А скандально відомий депутат Олександр Дубінський примудрився опинитися в авторських колективах основного законопроєкту та другого альтернативного.</p>
      <p>Основний законопроєкт, №2207, був зареєстрований 3 жовтня. Перший альтернативний – 16-го, а відразу ж після нього, в останній день дозволеного на це 14-денного терміну, зареєстрували другий альтернативний.</p>
      <p>Такі от маневри дали старт історії, яка ризикує стати далеко не "турборежимною".</p>
      <p>І це при тому, що проблема поводження з відходами потребує вирішення ще "на позавчора". Ухвалення рамкового закону про відходи передбачено Угодою про асоціацію з ЄС. Розв’язати проблему сміття обіцяли у передвиборчих програмах і теперішній президент Зеленський, і партія "Слуга народу".</p>
      <h3>Уроки історії</h3>
      <p><a href="https://www.civic-synergy.org.ua/wp-content/uploads/2018/04/SHHo-daye-asotsiatsiya-z-YES_Upravlinnya-vidhodamy-ta-resursamy.pdf">Згідно з Угодою про асоціацію</a>, ухвалити базований на Директиві № 2008/98/ЄС рамковий закон про відходи Україна повинна була ще до 1 листопада 2017 року.</p>
      <p>Законопроєктів на цю тему з євроінтеграційними гаслами за <a href="https://www.eurointegration.com.ua/experts/2017/02/22/7061827/">минулі роки було немало</a>.</p>
      <p>Однак вони або взагалі не відповідали положенням директив Євросоюзу, або відповідали частково. На жаль, це поширений прийом, про який ЄвроПравда не раз писала за часів Верховної ради минулого скликання – коли під виглядом виконання Угоди про асоціацію в законопроєкт зашивають норми, що зводять нанівець потрібну країні "європейськість", але водночас задовольняють бізнес-інтереси певних осіб чи груп.</p>
      <p><i>"П’ять років закон не ухвалювали через лобізм з боку Ігоря Тинного",</i> - заявив на самому початку парламентської дискусії народний депутат Олександр Маріковський, звинувативши у лобізмі також Американську торгівельну палату, членами якої є бізнеси, що виробляють товари з високим питомим вмістом відходів. Маріковський представляє групу авторів альтернативного законопроєкту 2207-1.</p>
      <p>Прізвище Тинного під час цієї дискусії лунало неодноразово. Та й поза нею від представників старої урядової команди та експертного середовища доводилося чути, що його вважають серйозною перешкодою в запровадженні європейських правил у сфері поводження з відходами. Зокрема, Тинному дорікають, що бізнесмен зацікавлений в орієнтації галузі на спалення відходів. <i>"Роздільне збирання відходів у розв’язанні цієї проблеми особливої ролі не зіграє,</i> – переконував він торік у <a href="https://www.epravda.com.ua/columns/2017/12/4/631838/">статті для "Економічної правди"</a>. –<i> У європейських країнах повторному використанню підлягає лише 20-25% відходів, решту все одно спалюють чи переробляють в енергію".</i></p>
      <aside>Однак ці показники не відповідають реальності.</aside>
      <p><a href="https://ec.europa.eu/eurostat/statistics-explained/index.php/Municipal_waste_statistics#Municipal_waste_treatment">За даними Євростату</a>, у 2017 році понад 46% муніципальних відходів було перероблено або компостовано. Саме ці напрямки є пріоритетом для Євросоюзу і мають стати такими для України відповідно до Угоди про асоціацію.</p>
      <p>Та повернімося до української історії. Хай і запізно, але минулий уряд разом із профільними екологічними громадськими організаціями все ж подав <a href="https://w1.c1.rada.gov.ua/pls/zweb2/webproc4_1?pf3511=66122">законопроєкт "Про управління відходами"</a>, який відповідав директивам ЄС і був погоджений з міжнародними партнерами. Щоправда, в парламент законопроєкт надійшов на початку липня 2019 року – отже, враховуючи дострокові вибори, зовсім не мав шансів на ухвалення.</p>
      <p>Втім, ці напрацювання не пропали. Принаймні, хочеться на це сподіватися.</p>
      <h3>На роздоріжжі трьох проєктів</h3>
      <p>Загалом, усі три законопроєкти є величезними комплексними документами обсягом близько 60-70 сторінок кожен. Аналіз відповідності кожного з них Угоді про асоціації є непростим завданням та потребує висновків профільних експертів. Зрештою, представники авторських колективів домовилися створити зведену таблицю, аби можна було провести порівняльний аналіз. Також усі вони чекають на висновки головного науково-експертного управління Верховної ради.</p>
      <p>Втім, виконавчий директор організації "Екологія-Право-Людина" Олена Кравченко вже зараз стверджує, що з трьох проєктів лише перший альтернативний (2207-1) цілком відповідає профільній директиві ЄС і спрямований саме на побудову європейської системи управління відходами в Україні.</p>
      <p>Власне, його основою і став проєкт від минулого уряду. До нього, як кажуть автори, додали те, що не мало шансів пройти за минулої влади. Наприклад, жорсткішими стали положення у частині дозвільної системи.</p>
      <p>Разом із тим, вже зараз можна виокремити деякі важливі для розуміння подальшого процесу факти, на які звертають увагу причетні до теми фахівці або ж які просто є очевидними.</p>
      <p>Зокрема, те, що згаданий вище бізнесмен Ігор Тинний є дуже близьким до теперішнього міністра енергетики та захисту довкілля Олексія Оржеля. Вони створювали Українську асоціацію відновлюваної енергетики та тривалий час працювали разом.</p>
      <p>Це – одна з підстав його критики з боку частина фракції "Слуга народу". Нещодавно народна депутатка Ольга Василевська-Смаглюк <a href="https://www.facebook.com/photo.php?fbid=10157867324344078&amp;set=a.10150098206169078&amp;type=3&amp;theater">публічно звинуватила</a> міністра у "співпраці" з бізнесменом, заявивши, що "саме Тинний за дорученням Оржеля затверджує претендентів на агентства, які входять до сфери управління Мінекоенерго".  Василевську-Смаглюк зазвичай зараховують до "групи Дубінського" у ВР.</p>
      <aside>Відчутно бракує публічної позиції профільного міністерства.</aside>
      <p>Варто було би чекати, що міністерство підтримує "перший альтернативний" проєкт, який напрацьований попередниками – але чітких заяв на його підтримку від міністерства немає, попри суперечку з цього приводу в партії влади. За інформацією ЄвроПравди, цей проект, доопрацьований командою реформ колишнього Мінприроди (ця структура досі діє в нинішньому міністерстві) був готовий ще на початку вересня – однак ходу в міністерстві йому чомусь не дали.</p>
      <p>Переважно саме про цей проєкт, що зареєстрований за №2207-1, понад дві години говорили на зустрічі у ВР.</p>
      <p>Його положення відтворюють стандарти ЄС у питаннях ієрархії поводження з відходами, розширеної відповідальності виробника, запровадження принципу "забруднювач платить", дозвільної системи тощо. Передбачається, що до законопроєкту буде підготовлено низку вузькоспеціалізованих законів: про <a href="http://w1.c1.rada.gov.ua/pls/zweb2/webproc4_1?pf3511=67236">батареї та акумулятори</a>, відходи <a href="http://w1.c1.rada.gov.ua/pls/zweb2/webproc4_1?pf3511=67234">електричного та електронного обладнання</a>, відходи упаковки тощо.</p>
      <p>Тобто передбачено ґрунтовну всеосяжну реформу за зразком Євросоюзу. Водночас до 2207-1 є низка слушних зауважень, в тому числі від представників органів місцевої влади.</p>
      <p>Інші законопроєкти за браком часу так детально не обговорювали. Однак експерти-екологи стверджують, що в них є низка суттєвих проблем.</p>
      <p>Зокрема, пов’язаних зі спалюванням сміття.</p>
      <p>Законопроєкт 2207 взагалі не містить вимог до умов спалювання та до обладнання. 2207-1 відтворює положення Директиви ЄС, у 2207-2 вимоги також прописано непогано. Температурний режим є критично важливим, оскільки високі температури мінімізують потрапляння в атмосферу шкідливих речовин при спалюванні певних відходів. Але чим вищі вимоги до температури роботи сміттєспалювальних заводів – то більше коштів їхні власники мусять вкладати в обладнання та технології.</p>
      <p>У законопроєкті 2207-2 дуже мало уваги приділено розширеній відповідальності виробника (РВВ).</p>
      <aside>Це – один з найважливіших принципів управління відходами у ЄС.</aside>
      <p>За ним виробники продукції несуть відповідальність і за відходи з неї; приміром, виробники напоїв у пляшках мають збирати ці пляшки на переробку, або ж будуть зобов’язані сплатити екологічний збір за їхню утилізацію.</p>
      <p>В основному та першому альтернативному законопроєктах РВВ розписано дуже ґрунтовно.</p>
      <p>Ще одна відмінність проєктів – у кількості категорій сміття для сортування. В основному їх чотири, в "першому альтернативному" – шість (а що більше сортуєш, то менше спалюєш). Законопроєкти також відрізняються положеннями щодо надання дозволів та ліцензій – це теж може бути суттєвим і таким, що впливатиме на ефективність функціонування системи.</p>
      <h3>Позиція Ігоря Тинного</h3>
      <p>Оскільки в тексті неодноразово з'являється прізвище Тинного, і автори кількох проєктів виступили зі звинуваченнями на адресу бізнесмена, ЄвроПравда зв’язалася також із ним.</p>
      <p>Ігор Тинний заперечив свій вплив на зміст будь-якого з трьох законопроєктів, але виявився обізнаним про їхній зміст.</p>
      <p><i>"Мені видається безглуздим, що одна партія зареєструвала три законопроєкти, не розібравшись, поспіхом, без обговорення,</i> – каже підприємець. – <i>Особисто я жодного з цих проєктів не писав і не пишу, але протягом багатьох років намагаюся сприяти в ухваленні належного законодавства. Тому я зустрічався зі співавторами законопроєктів, і ми їх аналізували. У живому спілкуванні принаймні двоє визнали, що є недоліки і треба їх доопрацьовувати. Оце і є мій ступінь впливу".</i></p>
      <p>Ігор Тинний додає, що у кожному з трьох законопроєктів є ідеї, які йому імпонують – а є й такі, що не подобаються.</p>
      <aside>Примітно, що заяви бізнесмена повністю суперечать тому, в чому його звинувачують.</aside>
      <p>Зокрема, однією з основних його претензій до "основного" проєкту 2207 (у лобіюванні якого його звинувачують у фракції "Слуга народу") є саме відсутність там вимог до температурного режиму спалювання.</p>
      <p>Тинний виступає за запровадження розширеної відповідальності виробника і за ухвалення низки спеціалізованих законів на додачу до рамкового (тобто те, що просуває "експертний" проєкт 2207-1), однак вважає, що всі вони мають запрацювати одночасно.</p>
      <p>Ігор Тинний наголошує, що без законодавства, яке повністю відповідатиме директивам ЄС, в українську сферу поводження з відходами не прийде серйозний європейський інвестор.</p>
      <p>Варто зазначити, що бізнесмен підтвердив зв’язок з міністром енергетики та захисту довкілля Олексієм Оржелем і не заперечив, що з ним радяться щодо персоналій у керівництві в українських державних компаніях енергетичного сектора, ситуацію в яких він добре знає. Однак він запевняє, що не використовує це для просування власних інтересів.</p>
      <p><i>"Ми п’ять років працювали разом, регулярно спілкуємося,. Ви ж радитеся з тими, кому довіряєте?</i> – каже бізнесмен. –<i> Той факт, що міністр зі мною товаришує, дратує тільки одну групу людей – пов’язаних з олігархом Коломойським".</i></p>
      <p>Варто додати, що  і Дубінського, і Василевську-Смаглюк зазвичай зараховують до умовної "групи Коломойського" в парламенті.</p>
      <h3>Що далі?</h3>
      <p>Перспективи наразі не надто зрозумілі.</p>
      <p>Автори законопроєктів домовилися продовжити дискусію – однак результативною вона може бути лише за відмови від лобіювання чиїхось приватних інтересів, якщо таке справді є.</p>
      <p>Інакше наслідком буде повторення попередньої ситуації: урядовці та законотворці роками товктимуть воду в ступі, а Україна тим часом все більше перетворюватиметься на великий смітник.</p>
      <p>Не зрозуміло, що буде далі із цими трьома законопроєктами технічно. Наразі не схоже, що хтось збирається відмовитися від свого варіанта. Цілком можливо, на перше читання у сесійну залу парламенту підуть усі три – тоді, знову ж, шанси на якісний закон значно зменшуються. Тим більше – зважаючи на вагу лобістів.</p>
      <p>Та є те, що радикально відрізняє ситуацію від попередніх років.</p>
      <p>Відповідальність за надзвичайно потрібну Україні реформу – або за її провал – тепер повністю та неподільно лежить на партії влади.</p>
      <p>А отже, для "Слуги народу" ця надзвичайно потрібна і водночас дуже чутлива реформа стане серйозним тестом: чи справді вони відрізняються від тих, кого "зробили разом"?</p>
      <p>
        <b>
          <i>Автор: Анатолій Марциновський,</i>
        </b>
      </p>
      <p>
        <b>
          <i>"Європейська правда"</i>
        </b>
      </p>
      <p>
        <i>Матеріал підготовлений "Європейською правдою" в рамках фінансованого Європейським Союзом проєкту Keeping Focus on Reforms Ahead of Elections and Beyond. Оцінки та думки журналістів та дописувачів ЄП можуть не збігатися з позицією Євросоюзу</i>
      </p>
      <related>
        <a href="https://www.eurointegration.com.ua/articles/2019/10/23/7102206/"/>
        <a href="https://www.eurointegration.com.ua/articles/2019/10/15/7101889/"/>
      </related>
    </article>
  </body>
</html>