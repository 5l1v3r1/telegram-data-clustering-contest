<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/pristayko-rozpoviv-chim-vazhlive-rozvedennya-v-petrivskomu-328417_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T14:04:00+00:00"/>
    <meta property="og:title" content="Пристайко розповів, чим важливе розведення в Петрівському"/>
    <meta property="og:description" content="Україна завершує підготовку до проведення саміту нормандської четвірки."/>
  </head>
  <body>
    <article>
      <h1>Пристайко розповів, чим важливе розведення в Петрівському</h1>
      <h2>Україна завершує підготовку до проведення саміту нормандської четвірки.</h2>
      <address>
        <time datetime="2019-11-04T14:04:00+00:00">04 Nov 2019, 14:04</time>
      </address>
      <p>Успішне розведення військ у Петрівському на Донеччині завершить виконання умов для <b><a href="https://dt.ua/POLITICS/datu-normandskogo-samitu-viznachaye-rosiya-pristayko-328239_.html">проведення саміту в "нормандському форматі"</a></b>, повідомив на брифінгу 4 листопада міністр закордонних справ України Вадим Пристайко.</p>
      <p>Розведення на ділянці №3 мало розпочатися сьогодні, але зірвалося через регулярні обстріли бойовиків. Аби процес розпочався, потрібні сім днів дотримання на ділянці режиму припинення вогню.</p>
      <p>"За нашими оцінками розведення мало початися саме сьогодні. Але кілька днів тому були обстріли в зоні розведення. Не просто в районі десь там, а в конкретній зоні розведення, що було зафіксовано також місією ОБСЄ. Тому ми були змушені перенести це розведення... Цим розведенням ми завершимо всі передумови для зустрічі "нормандської четвірки", - зазначив Пристайко.</p>
      <p>За його словами, президенти України, Франції та Німеччини готові до проведення саміту, пише "<a href="https://www.rbc.ua/rus/news/pristayko-obyasnil-perenos-razvedeniya-sil-1572864075.html">РБК-Україна</a>".</p>
      <p>"Ми розраховуємо, що РФ цього разу все ж знайде час для того, щоб чотири лідери зустрілися. Наші німецькі та французькі колеги вже готові до цієї зустрічі. Очевидно, що президент Зеленський теж готовий до цієї зустрічі", - додав міністр.</p>
      <p>Президент РФ Володимир Путін не брав участі в роботі "нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <p>Нагадаємо, 1 листопада, <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. Влітку цього року відбулося розведення військ поблизу Станиці Луганської.</p>
      <p>Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p>Докладніше читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>