<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-suditimut-seriynogo-vikradacha-motocikliv-637593.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T14:50:41+00:00"/>
    <meta property="og:title" content="У Києві судитимуть серійного викрадача мотоциклів"/>
    <meta property="og:description" content="Зловмисник лише у жовтні викрав у киян чотири мотоцикли"/>
  </head>
  <body>
    <article>
      <h1>У Києві судитимуть серійного викрадача мотоциклів</h1>
      <address>
        <time datetime="2019-11-04T14:50:41+00:00">04 Nov 2019, 14:50</time>
      </address>
      <h4>Зловмисник лише у жовтні викрав у киян чотири мотоцикли</h4>
      <p>Київською місцевою прокуратурою №9 скеровано до Солом’янського районного суду міста обвинувальний акт відносно зловмисника, який «спеціалізувався» на викраденні мотоциклів.</p>
      <p>Про це <a href="https://www.facebook.com/kyiv.gp.gov.ua/">повідомляє</a> пресслужба столичної прокуратури.</p>
      <p>Як встановлено слідством, упродовж жовтня 2019 року раніше судимий за аналогічні злочини чоловік викрав у мешканців Києва 4 мотоцикли, завдавши потерпілим майнової шкоди на суму близько 235 тис. гривень.</p>
      <p>Викрадені мотоцикли зловмисник переховував у занедбаному гаражі, де їх переробляв для подальшого продажу.</p>
      <p>Дії правопорушника кваліфіковано за ч 2 ст. 289 (незаконне заволодіння транспортним засобом) КК України.</p>
      <p>На даний час підозрюваний під вартою очікує судового розгляду.</p>
      <p>За вчинене йому загрожує від 5 до 8 років позбавлення волі.</p>
      <p>Як повідомлялося, у смт Калинівка Броварського району Київщини <a href="https://glavcom.ua/kyiv/news/na-kijivshchini-chetvero-molodikiv-pobili-cholovika-i-vikrali-yogo-avto-637533.html">четверо молодиків нахабно заволоділи автомобілем, побивши та відібравши ключі у власника. </a>Поліція знайшла автомобіль і затримала викрадачів.</p>
      <related>
        <a href="https://glavcom.ua/kyiv/news/u-kijevi-policiya-zatrimala-vikradacha-avto-foto-video-636888.html"/>
      </related>
    </article>
  </body>
</html>