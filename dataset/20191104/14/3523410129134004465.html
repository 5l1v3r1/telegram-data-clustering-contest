<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638096/%D8%B2%D8%B9%D9%81%D8%B1%D8%A7%D9%86-%D8%A7%D9%85%D8%B3%D8%A7%D9%84-%DB%B5-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A7%D8%B1%D8%B2%D8%A7%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:23:00+00:00"/>
    <meta property="og:title" content="زعفران امسال ۵ میلیون تومان ارزان شد"/>
    <meta property="og:description" content="مدیرعامل سازمان تعاون روستایی گفت: در سال زراعی گذشته با عنایت به نوسانات ارزی، قیمت هر کیلوگرم زعفران نگین حدود ۱۳ میلیون تومان بود."/>
  </head>
  <body>
    <article>
      <h1>
        <a href="https://www.bultannews.com/fa/news/638096/%D8%B2%D8%B9%D9%81%D8%B1%D8%A7%D9%86-%D8%A7%D9%85%D8%B3%D8%A7%D9%84-%DB%B5-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A7%D8%B1%D8%B2%D8%A7%D9%86-%D8%B4%D8%AF">زعفران امسال ۵ میلیون تومان ارزان شد</a>
      </h1>
      <h2>مدیرعامل سازمان تعاون روستایی گفت: در سال زراعی گذشته با عنایت به نوسانات ارزی، قیمت هر کیلوگرم زعفران نگین حدود ۱۳ میلیون تومان بود.</h2>
      <address><time datetime="2019-11-04T14:23:00+00:00">04 Nov 2019, 14:23</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین شیرزاد رئیس هیئت مدیره و مدیرعامل سازمان مرکزی <b>تعاون روستایی</b> ایران با اشاره به اینکه <b>زعفران</b> اصیل ایرانی، محصولی منحصرفرد با ارزش‌های جهانی بوده که حفظ جایگاه تاریخی و بین‌المللی آن در رأس سیاست‌های<b> وزارت جهاد کشاورزی</b> و سازمان مرکزی تعاون روستایی ایران قرار دارد، اظهار داشت: در سال زراعی گذشته با عنایت به نوسانات ارزی، قیمت هر کیلوگرم زعفران نگین حدود 13 میلیون تومان بوده ولی در سال جاری این رقم به پایین تر از 8 میلیون تومان تنزل یافته که متاسفانه ملاحظه گردیده منشاء این کاهش شدید قیمت در خارج از کشور و با ترفندهای دامپینگی دلالان بین‌المللی بوده است.</p>
      <p>شیرزاد در ادامه افزود: با پیگیری به عمل آمده توسط وزارت متبوع و سازمان مرکزی تعاون روستایی و همچنین تلاش‌های مجدانه نمایندگان مردم شهرستانهای تولیدکننده زعفران در مجلس شورای اسلامی، هماهنگی لازم با سازمان برنامه بعمل آمده و با ابلاغ وزیر محترم جهاد کشاورزی در تاریخ 1398/8/8 طرح خرید حمایتی زعفران از کشاورزان کلید خورده است.</p>
      <p>این مقام مسئول در ارتباط با چشم انداز مداخله هدفمند وزارت جهاد کشاورزی و سازمان مرکزی تعاون روستایی در بازار زعفران کشور تصریح کرد: بازیابی و تثبیت مرجعیت قیمت زعفران در ایران برای بازارهای بین‌المللی به جای تبعیت از قیمتهای کاذب، تناسب جایگاه تجاری با جایگاه تولید و صادرات زعفران ایران در دنیا و کاهش آثار رقابت مخرب تجار غیرحرفه ای در بازارهای هدف صادراتی از جمله اهداف مهم این طرح حمایتی به حساب می‌آید.</p>
      <p>شیرزاد در ادامه با تشریح اقدامات اجرایی انجام شده در روزهای اخیر در چارچوب ابلاغیه وزیر جهادکشاورزی یادآور شد: این سازمان بلافاصله پس از دریافت ابلاغیه، بدوا" با تدوین و تصویب دستورالعمل اجرایی خرید حمایتی زعفران، نسبت به استقرار 18 مرکز خرید در شهرستان های زعفران خیز استان‌های خراسان رضوی و جنوبی اقدام نموده که خوشبختانه طی یکی دو روز اخیر، با تنها خرید حمایتی 2 تن زعفران، شاهد تعدیل قیمت این محصول در بازار و نزدیک شدن به قیمت‌های حمایتی بوده‌ایم.</p>
      <p>وی همچنین در خصوص تأمین مالی و نحوه اجرای عملیات طرح خاطرنشان کرد: به استناد بند 10 ابلاغیه وزیر و مفاد دستورالعمل تنظیمی، ضمن تشکیل کارگروه های استانی در قطب‌های تولید زعفران با مسئولیت رئیس سازمان جهاد کشاورزی استان، دبیری تعاون روستایی و عضویت نمایندگان سازمان‌های صنعت، معدن و تجارت و نظام صنفی کشاورزی، نسبت به انتخاب مباشر خرید از بین اتحادیه‌ها و تعاونی‌های روستایی و کشاورزی و انجام اقدامات نظارتی و اجرایی مبادرت خواهد شد. ضمن آنکه بر اساس تأکید وزیر محترم، اولویت خرید زعفران از کشاورزان با بخش خصوصی بوده و نقش کارگروه خرید حمایتی، تعیین قیمت‌های منصفانه و رصد قیمت‌ها به منظور ایجاد تعادل و پر کردن خلأهای ناشی از نوسانات بازاری خواهد بود.</p>
      <p>مدیرعامل سازمان مرکزی تعاون روستایی ایران با تشریح کامل شیوه خرید حمایتی شامل؛ حمل و نقل، انبارداری و بیمه گری محصول خریداری شده اعلام داشت: همانند سال گذشته و به تأسی از شیوه موفق استفاده از ابزار بورس در خرید و فروش زعفران، مطابق دستورالعمل مربوطه، کشاورزان زعفران کار با اخذ معرفینامه از مدیریت جهاد کشاورزی شهرستان مربوط و تعیین میزان محصول قابل تحویل، به یکی از انبارهای بورس کالای ایران، تأیید شده ازجانب کارگروه مراجعه نموده و پس از انجام آزمایش کیفی محصول و تایید انطباق آن با استاندارد ابلاغی قبض انبار به نام کشاورز صادر خواهد شد.</p>
      <p>بنابراین گزارش بر اساس تصمیم کمیته فنی نرخ گذاری زعفران، برای خریدهای حمایتی هر کیلو گرم زعفران نگین، معادل 10 میلیون و پانصدهزار تومان، شبه نگین به قیمت 9 میلیون و پانصدهزار تومان، زعفران رشته‌ای درجه یک 9 میلیون و رشته‌ای درجه دو معادل 8 میلیون و دویست هزار تومان تعیین شده و زمان اجرای طرح از 1398/8/8 لغایت 1398/9/30 خواهد بود. انتظار می رود با توجه به شرایط مناسب سال جاری نظیر حمایت‌های آموزشی - ترویجی وزارت جهاد کشاورزی همراه با بارش های مطلوب سال زراعی، تولید محصول زعفران امسال به حدود 500 تن بالغ گردد.</p>
      <p>انتهای پیام/</p>
    </article>
  </body>
</html>