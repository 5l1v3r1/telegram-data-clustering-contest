<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638091/%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%DB%8C%DA%A9-%DA%A9%D8%A7%D9%BE%DB%8C%D8%AA%D9%88%D9%84%D8%A7%D8%B3%DB%8C%D9%88%D9%86-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%85%D8%A7-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:19:00+00:00"/>
    <meta property="og:title" content="تحریم‌های آمریکا یک کاپیتولاسیون جدید برای ما است"/>
    <meta property="og:description" content="سخنگوی دولت گفت: تحریم‌های آمریکا کاپیتولاسیون جدیدی برای ما محسوب می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/638091/%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%DB%8C%DA%A9-%DA%A9%D8%A7%D9%BE%DB%8C%D8%AA%D9%88%D9%84%D8%A7%D8%B3%DB%8C%D9%88%D9%86-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%85%D8%A7-%D8%A7%D8%B3%D8%AA">تحریم‌های آمریکا یک کاپیتولاسیون جدید برای ما است</a>
      </h1>
      <h2>سخنگوی دولت گفت: تحریم‌های آمریکا کاپیتولاسیون جدیدی برای ما محسوب می‌شود.</h2>
      <address><time datetime="2019-11-04T14:19:00+00:00">04 Nov 2019, 14:19</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، علی ربیعی سخنگوی دولت امروز(دوشنبه) در نشست خبری ضمن گرامیداشت یوم الله ۱۳ آبان، گفت:  ۱۳ آبان سال ۱۳۴۳ از سخنرانی استکبارستیزانه امام خمینی(ره) علیه کاپیتولاسیون و برای استقلال و غرور ایرانی آغاز می‌شود و در دوران اخیر به دور جدیدی از فشارهای آمریکا علیه ملت ایران باز می گردد.</p>
      <p>وی افزود: این بار هم آمریکایی‌ها در ۱۳ آبان ۹۶ تحریم‌های ظالمانه و بی سابقه خود را آغاز کردند؛ هم فشار اقتصادی، هم جنگ اقتصادی و روانی. اگر صفت بی سابقه را برای تحریم های ۹۶ به بعد بکار می بریم برای این است که هم زندگی روزمره ایرانیان و هم روان جامعه ایران را مورد هدف قرار دادند.</p>
      <p>سخنگوی دولت تاکید کرد: این تحریم‌ها کاپیتولاسیون جدیدی برای ما محسوب می‌شود. حجت ما برای روز ۱۳ آبان که روز ملی مبارزه با استکبار است، کودتای ۲۸ مرداد نیز هست. سال‌ها کمک‌های نظامی به صدام در هشت سال جنگ تحمیلی، ساقط کردن هواپیمای مسافربری و کشتار مردم بیگناه ایران، کارشکنی و اعمال فشارهای غیر انسانی و غیر بشری به ملت ایران در دوره‌های مختلف حجت هایی است که ما امروز را روز مبارزه با استکبار نامیدیم.</p>
      <p>ربیعی تاکید کرد: ۱۳ آبان از منظر ما نمادی از ظلم و جنایت یک دولت زورگو بر ملتی حق‌طلب و با عزت است، عزتی که آمریکایی‌ها می خواستند با کاپیتولاسیون آن را له و زایل کنند، تصور آمریکایی‌ها در آن روز این بود که یک ملت استثنایی هستند و این حق را دارند که در هر جایی از دنیا دست به دست ظلم و ستم بزنند هیچ سیستم قضایی جز کشور خودشان حق محاکمه آنها را نداشته باشد.</p>
      <p>وی افزود: مشکل اصلی آمریکا هنوز هم همین حس استثناپنداری، خودبرتربینی مستکبرانه و خودستایی آمریکایی است که تا امروز هم ادامه دارد.</p>
      <p>سخنگوی دولت تاکید کرد: امروز شکل دیگری از کاپیتولاسیون را شاهد هستیم. عمده اقدامات اخیر واشنگتن در خروج از سلسله‌ای از توافقات بین‌المللی از جمله برجام و زیر پاگذاشتن حقوق ملت‌ها و دولت‌های جهان ناشی از همین احساس است که تا به امروز ادامه داشته است و به طرز حیرت‌انگیزی دولت آمریکا به خود اجازه می‌دهد که قوانین بین المللی را زیر پا بگذارد گذارد و بدترین جنایت ها را علیه ملت ها بدون بیم از پیگرد بین المللی مرتکب شود.</p>
      <p>ربیعی خاطرنشان کرد: همه اقشار اجتماعی با پیشتازی جنبش دانشجویی ایرانی زخم خورده و رنجور از همین خوی استکباری آمریکا بود که احساسات انقلابی خود را در ۱۳ آبان ۵۸ بروز داد، آنچه در آن روزها گذشته است هنوز مورد استناد آمریکایی‌ها است اما هرگز به جامعه و افکار عمومی خود توضیح نمی‌دهند که علل و ریشه‌های این اقدام در رفتارهای آمریکا نهفته است.</p>
      <p>وی تاکید کرد: آمریکا همزمان با سالگرد ۱۳ آبان مدعی شده است که چهلمین سالگرد ۱۳ آبان یادآور رفتارهای بدخواهانه رژیم ایران است، اما به واقع چه کسی رفتار بدخواهانه دارد؟ آنکه تحریم غذایی و دارویی و محدودسازی حق زندگی و حق معطوف به سلامت شهروندان ایرانی را به یک ابزار جنگی و تروریستی به منظور شوراندن ملت و کشاندن تحریم زدگان به براندازی تبدیل کرده یا آن ملت که در دفاع از حق زندگی، صلح و مقاومت ملی، اهداف خود را پیش می‌برد.</p>
      <p>سخنگوی دولت تصریح کرد: ۱۳ آبان ۵۸ مرحله نوینی از اعتلای انقلاب اسلامی ما بود، در چنین روزی رژیم دیکتاتوری شاه به روی تظاهرکنندگان که دارای ترکیب جوان و دانش آموزی بودند، آتش گشود.</p>
    </article>
  </body>
</html>