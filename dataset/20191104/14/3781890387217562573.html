<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740002"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T14:29:00+00:00"/>
    <meta property="og:title" content="มาเธอร์แคร์ม้วนเสื่อตกงานกว่า2,000คน"/>
    <meta property="og:description" content="บริษัทค้าปลีกผลิตภัณฑ์สำหรับเด็กเล็กและเด็กทารก 'มาเธอร์แคร์' แห่งสหราชอาณาจักร ยื่นขอคุ้มครองล้มละลาย เมื่อวันจันทร์ ส่งผลให้พนักงานกว่า 2,000 คน เสี่ยงตกงานในอนาคตอันใกล้"/>
  </head>
  <body>
    <article>
      <h1>มาเธอร์แคร์ม้วนเสื่อตกงานกว่า2,000คน</h1>
      <address>
        <time datetime="2019-11-04T14:29:00+00:00">04 Nov 2019, 14:29</time>
      </address>
      <p>
        <b>บริษัทค้าปลีกผลิตภัณฑ์สำหรับเด็กเล็กและเด็กทารก "มาเธอร์แคร์" แห่งสหราชอาณาจักร ยื่นขอคุ้มครองล้มละลาย เมื่อวันจันทร์ ส่งผลให้พนักงานกว่า 2,000 คน เสี่ยงตกงานในอนาคตอันใกล้</b>
      </p>
      <p>สำนักข่าวเอเอฟพีรายงานจากกรุงลอนดอน สหราชอาณษจักร เมื่อวันที่ 4 พ.ย. ว่า ห้างสาขา 79 แห่งทั่วเกาะอังกฤษของมาเธอร์แคร์ แบรนด์ดังระดับโลกที่เปิดกิจการมา 58 ปี ประสบปัญหาการเงินมานานหลายปี เมื่อเดือน มี.ค.ต้นปีนี้ มาเธอร์แคร์รายงานผลประกอบการ มีกำไรสุทธิ 28.3 ล้านปอนด์อังกฤษ (1,100 ล้านบาท) จากห้างสาขากว่า 1,000 แห่งทั่วโลก แต่ขาดทุน 36.3 ล้านปอนด์ (1,410 ล้านบาท) จากห้างสาขาทั่วสหราชอาณาจักร ในปีการเงินเดียวกัน<br/><br/>แถลงการณ์ของบริษัทมาเธอร์แคร์ กล่าวว่า การเจรจากับหุ้นส่วนหลายราย ไม่ประสบความสำเร็จ เกี่ยวกับผลประกอบการในสหราชอาณาจักร นับตั้งแต่เดือน พ.ค. 2561 ซึ่งบริษัทปิดห้างสาขา 55 แห่งในปีที่ผ่านมา<br/><br/>ทางด้านนักวิเคราะห์การเงินกล่าวว่า ปัญหาของมาเธอร์แคร์เกิดจาก ความล่าช้าในการพัฒนาปฏิบัติการออนไลน์ และการรณรงค์ด้านการตลาดไม่ประสบความสำเร็จ<br/><br/>หลายบริษัทผลิตภัณฑ์เก่าแก่ของอังกฤษ ต่างล้มหายตายจาก เนื่องจากการแข่งขันจากกลุ่มค้าปลีกยักษ์ใหญ่เงินทุนสูง และยักษ์ใหญ่ออนไลน์ เช่น แอมะซอน นอกจากนั้น ความพยายามปรับโครงสร้างของบริษัทเหล่านี้ยังถูกขัดขวาง จากความไม่เต็มใจทุ่มเงินลงทุนในอังกฤษของนักลงทุน เนื่องจากความไม่แน่ใจในวิกฤติเบร็กซิต.<br/><br/>ภาพ - AFP<br/> </p>
    </article>
  </body>
</html>