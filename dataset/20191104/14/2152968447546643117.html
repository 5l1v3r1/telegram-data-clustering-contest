<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/04/sydiat-student-i-bezraboten-za-syuchastie-v-telefonna-izmama.428521"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T14:30:00+00:00"/>
    <meta property="og:title" content="Съдят студент и безработен за съучастие в телефонна измама"/>
    <meta property="og:description" content="Изработили на ало-мафията над 30 000 лева | Dnes.bg"/>
  </head>
  <body>
    <article>
      <h1>Съдят студент и безработен за съучастие в телефонна измама</h1>
      <h2>Изработили на ало-мафията над 30 000 лева</h2>
      <address><time datetime="2019-11-04T14:30:00+00:00">04 Nov 2019, 14:30</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Варненската районна прокуратура внесе в съда обвинения срещу студент и безработен за телефонни измами за над 30 000 лв., пише „<a href="https://www.24chasa.bg/">24 часа</a>“.</p>
      <p>21-годишният студент С. С. и 20-годишният Д. С. са действали в съучастие с неустановени по делото лица, твърдят от прокуратурата. Стефан успял да набави за себе си и за свой познат 9752 лева, по старата изтъркана схема - представил се на възрастна жена като полицай, който съдейства на екип да се заловят телефонни измамници. Студентът бил нает от непознат ромски амбулантен търговец на парфюми във Велико Търново да работи като куриер за събиране на пари и документи. Връзката с него била поддържана чрез мобилни телефони на румънски оператор. За работата си като муле на телефонните измамници той получавал определени суми. Добре разбирал, че участва в схемата на измамниците.</p>
      <p>Когато решил да се откаже и съобщил това на неизвестните си работодатели по телефона, получил заплахи. Последвал ултиматум, че ако прекрати дейността си като „куриер“, трябва да намери човек, който да го замести в измамите. За целта 21-годишният студент решил да препоръча свой безработен приятел. Обяснил задълженията му, както и опасностите да се участва в ало-мафията. Въпреки това 20-годишният Д. С. се съгласил.</p>
      <p>Така в периода от 18 януари до 22 януари тази година Д. С. участвал в три телефонни измами, като общата сума от тези престъпления е близо 25 000 лева. При последната измама 20-годишният взел парите на варненско семейство, които непълнолетното им дете оставило в ученическа раница под пейка в района на гробищния парк.<br/> </p>
      <related>
        <h4>Още по темата</h4>
        <a href="https://www.dnes.bg/stranata/2019/10/17/sled-blizo-godina-spipaha-dve-jeni-za-alo-izmama.426452"/>
        <a href="https://www.dnes.bg/crime/2019/10/07/spipaha-alo-izmamnik-izmyknal-nad-7-bona-ot-vyzrastni-jeni.425339"/>
      </related>
    </article>
  </body>
</html>