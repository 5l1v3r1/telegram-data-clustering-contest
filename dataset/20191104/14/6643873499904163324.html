<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/kJxBzL/hun-visste-at-datteren-var-i-vm-troppen-men-fikk-ikke-lov-til-aa-forte"/>
    <meta property="og:site_name" content="Bergens Tidende"/>
    <meta property="article:published_time" content="2019-11-04T14:53:51+00:00"/>
    <meta property="og:title" content="Hun visste at datteren var i VM-troppen, men fikk ikke lov til å fortelle det"/>
    <meta property="og:description" content="Håndballspiller Moa Högdahl ventet spent hele søndagen. I 22-tiden kom den viktige telefonen."/>
  </head>
  <body>
    <article>
      <h1>Hun visste at datteren var i VM-troppen, men fikk ikke lov til å fortelle det</h1>
      <h2>Håndballspiller Moa Högdahl ventet spent hele søndagen. I 22-tiden kom den viktige telefonen.</h2>
      <address><time datetime="2019-11-04T14:53:51+00:00">04 Nov 2019, 14:53</time> by <a rel="author">Mette Bugge</a></address>
      <p>Da var det landslagstrener Thorir Hergeirsson som ringte. Han spurte hvordan Viborg-spilleren hadde det.</p>
      <p>– Jeg jattet bare med, men håpet at han fort kunne fortelle om jeg kom med eller ikke, ler 23-åringen.</p>
      <p>Det hun og alle de andre VM-aktuelle spillerne ventet på, var meldingen om uttaket til VM i Japan.</p>
      <p>
        <a href="https://www.bt.no/sport/i/g7dXo0/her-er-norges-vm-tropp">Les også<br/>Her er Norges VM-tropp</a>
      </p>
      <p>– Det er den dagen i året du bare er i nærheten av mobilen. Det var en stor lettelse å få vite at jeg ble tatt ut. Jeg jublet i telefonen, for jeg klarte ikke å holde igjen. Det kom bare som en reaksjon, sier bakspilleren, som får sin mesterskapsdebut i byen Kumamoto. Dit skal også mamma.</p>
      <p>Svenske Mia Hermansson Högdahl (54), tidligere kåret til verdens beste håndballspiller, to ganger vinner av Champions League med Hypo Niederösterreich, seks serie– og cupmesterskap med Byåsen og åtte østerrikske titler, er landslagstrener i Hergeirssons team.</p>
      <p>Hun visste på forhånd at det ikke var hun som skulle fortelle datteren at hun var blant de utvalgte.</p>
      <p>
        <b>
          <i>– Er du inhabil i uttaket av din datter?</i>
        </b>
      </p>
      <p>– Alle foreldre er inhabile når det gjelder sine barn, men vi jobber profesjonelt. På samling setter man seg i et spesielt modus. Da er hun hvilken spiller som helst. Når det gjelder coaching av henne er det Thorir og Mats (Olsson) som tar seg av det. Det nære får de andre ta seg av. Som mamma er jeg stolt og glad på hennes vegne. Som de andre drømmer hun om å representere laget sitt.</p>
      <p>
        <a href="https://www.bt.no/sport/i/jdxrOw/reaksjoner-paa-vm-uttaket-det-kom-som-et-lite-sjokk">Les også<br/>Reaksjoner på VM-uttaket: – Det kom som et lite sjokk</a>
      </p>
      <figure>
        <img src="https://images.sacdn.no/v2/images/35a36ba6-12b5-4d31-96e1-4b241d3a16f3?fit=crop&amp;h=1225&amp;w=1900&amp;s=43d3cd1eb1386011128a8283b56699ae59ed0ae0"/>
        <figcaption>Da Norge spilte turnering på hjemmebane i Stavanger i september, ble Moa Høgdahl tatt med. Det ga en pekepinn på VM-uttak. Her på benken med mamma.<cite>Vidar Ruud</cite></figcaption>
      </figure>
      <details>
        <summary>Fakta<br/>VM-troppen:</summary>
        <p><b>Målvakter: </b>Silje Solberg (Siofok), Andrea A. Pedersen (Vipers Kristiansand).</p>
        <p><b>Utespillere:</b> Emilie Hegh Arntzen (Vipers Kristiansand), Heidi Løke (Vipers Kristiansand), Silje Waade (Vipers Kristiansand), Stine Bredal Oftedal (Györ), Malin Aune (Vipers Kristiansand), Kari Brattset Dale (Györ), Helene Gigstad Fauske (Herning-Ikast), Moa Högdahl (Viborg), Marit Røsberg Jacobsen (Esbjerg), Ingvild Bakkerud (Odense), Camilla Herrem (Sola), Sanna Solberg (Esbjerg), Marta Tomac (Vipers Kristiansand), Stine Skogrand (Herning-Ikast).</p>
        <p><b>Reserver: </b>Kristine Breistøl (Esbjerg), Tonje Enkerud (Storhamar), Emily Stang Sando (Buducnost).</p>
        <p>
          <b>
            <i>Norge spiller i gruppe A i Kumamoto og møter Cuba (30/11), Slovenia (2/12), Serbia (3/12), Angola (5/12) og Nederland (6/12).</i>
          </b>
        </p>
        <p>
          <b>
            <i>Hovedrunden går fra 8.-11/12. Semifinalene spilles 13/12 og bronsekamp og finale 15/12. (NTB)</i>
          </b>
        </p>
      </details>
      <h3>Ingen tvil om rollene</h3>
      <p>Thorir Hergeirsson kom med 16 pluss tre navn (reisende reserver) på listen mandag. Han sier at arbeidsfordelingen er klar. Det var han og Mats Olsson som tok avgjørelsen i uttaket av Moa, og de følger henne opp.</p>
      <p>Hergeirsson forteller at trønderen, med foreldre som begge har vært aktive og har lang erfaring som trenere, selv er en moderne spiller som har et bra skudd fra gulvet og luften - men først av alt betegnes som en spillende bakspiller.</p>
      <p>– Hun er klok og tilpasser seg spillet fort. Dessuten er hun i en fantastisk forsvarsutvikling og hun er fortsatt ung i internasjonal sammenheng.</p>
      <figure>
        <img src="https://images.sacdn.no/v2/images/8d3e2634-2272-4d30-8bad-bbab8fbf1e63?fit=crop&amp;h=1339&amp;w=1900&amp;s=8071d53448c533b62988d0bb7c43c749f9d863c8"/>
        <figcaption>Nå skal navnene ut. Mia Hermansson Högdahl og Thorir Hergeirsson kom med VM-troppen på mandagens pressekonferanse.<cite>Ole Berg-Rusten</cite></figcaption>
      </figure>
      <p>Moa Högdahl håper og tror at hun kan bidra til å skape flyt i forsvarsspillet. Hun var med i hallen allerede fire måneder gammel, og selv om hun ble påvirket når det gjelder valg av håndball som idrett, er det kun hun selv som avgjør hvor langt hun skal komme.</p>
      <p>Trønderen er inne i sin andre sesong i Danmark, og har igjen to seriekamper før landslaget møtes 18. november i Norge, dagen før avreise til Japan.</p>
      <p>Tirsdag kveld skal Viborg møte Herning-Ikast. Der spiller blant andre den ferske mammaen Stine Skogrand, som også ble tatt ut til VM.</p>
      <p>
        <a href="https://www.bt.no/sport/i/dOaM1z/norges-beste-klubb-faar-med-flest-spillere-til-vm-en-plass-skaper-litt">Les også<br/>Hun var Norges VM-joker - fikk plass i troppen</a>
      </p>
      <p>– Det var kult. Jeg gleder meg skikkelig, kommenterer den venstrehendte bakspilleren Skogrand, som tar med mamma som barnepasser for den vesle sønnen født i mai. De to skal være med halve tiden.</p>
      <p>På hennes klubblag spiller også Helene Gigstad Fauske (22), som har fått en liten smak av mesterskapslivet i forrige VM, da det ble sølv. Nå har hun mye mer erfaring.</p>
      <ol>
        <li>
          <a href="https://www.bt.no/tag/H%C3%A5ndball">Håndball</a>
        </li>
        <li>
          <a href="https://www.bt.no/tag/Thorir_Hergeirsson">Thorir Hergeirsson</a>
        </li>
        <li>
          <a href="https://www.bt.no/tag/h%C3%A5ndball-VM_2019_kvinner">håndball-VM 2019 kvinner</a>
        </li>
      </ol>
    </article>
  </body>
</html>