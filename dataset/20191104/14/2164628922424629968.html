<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42629_Hrupa-falshivomonetnikiv-bula-zatrimana-u-Chernivtsyakh-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-04T14:56:00+00:00"/>
    <meta property="og:title" content="Група фальшивомонетників була затримана у Чернівцях (ФОТО)"/>
    <meta property="og:description" content="Поліцейські з’ясували, що зловмисники використовували підроблену іноземну валюту для придбання транспортних засобів і цифрової тех"/>
  </head>
  <body>
    <article>
      <h1>Група фальшивомонетників була затримана у Чернівцях (ФОТО)</h1>
      <address>
        <time datetime="2019-11-04T14:56:00+00:00">04 Nov 2019, 14:56</time>
      </address>
      <p>
        <b>Поліцейські з’ясували, що зловмисники використовували підроблену іноземну валюту для придбання транспортних засобів і цифрової техніки. Наразі встановлено їхню причетність до 15 таких фактів на території Буковини та сусідніх регіонів України. Правопорушникам загрожує до десяти років позбавлення волі з конфіскацією майна.</b>
      </p>
      <p>Співробітники Управління стратегічних розслідувань ГУНП в Чернівецькій області під процесуальним керівництвом обласної прокуратури задокументували протиправні дії десятьох місцевих жителів, віком від 19 до 39 років. Організатором злочинної групи виступив 19-річний чернівчанин.</p>
      <figure>
        <img src="https://cv.npu.gov.ua/assets/sites/cv/Materialy/2019/11_%20November/04/OZG6_041119.jpg"/>
      </figure>
      <p>Упродовж року оперативники встановлювали учасників групи, їхні зв’язки, розподіл ролей та причетність до скоєння злочинів у сфері господарської діяльності.</p>
      <p>3-го листопада співробітники Управління стратегічних розслідувань і Слідчого управління ГУНП спільно зі спецпідрозділом «КОРД» затримали організатора злочинної групи та одного з її учасників одразу після чергового збуту 2,5 тисяч підроблених доларів США. Під час затримання та проведення обшуку в автівці порушників, вилучено 27,5 тисяч доларів США з ознаками підробки.</p>
      <figure>
        <img src="https://cv.npu.gov.ua/assets/sites/cv/Materialy/2019/11_%20November/04/OZG4_041119.jpg"/>
      </figure>
      <p>Поліцейські також здійснили низку санкціонованих обшуків за місцями проживання та в автомобілях учасників злочинної групи, а також осіб, які можуть бути причетними до їхньої протиправної діяльності. Загалом, упродовж доби поліцейські здійснили 20 обшуків, під час яких вилучено приблизно 62 тисячі доларів США, майже половина з них – з ознаками підробки. Також вилучено понад 5,5 тисяч євро та 166 тисяч гривень, здобутих злочинним шляхом, зброю та боєприпаси.</p>
      <figure>
        <img src="https://cv.npu.gov.ua/assets/sites/cv/Materialy/2019/11_%20November/04/OZG9_041119.jpg"/>
      </figure>
      <p>Обох затриманих поміщено до ізолятора тимчасового тримання. Їм оголошено про підозру у скоєнні злочину, передбаченого частиною 2 статті 199 (Виготовлення, зберігання, придбання, перевезення, пересилання, ввезення в Україну з метою використання при продажу товарів, збуту або збут підроблених грошей, державних цінних паперів, білетів державної лотереї, марок акцизного податку чи голографічних захисних елементів) Кримінального кодексу України.</p>
      <p>Наразі досудове розслідування триває. Поліцейські перевіряють учасників злочинної групи на причетність до аналогічних злочинів на території Чернівецької та інших областей України, а також встановлюють інших їхніх можливих подільників.</p>
      <p>Фото Нацполіція</p>
    </article>
  </body>
</html>