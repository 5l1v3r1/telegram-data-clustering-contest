<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/04/incontro-tra-abe-e-moon-nessun-progresso-rapporti-tokyo-seoul-pn_20191104_00144/"/>
    <meta property="og:site_name" content="Askanews"/>
    <meta property="article:published_time" content="2019-11-04T14:17:52+00:00"/>
    <meta property="og:title" content="Incontro tra Abe e Moon, nessun progresso rapporti Tokyo-Seoul"/>
    <meta property="og:description" content="Roma, 4 nov. (askanews) – Shinzo Abe e Moon Jae-in si sono incontrati oggi – e questo è già un passo avanti – a Bangkok per cercare di smorzare le polemiche in corso tra Tokyo e Seoul, ma dall’abboccamento tra il primo ministro giapone e il presidente sudcoreano non sembrano essere emersi passi avanti. I […]"/>
  </head>
  <body>
    <article>
      <h1>Incontro tra Abe e Moon, nessun progresso rapporti Tokyo-Seoul</h1>
      <h2>I due leader si sono visti a Bangkok</h2>
      <address>
        <time datetime="2019-11-04T14:17:52+00:00">04 Nov 2019, 14:17</time>
      </address>
      <figure>
        <img src="http://www.askanews.it/wp-content/uploads/2019/11/20191104_151738_F7DD7551.jpg"/>
      </figure>
      <p>Roma, 4 nov. (askanews) – Shinzo Abe e Moon Jae-in si sono incontrati oggi – e questo è già un passo avanti – a Bangkok per cercare di smorzare le polemiche in corso tra Tokyo e Seoul, ma dall’abboccamento tra il primo ministro giapone e il presidente sudcoreano non sembrano essere emersi passi avanti.</p>
      <p>I rapporti tra Giappone e Corea del Sud si sono ulteriormente deteriorati dopo che, oltre un anno fa, la Corte suprema di Seoul ha stabilito che aziende giapponesi – Nippon Steel, in particolare – dovranno pagare risarcimenti per le vittime del lavoro forzato durante il periodo coloniale (1910-1945).</p>
      <p>Ne è conseguita una guerra commerciale tra i due paesi alleati degli Stati uniti, che ha anche messo in allarme Washington.</p>
      <p>L’incontro ha avuto luogo a margine del summit dell’Associazione dei paesi del Sudest asiatico (ASEAN), che si tiene nella capitale tailandese.</p>
      <p>I due leader hano parlato all’interno di una sala riunionei di un albergo per 11 minuti. Con parola della prassi diplomatica, in seguito, è stato ribadito che le due parti, dopo un incontro “assai amichevole e serio”, hanno concordato sul fatto che le relazioni bilaterali dovranno essere ristabilite “attraverso il dialogo”, ha detto la portavoce presidenziale Ko Min-jung.</p>
      <p>Nella sostanza, a quanto è emerso, Abe ha reiterato la posizione nipponica secondo la quale l’intera questione è stata regolata dall’accordo di normalizzazione dei rapporti del 1965, quando il Giappone pagò circa mezzo miliardo di dollari. Moon ha espresso la speranza che vi siano “sostanziali progressi” nei rapporti bilaterali.</p>
      <p>Non ne è emerso neanche un appuntamento per un incontro formale tra i due leader.</p>
    </article>
  </body>
</html>