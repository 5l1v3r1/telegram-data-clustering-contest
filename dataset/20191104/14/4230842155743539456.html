<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191104-bez-opalennya-dva-mista-na-harkivshhyni-ogolosheno-nadzvychajnyj-stan/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T14:05:21+00:00"/>
    <meta property="og:title" content="Без опалення два міста на Харківщині: оголошено надзвичайний стан"/>
    <meta property="og:description" content="У Куп’янську через проблеми з опаленням у школах подовжили канікули, а в селиші Чкаловське оголосили надзвичайний стан."/>
  </head>
  <body>
    <article>
      <h1>Без опалення два міста на Харківщині: оголошено надзвичайний стан</h1>
      <address>
        <time datetime="2019-11-04T14:05:21+00:00">04 Nov 2019, 14:05</time>
      </address>
      <p>У Куп’янську через проблеми з опаленням у школах подовжили канікули, а в селиші Чкаловське оголосили надзвичайний стан.</p>
      <p>У школах Куп’янська Харківської області температура не відповідає нормі, тому канікули подовжили до 8 листопада.</p>
      <p>Проблеми з опаленням і в селищі Чкаловське (Чкаловська ОТГ) Чугуївського району. Тут не добудували гібридні мінікотельні, що мали замінити стару газову котельню.</p>
      <p>В обох містах проблема із отриманням комунальним підприємством Обласний інформаційно-технічний центр лімітів на газ від Нафтогазу.</p>
      <p><b>Читайте:</b> <a href="https://fakty.com.ua/ua/ukraine/20191028-zmenshennya-rozmiru-subsydiyi-ne-bude-goncharuk/">Зменшення розміру субсидій не буде – Гончарук</a></p>
      <p>ОІТЦ, який раніше обслуговував котельню у Чкаловському, не отримав ліміту через багаторічні борги. Тому в селищі оголосили надзвичайний стан.</p>
      <p>В Департаменті житлово-комунального господарства та розвитку інфраструктури Харківської ОДА запевняють, що близько 90% котелень на території області вже подають тепло.</p>
      <blockquote>– Подається опалення на об’єкти соцсфери там, де котельні працюють на альтернативному паливі, пелетах, дровах. Зараз керівництво підприємства (КП ОІТЦ) у Києві, йде процес узгодження підписання договору, – пояснив ситуацію у Куп’янську та Чкаловському директор департаменту Сергій Магдисюк.</blockquote>
      <p>За його словами, проблема з Нафтогазом вирішиться найближчим часом.</p>
      <p>Нагадаємо, 28 жовтня Мінрегіон повідомив, що <a href="https://fakty.com.ua/ua/ukraine/20191028-opalyuvalnyj-sezon-v-ukrayini-visim-oblastej-zalyshayutsya-bez-tepla-karta/">опалювальний сезон розпочався</a> в усіх областях України, але проблемними залишаються ще вісім регіонів.</p>
      <p><b>Джерело</b>: <a href="https://www.mediaport.ua/u-dvoh-naselenih-punktah-harkivshchini-problemi-iz-opalennyam">Mediaport</a></p>
    </article>
  </body>
</html>