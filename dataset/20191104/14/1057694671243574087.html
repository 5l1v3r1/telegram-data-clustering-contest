<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2019002/macheroma-15chronou-gia-liga-chiliosta-glitose-ta-chirotera.html"/>
    <meta property="og:site_name" content="News.gr"/>
    <meta property="article:published_time" content="2019-11-04T14:46:42+00:00"/>
    <meta property="og:title" content="Μαχαίρωμα 15χρονου: «Για λίγα χιλιοστά γλίτωσε τα χειρότερα»"/>
    <meta property="og:description" content="Σήμερα αναμένεται το πόρισμα του ιατροδικαστή για το αντικείμενο που χρησιμοποίησε ο δράστης"/>
  </head>
  <body>
    <article>
      <h1>Μαχαίρωμα 15χρονου: «Για λίγα χιλιοστά γλίτωσε τα χειρότερα»</h1>
      <address>
        <time datetime="2019-11-04T14:46:42+00:00">04 Nov 2019, 14:46</time>
      </address>
      <h3>Σήμερα αναμένεται το πόρισμα του ιατροδικαστή για το αντικείμενο που χρησιμοποίησε ο δράστης</h3>
      <p>«Για λίγα χιλιοστά δεν χτυπήθηκε κάποιο ζωτικό όργανο» με αποτέλεσμα ενδεχομένως σήμερα να ήταν νεκρός, ο 15χρονος που δέχθηκε απίθεση με αιχμηρό αντικείμενο από 16χρονο στο 1ο Λύκειο της <a href="https://www.news.gr/tag/amaliada">Αμαλιάδας</a>, όπως είπε μιλώντας στον τ/σ Star ο συνήγορος του θύματος, Σάκης Κότσιφας.</p>
      <p>Μιλώντας για την κατάσταση της υγείας του πελάτη του, ο δικηγόρος είπε, ότι «είναι καλά. Έχει βελτιωθεί η κατάσταση της υγείας του. Έχει βγει από το νοσοκομείο. Την επόμενη εβδομάδα θα βγάλει τα ράμματα. Οι ανεπιβεβαίωτες πληροφορίες που έχουμε είναι ότι για λίγα χιλιοστά δεν χτυπήθηκε κάποιο ζωτικό όργανο. Τότε θα είχαμε άλλη συζήτηση, σε άλλη κατηγορία».</p>
      <p>Η πλευρά του 15χρονου επιμένει, ότι ο δράστης του επιτέθηκε με <a href="https://www.news.gr/tag/macheroma">μαχαίρι</a>, σε αντίθεση με την πλευρά του 16χρονου, ο οποίος υποστηρίζει, ότι το όργανο της επίθεσης ήταν... ανοιχτήρι. Όπως είπε ο συνήγορος του θύματος «δεν το λέει μόνο το θύμα, ότι επρόκειτο για μαχαίρι, αλλά και η αυτόπτης μάρτυρας. Ο δράστης οπωσδήποτε θα έλεγε κάτι διαφορετικό. Η ουσία των πραγμάτων είναι και αυτό που αποδεικνύεται, όχι μόνο από τα λεγόμενα των εμπλεκομένων, αλλά από τα λεγόμενα των παρισταμένων, είναι ότι επρόκειτο για μαχαίρι. Ο τρόπος του χτυπήματος δείχνει, ότι ήταν κάτι παραπάνω από το ανοιχτήρι, που θέλει να παρουσιάσει ο δράστης».</p>
      <p>Ο δικηγόρος πρόσθεσε, ότι «υπήρχε μια διαφωνία μεταξύ των παιδιών, αλλά ξεπέρασε τα όρια και έγινε μια διαφωνία σε επίπεδο εγκληματικής δραστηριότητας. Υπάρχει και ένα βίαιο παρελθόν στη συμπεριφορά του δράστη. Έχει επαναλάβει παρόμοια περιστατικά, ότι δηλαδή έχει επιτεθεί και σε άλλο παιδί παλιότερα με βίαιο τρόπο και έχει υποστεί και συνέπειες, από το εκπαιδευτικό περιβάλλον που φοιτούσε τότε».</p>
      <p>Εν τω μεταξύ, σήμερα αναμένεται το πόρισμα του ιατροδικαστή, από το οποίο αναμένεται να ξεκαθαριστεί, ποιο ήταν το αντικείμενο που χρησιμοποίησε ο δράστης, κάτι που θα επηρεάσει σημαντικά την ποινική αντιμετώπιση του 16χρονου.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2016332/amaliada-ti-ipe-stin-apologia-tou-o-16chronos-pou-macherose-simmathiti-tou.html"/>
        <a href="https://www.news.gr/ellada/article/2015227/eleftheros-o-16chronos-pou-macherose-simmathiti-tou-stin-amaliada.html"/>
        <a href="https://www.news.gr/ellada/article/2014853/vinteo-ntokoumento-meta-to-macheroma-mathiti-mesa-sto-scholio-tou-stin-amaliada.html"/>
      </related>
    </article>
  </body>
</html>