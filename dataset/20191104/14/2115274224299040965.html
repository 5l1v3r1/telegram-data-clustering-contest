<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cultura/morto_conte_vanni_leopardi-6484136/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T14:44:00+00:00"/>
    <meta property="og:title" content="Morto conte Vanni Leopardi, discendente del Poeta e uomo d'arte"/>
    <meta property="og:description" content="Si è spento questa mattina a Recanati, dopo una breve malattia, il conte Vanni Leopardi, 77 anni, discendente di Giacomo Leopardi e personalità di spicco della cultura italiana. Uomo di arte e di cultura, grande viaggiatore, amante della natura, Vanni Leopardi ha dedicato la sua vita alla salvaguardia del patrimonio leopardiano e alla tutela morale dell'anima grande del Poeta recanatese."/>
  </head>
  <body>
    <article>
      <h1>Morto conte Vanni Leopardi, discendente del Poeta e uomo d'arte</h1>
      <address><time datetime="2019-11-04T14:44:00+00:00">04 Nov 2019, 14:44</time> by <a rel="author">AGI - Agenzia Giornalistica Italia</a></address>
      <p>Si è spento questa mattina a <b>Recanati</b>, dopo una breve malattia, il conte <b>Vanni Leopardi</b>, 77 anni, discendente di Giacomo Leopardi e personalità di spicco della cultura italiana. Uomo di arte e di cultura, grande viaggiatore, amante della natura, Vanni Leopardi ha dedicato la sua vita alla salvaguardia del <b>patrimonio</b> leopardiano e alla tutela morale dell'anima grande del Poeta recanatese.</p>
      <p>Laureato in Scienze Politiche, scelse l'agricoltura per passione, dando continuità alla tradizione di famiglia e cercando, nella produzione di <b>vino</b>, cereali e olio, di rispettare gli equilibri della natura, il benessere degli animali, immaginando un ciclo virtuoso tra produttività, modernità e bellezza del paesaggio.</p>
      <p>Per tutta la vita ha cercato di coniugare il progresso tecnologico e la modernità alle istanze di una vita connessa ai ritmi veri della natura; memore della "lezione" del suo più grande avo, alla ricerca di una <b>civilizzazione</b> che non alieni gli esseri umani e che permetta loro "...in social catena" una mutua assistenza alla ricerca della felicità.</p>
      <p>Proprio quella felicità tanto desiderata dall'antenato Giacomo è stata, per Vanni Leopardi, l'obiettivo ultimo di una ricerca lunga tutta la sua vita: una "Accademia per la ricerca della Felicità", negli stessi luoghi dell'avita dimora dove scelse di abitare. Un progetto nato dalla sua fervida immaginazione e alimentato da una bontà d'animo che lo ha sempre visto sposare la causa dei deboli e dei marginali.</p>
      <p>Insieme alla madre <b>Anna</b> e alla figlia <b>Olimpia</b> ha dedicato le sue energie alla valorizzazione della cultura leopardiana, mirando alla diffusione dell'opera del Poeta. Mentore per i nipoti, punto di riferimento per gli studiosi e i cultori di Giacomo, ha aperto le porte della biblioteca di famiglia al mondo, facendo suoi gli ideali di condivisione della cultura e diffusione della conoscenza. I funerali si terranno mercoledì 6 novembre a Recanati, alle ore 16 nella Chiesa di Santa Maria di Montemorello nella piazzuola Sabato del Villaggio. </p>
    </article>
  </body>
</html>