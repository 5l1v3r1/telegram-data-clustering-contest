<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/vaks-priznachiv-datu-rozglyadu-apelyaciyi-zahistu-dubnevicha-328458_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T18:39:00+00:00"/>
    <meta property="og:title" content="ВАКС призначив дату розгляду апеляції захисту Дубневича"/>
    <meta property="og:description" content="Підозрюваний у корупції депутат не згоден з сумою застави, яку йому призначив суд."/>
  </head>
  <body>
    <article>
      <h1>ВАКС призначив дату розгляду апеляції захисту Дубневича</h1>
      <h2>Підозрюваний у корупції депутат не згоден з сумою застави, яку йому призначив суд.</h2>
      <address>
        <time datetime="2019-11-04T18:39:00+00:00">04 Nov 2019, 18:39</time>
      </address>
      <p>Апеляційна палата Вищого антикорупційного суду в четвер, 7 листопада, розгляне <b><a href="https://dt.ua/POLITICS/dubnevich-podav-apelyaciyu-na-100-mln-grn-zastavi-328413_.html">апеляційну скаргу захисту підозрюваного в корупції народного депутата Ярослава Дубневича</a></b>. Захист оскаржує в апеляції запобіжний захід, обраний депутатові раніше – 100 млн гривень застави – і наполягає на його скасуванні.</p>
      <p>Скаргу захисту Дубневича розглядатиме колегія суддів, до якої включені судді Дмитро Михайленко, Микола Глотов і Олег Павлишин, повідомляє інформагентство <a href="https://www.unn.com.ua/uk/exclusive/1833875-stalo-vidomo-koli-vaks-rozglyane-apelyatsiyu-zakhistu-dubnevicha">"УНН"</a> із посиланням на прес-службу ВАКС.</p>
      <p>Відзначимо, що дата розгляду апеляційної скарги збігається з крайнім терміном внесення Дубневичем застави.</p>
      <p>31 жовтня Верховна Рада підтримала зняття недоторканності, <b><a href="https://dt.ua/POLITICS/verhovna-rada-znyala-nedotorkannist-i-dozvolila-aresht-dubnevicha-327972_.html">притягнення до кримінальної відповідальності і арешт депутата Ярослава Дубневича</a></b>. Того ж дня йому <b><a href="https://dt.ua/POLITICS/dubnevichu-uzhe-vruchili-pidozru-327986_.htmll">вручили повідомлення про підозру</a></b>.</p>
      <p>САП наполягала на арешті Дубневича-молодшого з правом внесення 93 млн гривень застави, захист просив суд не обирати депутату запобіжного заходу взагалі. ВАКС відхилив обидва клопотання, призначивши підозрюваному заставу в розмірі 100 млн гривень, а також зобов'язавши його здати закордонні паспорти і носити електронний браслет.</p>
      <p>Депутату інкримінують ч. 5 ст. 191 КК (привласнення, розтрата майна або заволодіння ним шляхом зловживання службовим становищем). За даними слідства, будучи депутатом Верховної Ради восьмого скликання і головою транспортного комітету, Дубневич-молодший разом зі спільниками розробив схему про узгодженому завищення ціни при реалізації стрілочної продукції ПАТ "Укрзалізниця", яка завдали держкомпанії 93 млн гривень збитків.</p>
      <p>Кінцевими бенефіціарами ТОВ "Корпорація КРТ", яке продавало обладнання УЗ, є брати Богдан і Ярослав Дубневичі.</p>
      <p>У січні САП подавала до ГПУ подання на Дубневича-молодшого, але <b><a href="https://dt.ua/POLITICS/genprokuratura-vidhilila-podannya-sap-na-deputata-dubnevicha-299517_.html">генпрокурор Юрій Луценко повернув його на доопрацювання</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>