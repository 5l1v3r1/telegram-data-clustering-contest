<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595704/i-vretania-meiose-to-epipedo-tromokratikis-apeilis-apo-quotsovaroquot-se-quotsimantikoquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T18:41:00+00:00"/>
    <meta property="og:title" content="Η Βρετανία μείωσε το επίπεδο τρομοκρατικής απειλής από &quot;σοβαρό&quot; σε &quot;σημαντικό&quot;"/>
    <meta property="og:description" content="Η Βρετανία άλλαξε σήμερα το επίπεδο τρομοκρατικής απειλής στη χώρα από «σοβαρό» σε «σημαντικό», το χαμηλότερο επίπεδο τα τελευταία πέντε και πλέον..."/>
  </head>
  <body>
    <article>
      <h1>Η Βρετανία μείωσε το επίπεδο τρομοκρατικής απειλής από "σοβαρό" σε "σημαντικό"</h1>
      <address><time datetime="2019-11-04T18:41:00+00:00">04 Nov 2019, 18:41</time> by <a rel="author">sigmalive</a></address>
      <p>Η Βρετανία άλλαξε σήμερα το επίπεδο τρομοκρατικής απειλής στη χώρα από «σοβαρό» σε «σημαντικό», το χαμηλότερο επίπεδο τα τελευταία πέντε και πλέον χρόνια.</p>
      <p>Η μείωση από το δεύτερο στο τρίτο επίπεδο σημαίνει ότι ο κίνδυνος μιας επίθεσης θεωρείται πιθανός και όχι «πολύ πιθανός», βάσει των εκτιμήσεων του Κοινού Κέντρου Ανάλυσης Τρομοκρατίας της Βρετανίας (JTAC).</p>
      <p>«Η μείωση στο "σημαντικό", που καταδεικνύει τις θετικές εξελίξεις στον περιορισμό της τρομοκρατικής απειλής, σημαίνει, ωστόσο, ότι μια επίθεση είναι πιθανή» επεσήμανε, σε μια ανακοίνωση, ο Νιλ Μπάσου, ο επικεφαλής της αντιτρομοκρατικής υπηρεσίας της βρετανικής αστυνομίας.</p>
      <p>Σύμφωνα με τον Βρετανό αξιωματικό, η αντιτρομοκρατική υπηρεσία διεξήγαγε 800 έρευνες και απέτρεψε 24 σχεδιαζόμενες επιθέσεις μετά την επίθεση στο Ουέστμινστερ, δίπλα στο βρετανικό κοινοβούλιο, τον Μάρτιο του 2017.</p>
      <p>Ο Μπάσου υπογράμμισε ότι παραμένει καθοριστικό όλοι οι Βρετανοί «να παραμείνουν σε υψηλό επίπεδο επιφυλακής».</p>
      <p>«Η εορταστική περίοδος (Χριστούγεννα) έρχεται, και σε συνδυασμό με τις εκλογές, οι πόλεις μας θα είναι εξαιρετικά δραστήριες», συμπλήρωσε ο ίδιος.</p>
      <p>«Παρά την μείωση του επιπέδου συναγερμού, η τρομοκρατία παραμένει μία από τις αμεσότερες απειλές για την εσωτερική ασφάλειά μας», προειδοποίησε από την πλευρά της η υπουργός Εσωτερικών, Πρίτι Πατέλ.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>