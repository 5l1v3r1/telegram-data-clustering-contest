<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813150.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T18:37:00+00:00"/>
    <meta property="og:title" content="اتحادیه اروپا: پایبندی ما به برجام به پایبندی کامل ایران بستگی دارد"/>
    <meta property="og:description" content="به گزارش فارس، یک سخنگوی اتحادیه اروپا امروز دوشنبه (۱۳ آبان/۴ اکتبر) اعلام کرد این اتحادیه هنوز به توافق هسته‌ای با ایران (موسوم به برجام) پایبند است. "/>
  </head>
  <body>
    <article>
      <h1>اتحادیه اروپا: پایبندی ما به برجام به پایبندی کامل ایران بستگی دارد</h1>
      <address>
        <time datetime="2019-11-04T18:37:00+00:00">04 Nov 2019, 18:37</time>
      </address>
      <p>یک سخنگوی اتحادیه اروپا امروز دوشنبه گفته پایبندی این اتحادیه به «برجام» به پایبندی ایران به توافق هسته‌ای حاصل‌شده در سال ۲۰۱۵ بستگی دارد.</p>
      <p>به گزارش فارس، یک سخنگوی اتحادیه اروپا امروز دوشنبه (۱۳ آبان/۴ اکتبر) اعلام کرد این اتحادیه هنوز به توافق هسته‌ای با ایران (موسوم به برجام) پایبند است. </p>
      <p>«ماجا کوچیانیک»، سخنگوی کمیسیون اروپا گفته که برجام «مربوط به امنیت ما است و توافقی نیست که فقط برای امنیت منطقه و اروپا اهمیت داشته باشد، بلکه برای امنیت کل دنیا است.»</p>
      <p>به نوشته آسوشیتدپرس، این سخنگوی کمیسیون اروپا در بخش دیگری از سخنانش گفت که پایبندی اتحادیه اروپا به توافق به «پایبندی کامل ایران» وابسته است.</p>
      <p>طبق گزارش خبرگزاری فرانسه، کوچیانیک درباره اقدام جدید ایران برای کاستن از تعهدات هسته‌ای خود ذیل برجام که امروز توسط «علی‌ اکبر صالحی»، رئیس سازمان انرژی اتمی ایران اعلام شد هم اظهارنظر کرد. او گفت از اعلانیه ایران «مطلع است» اما برای اظهارنظر درباره آن منتظر تأیید آژانس بین‌المللی انرژی اتمی خواهد ماند.»</p>
      <p>او که در جمع خبرنگاران در بروکسل حضور داشت گفت: «ما از ایران خواسته‌ایم بدون تأخیر این گام‌ها را به عقب برگردانده و از برداشتن گام‌های دیگری که به تضعیف توافق هسته‌ای منجر می‌شود خودداری کند.» </p>
      <p>این سخنگوی کمیسیون اروپا ضمن بیان اینکه اتحادیه اروپا کماکان به توافق هسته‌ای پایبند خواهد بود گفت: «اما ما همواره تأکید کرده‌ایم که تعهد ما به توافق هسته‌ای به پایبندی کامل ایران [به این توافق] وابسته است.»</p>
      <p>کشورهای اروپایی بعد از خروج آمریکا از توافق هسته‌ای برجام در اردیبهشت‌ماه سال گذشته به وعده‌های خود برای جبران خروج واشنگتن و برخوردار کردن ایران از مزایای این توافق عمل نکرده‌اند. </p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه سال جاری (در سالگرد خروج آمریکا) به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.  </p>
      <p>از آن زمان به بعد ایران در سه گام از تعهدات خود در توافق هسته‌ای کاسته است.</p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده  بود که در تاریخ هجدهم اردیبهشت اعلام شد. گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد.</p>
      <p>گام سوم ایران برای کاهش و توقف برخی تعهدات ذیل برجام که از شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
    </article>
  </body>
</html>