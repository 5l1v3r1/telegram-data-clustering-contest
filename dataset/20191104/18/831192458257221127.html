<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/roz-skandalo-sti-mcdonald-s-gkremise-ton-panischyro-ceo-tis-alysidas-eiche-schesi-me-ypallilo-toy/"/>
    <meta property="og:site_name" content="europost.gr"/>
    <meta property="article:published_time" content="2019-11-04T18:15:07+00:00"/>
    <meta property="og:title" content="Ροζ σκάνδαλο στη McDonald’s «γκρέμισε» τον πανίσχυρο CEO της αλυσίδας! Είχε σχέση με υπάλληλό του!"/>
    <meta property="og:description" content="Σκάνδαλο με ροζ αποχρώσεις έπληξε την αλυσίδα ταχυφαγείων McDonald's καθώς η εταιρεία έδειξε την... πόρτα στον CEO και πρόεδρο Στιβ Ιστερμπρούκ, με το επιχείρημα ότι είχε συνάψει σχέση με υπάλληλό του. Ο 52χρονος Βρετανός δεν ήταν"/>
  </head>
  <body>
    <article>
      <h1>Ροζ σκάνδαλο στη McDonald’s «γκρέμισε» τον πανίσχυρο CEO της αλυσίδας! Είχε σχέση με υπάλληλό του!</h1>
      <address>
        <time datetime="2019-11-04T18:15:07+00:00">04 Nov 2019, 18:15</time>
      </address>
      <p>Σκάνδαλο με ροζ αποχρώσεις έπληξε την αλυσίδα ταχυφαγείων McDonald’s καθώς η εταιρεία έδειξε την… πόρτα στον CEO και πρόεδρο Στιβ Ιστερμπρούκ, με το επιχείρημα ότι είχε συνάψει σχέση με υπάλληλό του.</p>
      <p>Ο 52χρονος Βρετανός δεν ήταν παντρεμένος. Όμως για την εταιρεία δεν είχε καμία σημασία ότι ήταν «ελεύθερο πουλί», αφού παραβίασε το πρωτόκολλο. Η αμερικανική αλυσίδα διευκρίνισε ότι σχέση των δύο ήταν συναινετική, αλλά αυτό δεν αναιρεί το γεγονός ότι ο CEO παραβίασε το καταστατικό της εταιρείας και τις αξίες της και επέδειξε κακή κρίση.</p>
      <p>«Αναγνωρίζοντας τις αξίες της εταιρείας, συμφώνησα με το συμβούλιο πως ήταν ώρα να αποχωρήσω», δήλωσε ο Στιβ Ιστερμπρούκ. Τον πρώην CEO, που είχε αναλάβει το συγκεκριμένο αξίωμα από το 2015, τον αντικατέστησε ο Κρις Κεμπίνσκι, πρόεδρος της εταιρείας στις ΗΠΑ. «Ο Στιβ με έφερε στα McDonald’s και ήταν χρήσιμος μέντορας», δήλωσε ο Κεμπίνσκι και τον ευχαρίστησε για τις συμβολές του. «Δεν πρόκειται να υπάρξει κάποια ριζική, στρατηγική αλλαγή στην εταιρεία», τόνισε.</p>
      <p>Ο Στιβ Ίστερμπρουκ ξεκίνησε να εργάζεται για τα McDonald’s το 1993 ως διευθυντής στο Λονδίνο και με τα χρόνια αναρριχήθηκε στην ιεραρχία της εταιρείας. Οι μισθολογικές του απολαβές έφθαναν τα 16 εκατομμύρια δολάρια τον χρόνο.</p>
      <figure>
        <iframe src="https://www.youtube.com/embed/tGLEKQ4Fxhw" width="696" height="392" data-service="Youtube" scrolling="no"/>
      </figure>
      <p>Σε χθεσινή της ανακοίνωση, η αλυσίδα ταχυφαγείων ανακοίνωσε την αποχώρηση του 52χρονου Στιβ, ο οποίος, όπως επισημαίνεται, είχε σχέση με υπάλληλό του, δίχως όμως να αποσαφηνίζει εάν πρόκειται για άνδρα ή γυναίκα. Ο ίδιος, πάντως, παραδέχθηκε τη σχέση του σε email που απέστειλε σε υπαλλήλους του και ομολόγησε ότι ήταν λάθος του.</p>
      <p>Υπό την ηγεσία του Ιστερμπρούκ, η εταιρεία, που διαθέτει περίπου 36.000 εστιατόρια φαστ φουντ σε όλο τον κόσμο, δεν πήγαινε πολύ καλά τους τελευταίους μήνες, όπως γράφει η γερμανική εφημερίδα «Bild». Αν και οι πωλήσεις στα εστιατόρια στις ΗΠΑ είχαν αυξηθεί κατά 4,8%, ωστόσο, παρέμειναν κάτω από τις προβλέψεις των αναλυτών.</p>
      <p>O πρώην CEO της McDonald’s είναι πατέρας τριών παιδιών. Εκτός από διευθύνων σύμβουλος και πρόεδρος, ήταν μέλος του ΔΣ της εταιρείας. Όπως διευκρινίζει η εταιρεία, ο Στιβ δεν κατέχει πλέον αυτά τα αξιώματα.</p>
      <p>Για την βρετανική εφημερίδα «Guardian», ο Στιβ Ιστερμπρούκ είχε κατακτήσει τον τίτλο του «Πρωταθλητή CEO των αλλαγών» από το «Catalyst», έναν μη κερδοσκοπικό οργανισμό που επιδιώκει να «οικοδομήσει εργασιακούς χώρους για γυναίκες».</p>
      <h3>Σχετικά</h3>
    </article>
  </body>
</html>