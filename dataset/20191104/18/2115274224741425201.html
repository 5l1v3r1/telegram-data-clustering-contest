<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/gay_ragazza_picchiata_torino-6485937/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T18:27:00+00:00"/>
    <meta property="og:title" content="Ragazza picchiata a Torino perché indossava abiti maschili. La mamma: &quot;Mia figlia umiliata e impaurita&quot;"/>
    <meta property="og:description" content="La quindicenne era stata aggredita nei pressi della stazione di Porta Nuova di Torino mentre andava a scuola"/>
  </head>
  <body>
    <article>
      <h1>Ragazza picchiata a Torino perché indossava abiti maschili. La mamma: "Mia figlia umiliata e impaurita"</h1>
      <h2>La quindicenne era stata aggredita nei pressi della stazione di Porta Nuova di Torino mentre andava a scuola</h2>
      <address><time datetime="2019-11-04T18:27:00+00:00">04 Nov 2019, 18:27</time> by <a rel="author">AGI - Agenzia Giornalistica Italia</a></address>
      <p>Una ragazza di 15 anni ha denunciato di essere stata picchiata da un uomo con calci e pugni perché indossava abiti maschili. L'episodio è avvenuto giovedì mattina davanti alla stazione di Porta Nuova. La giovane stava andando a scuola quando un passante l'ha prima insultata per quegli abiti "da maschio" e quindi l'ha colpita con calci e pugni, provocandole contusioni medicate al pronto soccorso.<br/><br/>"Mia figlia ci ha messo degli anni per accettare questa sua scelta, ora che è stata aggredita si sente umiliata e impaurita". A parlare è la mamma della ragazzina di 15 anni, picchiata nei giorni scorsi davanti alla stazione di Porta Nuova, a Torino, mentre aspettava il bus per andare a scuola."Erano circa le 8 - racconta la donna - mia figlia stava aspettando il pullman quando un ragazzo sui 25 anni si è avvicinato. Prima l'ha insultata dicendole che era vestita da maschio, le ha urlato contro "lesbica", quindi mia figlia ha risposto e lui l'ha colpita prima con un pugno in faccia e poi con dei calci al costato. Mia figlia è fuggita via, ha preso il bus ed è andata a scuola. Quando è rientrata a casa ho visto l'occhio viola e siamo andate al pronto soccorso dell'ospedale Molinette. E' lì che abbiamo sporto denuncia contro ignoti. Quello che fa più male - aggiunge la donna - è che nessuno sia intervenuto, la gente ha fatto finta di niente".</p>
      <p>E infine: "Mia figlia è ancora spaventata, per giorni ha avuto paura ad andare a Porta Nuova. Già alle medie è stata bullizzata dai ragazzini, se non sei la classica ragazza carina e fashion i maschietti di oggi te lo fanno notare e sono feroci".</p>
    </article>
  </body>
</html>