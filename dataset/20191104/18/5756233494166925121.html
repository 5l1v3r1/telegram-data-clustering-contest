<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619900/%D8%AF%D8%B3%D8%AA%DA%AF%DB%8C%D8%B1%DB%8C-%D8%AD%D9%81%D8%A7%D8%B1%D8%A7%D9%86-%D8%BA%DB%8C%D8%B1-%D9%85%D8%AC%D8%A7%D8%B2-%D8%AF%D8%B1-%D9%82%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T18:05:00+00:00"/>
    <meta property="og:title" content="دستگیری حفاران غیر مجاز در قم"/>
    <meta property="og:description" content="مدیرکل میراث فرهنگی، گردشگری و صنایع دستی استان قم از دستگیری پنج حفار غیرمجاز آثار تاریخی در شهر قم خبر داد."/>
  </head>
  <body>
    <article>
      <h1>دستگیری حفاران غیر مجاز در قم</h1>
      <address>
        <time datetime="2019-11-04T18:05:00+00:00">04 Nov 2019, 18:05</time>
      </address>
      <p>
        <i>مدیرکل میراث فرهنگی، گردشگری و صنایع دستی استان قم از دستگیری پنج حفار غیرمجاز آثار تاریخی در شهر قم خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حمید یزدانی امروز با اعلام این خبر گفت: پیرو گزارشات مردمی مبنی بر حفاری غیر مجاز به‌ قصد کشف اشیاء تاریخی در یک خانه قدیمی در شهر قم، عملیات به صورت ویژه در دستور کار یگان حفاظت میراث فرهنگی استان قم قرار گرفت.</p>
      <p>یزدانی افزود: نیروهای یگان حفاظت میراث فرهنگی طی یک همکاری مشترک با عوامل کلانتری ۱۱ و با هماهنگی مقامات قضایی و با رعایت موازین قانونی به این منزل قدیمی ورود پیدا کردند.</p>
      <figure>
        <img src="https://aftabnews.ir/files/fa/news/1398/8/13/355373_120.jpg"/>
      </figure>
      <p>وی گفت: طی عملیات صورت گرفته در این خانه قدیمی یک مورد حفاری به عمق حدود هشت متر صورت گرفته بود که ۵ نفر دستگیر و به همراه آلات و ادوات حفاری شامل بیل و کلنگ و همچنین یک دستگاه موتور برق، یک نردبان، یک عدد هواکش و یک دستگاه بالابر جهت سیر مراحل قانونی ثبت و ضبط شد.</p>
      <p>مدیرکل میراث فرهنگی استان قم به اشاره به اینکه حفاری مذکور در خیابان ارم اتفاق افتاده است، ادامه داد: خیایان ارم جزء بافت تاریخی و قدیمی قم محسوب می‌شود و آستان مقدس حضرت فاطمه معصومه(س) و مجموعه بازار و گذر تاریخی خان در این خیابان واقع شده است.</p>
      <p>مدیرکل میراث فرهنگی قم تصریح کرد: هرگونه کاوش و حفاری غیرمجاز برای دستیابی به اشیاء تاریخی برابر ماده ۵۶۲ قانون مجازات اسلامی ممنوع بوده و مرتکب به حبس و ضبط اشیاء مکشوفه محکوم می‌شود.</p>
    </article>
  </body>
</html>