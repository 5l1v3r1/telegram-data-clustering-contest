<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/04/parigi-2024-aperto-il-cantiere-del-villaggio-olimpico"/>
    <meta property="og:site_name" content="euronews"/>
    <meta property="article:published_time" content="2019-11-04T18:12:48+00:00"/>
    <meta property="og:title" content="Parigi 2024: aperto il cantiere del villaggio olimpico"/>
    <meta property="og:description" content="La spesa è di quasi 7 miliardi di euro, circa 1,5 sono fondi statali"/>
  </head>
  <body>
    <article>
      <h1>Parigi 2024: aperto il cantiere del villaggio olimpico</h1>
      <address><time datetime="2019-11-04T18:12:48+00:00">04 Nov 2019, 18:12</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/27/86/06/773x435_cmsv2_5dde46ae-cf55-5201-a6aa-0bc6e0d08ac1-4278606.jpg"/>
      </figure>
      <p>La scelta non è casuale: il <b>villaggio olimpico dei Giochi di Parigi 2024</b> sorgerà nel dipartimento di Seine-Saint-Denis, secondo le statistiche uno dei più poveri della capitale francese. La durata prevista del cantiere, che si estende su 51 ettari di terreno, è di 3 anni. All'avvio dei lavori erano presenti la sindaca di Pargi, Anne Hidalgo, e il primo ministro Edouard Philippe, accompagnati da alcuni campioni olimpici.</p>
      <p>"Tutta questa organizzazione, gli investimenti, il lavoro non devono fermarsi dopo che la fiamma olimpica si è spenta - ha detto Philippe - il nostro Paese, la regione di Parigi, la zona di Saint Denis e tutte le persone che hanno partecipato a questa organizzazione devono continuare a beneficiare delle Olimpiadi. C'è qualcosa che deve restare".</p>
      <p>Il campione olimpico di canoa, Tony Estanguet, ha sottolineato la funzione aggregante del futuro villaggio olimpico: "Come atleta, so che il villaggio è al centro dei Giochi Olimpici - ha commentato Estanguet - sarà il DNA di queste Olimpiadi. Qui accoglieremo il mondo. Quindi - ha aggiunto - è bello vedere un tale supporto collettivo".</p>
      <p>Nei <b>3.000 alloggi del villaggio olimpico</b> saranno ospitate circa 15.000 persone, fra atleti e funzionari delle varie federazioni. <b>La spesa prevista è di 6,8 miliardi</b> di cui un miliardo e mezzo di fondi statali. In sede di approvazione del decreto, il governo ha sottolineato l'utilità della struttura olimpica per il territorio e la popolazione.</p>
    </article>
  </body>
</html>