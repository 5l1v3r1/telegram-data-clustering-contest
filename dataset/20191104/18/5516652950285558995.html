<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425157/den-ephreazontai-oi-boyleytikes-edres-ths-dwdekanhsoy-apo-thn-ayxhsh-twn-edrwn-epikrateias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T18:11:33+00:00"/>
    <meta property="og:title" content="Δεν επηρεάζονται οι βουλευτικές έδρες της Δωδεκανήσου από την αύξηση των εδρών επικρατείας"/>
    <meta property="og:description" content="Με αλλαγές ως προς τον αριθμό των βουλευτών Επικρατείας, τη σύσταση ηλεκτρονικής πύλης καταχώρισης υποψηφίων στην Εισαγγελία του Αρείου Πάγου, τίθεται σε δημόσια διαβούλευση έως την Παρασκευή 8 Νοεμβρίου η νομοθετική πρωτοβουλία του Υπουργείου Εσωτερικών με τίτλο «ΤΡΟΠΟΠΟΙΗΣΗ ΕΚΛΟΓΙΚΗΣ ΔΙΑΔΙΚΑΣΙΑΣ ΚΑΙ ΑΛΛΕΣ ΔΙΑΤΑΞΕΙΣ»."/>
  </head>
  <body>
    <article>
      <h1>Δεν επηρεάζονται οι βουλευτικές έδρες της Δωδεκανήσου από την αύξηση των εδρών επικρατείας</h1>
      <h2>Τι προβλέπει η νομοθετική πρωτοβουλία του Υπουργείου Εσωτερικών</h2>
      <address>
        <time datetime="2019-11-04T18:11:33+00:00">04 Nov 2019, 18:11</time>
      </address>
      <p>
        <b>Με αλλαγές ως προς τον αριθμό των βουλευτών Επικρατείας, τη σύσταση ηλεκτρονικής πύλης καταχώρισης υποψηφίων στην Εισαγγελία του Αρείου Πάγου, τίθεται σε δημόσια διαβούλευση έως την Παρασκευή 8 Νοεμβρίου η νομοθετική πρωτοβουλία του Υπουργείου Εσωτερικών με τίτλο «ΤΡΟΠΟΠΟΙΗΣΗ ΕΚΛΟΓΙΚΗΣ ΔΙΑΔΙΚΑΣΙΑΣ ΚΑΙ ΑΛΛΕΣ ΔΙΑΤΑΞΕΙΣ».</b>
      </p>
      <p>Μεταξύ των διατάξεων συμπεριλαμβάνεται η αύξηση των βουλευτων Επικρατείας σε 15 από 12 ενώ χάνουν από μία έδρα οι εκλογικές περιφέρειες Α' Αθηνών, Νότιου Τομέα Αθήνας και Αχαΐας. Παράλληλα, καθορίζεται ελάχιστος χρόνος για τη διενέργεια των εκλογών, όπου θα κυμαίνεται μεταξύ των 30 και των 24 ημερών, ενώ θεσμοθετείται το μητρώο πολιτών ως πυλώνας για την κατάρτιση των εκλογικών καταλόγων. Επίσης, κάθε πολιτικό κόμμα γνωστοποιεί το αργότερο τρεις (3) ημέρες μετά την κατά το άρθρο 31 παράγραφος 4 έναρξη της προεκλογικής περιόδου με γραπτή δήλωσή του, η οποία επιδίδεται προς τον Εισαγγελέα του Αρείου Πάγου, το όνομα και το έμβλημα του κόμματος, για όλη την Επικράτεια. Δικαίωμα να χρησιμοποιεί, στο εξής αποκλειστικά, το όνομα και το έμβλημα που δηλώνονται έχει το πολιτικό κόμμα που τα δήλωσε.</p>
      <p>Σύμφωνα με το υπουργείο Εσωτερικών, οι σημαντικότερες καινοτομίες είναι:</p>
      <p>α. η δημιουργία ηλεκτρονικής πύλης καταχώρισης υποψηφίων που αντικαθιστά την προηγούμενη επίδοση με δικαστικό επιμελητή στην Εισαγγελία του Αρείου Πάγου των δηλώσεων των συνδυασμών και</p>
      <p>β. η κατάργηση του ενδιάμεσου σταδίου της ανακήρυξης υποψηφίων με απόφαση του αρμοδίου δικαστηρίου κατά τη διαδικασία εκουσίας δικαιοδοσίας, καθώς οι προτεινόμενες ρυθμίσεις εγκαθιδρύουν μία ανακήρυξη σε δημόσια συνεδρίαση από το Α’ Τμήμα του Αρείου Πάγου που θα αφορά σε συνδυασμούς κόμματος ή/και συνδυασμούς συνασπισμού περισσότερων του ενός συνεργαζόμενων κομμάτων ή/και συνασπισμούς ανεξάρτητων υποψηφίων ή /και μεμονωμένους υποψηφίους αλλά και βουλευτές επικρατείας, των οποίων οι υποψηφιότητες έχουν υποβληθεί ηλεκτρονικά στην ηλεκτρονική πύλη καταχώρησης υποψηφίων.</p>
      <p>Αναλυτικά, οι σημαντικότερες αλλαγές που εισάγει το σχέδιο νόμου για τον εκσυγχρονισμό και την απλούστευση των εκλογικών διαδικασιών:</p>
      <p>Καθορίζεται ελάχιστος χρόνος για τη διενέργεια των εκλογών.</p>
      <p>Ο χρόνος θα κυμαίνεται μεταξύ των 30 και των 24 ημερών.</p>
      <p>Θεσμοθετείται το μητρώο πολιτών ως πυλώνας για την κατάρτιση των εκλογικών καταλόγων.</p>
      <p>Δίνεται η δυνατότητα υποβολής ηλεκτρονικής αίτησης για τους ετεροδημότες και πλέον δεν χρειάζεται να προσέρχονται στα ΚΕΠ.</p>
      <p>Οι συνδυασμοί καταρτίζονται κεντρικά από τα κόμματα με δήλωση στον Άρειο Πάγο μέσω ειδικής νέας διαδικτυακής πύλης.</p>
      <p>Καταργείται η υποβολή υποψηφιοτήτων στα πρωτοδικεία της χώρας και στη συνέχεια η δήλωση κατάρτισης συνδυασμών από τα κόμματα στον Άρειο Πάγο.</p>
      <p>Καταργείται η υποβολή δικαιολογητικών όπως είναι το πιστοποιητικό γέννησης, το οποίο αντλείται ηλεκτρονικά από το μητρώο πολιτών.</p>
      <p>Οι δηλώσεις παραίτησης από θέσεις που αποτελούν κώλυμα εκλογικότητας δηλώνεται μόνο στην υπηρεσία του υποψηφίου και ηλεκτρονικό αντίγραφο υποβάλλεται ψηφιακά στην πύλη υποψηφιοτήτων.</p>
      <p>Μαζί με τους συνδυασμούς ανά εκλογική περιφέρεια, τα κόμματα που έχουν καταρτίσει συνδυασμούς σε όλες τις εκλογικές περιφέρειες υποβάλλουν στην ίδια πύλη το ψηφοδέλτιο επικρατείας τους.</p>
      <p>Όλα τα απαιτούμενα παράβολα πληρώνονται ηλεκτρονικά.</p>
      <p>Ομοίως η ανακήρυξη των Βουλευτών γίνεται από τον Άρειο Πάγο και όχι από τα Πρωτοδικεία.</p>
      <p>Αυξάνεται ο αριθμός των Βουλευτών επικρατείας από 12 σε 15 (χάνει μια έδρα ο Νότιος Τομέας Αθηνών, η Αχαΐα και η Α’ Αθηνών.</p>
      <p>Απαγορεύεται η προεκλογική δραστηριότητα στο διαδίκτυο την παραμονή και την ημέρα των εκλογών για κόμματα και υποψηφίους.</p>
      <p>Δίνεται η δυνατότητα καθορισμού ημερήσιας αποζημίωσης στα μέλη των εφορευτικών επιτροπών με κοινή απόφαση ΥπΟικ και ΥπΕς.</p>
      <p>Θεσμοθετείται η ταχεία μετάδοση του αποτελέσματος από τους δικαστικούς αντιπροσώπους μέσω κινητού ή ταμπλέτας.</p>
      <p>Απεμπλέκονται οι περιφέρειες από τη διαδικασία και αντλούν από το ΥΠΕΣ σε πραγματικό χρόνο τα αποτελέσματα.</p>
      <p>Για πρώτη φορά οι δικαστικοί αντιπρόσωποι κατά τη διάρκεια της ψηφοφορίας μεταδίδουν τον αριθμό των ψηφισάντων ώστε να ενημερώνεται η κοινή γνώμη για τον αριθμό των ψηφισάντων.</p>
      <p>Πηγή: Πρώτο Θέμα protothema.gr</p>
    </article>
  </body>
</html>