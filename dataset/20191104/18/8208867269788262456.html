<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/medicina-e-ricerca/2019/11/05/news/per_vivere_piu_a_lungo_bisogna_correre_non_importa_quanto-240235560/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T18:12:00+00:00"/>
    <meta property="og:title" content="Per vivere più a lungo bisogna correre, non importa quanto"/>
    <meta property="og:description" content="Non importa né quando né quanto, purché si corra. A dimostrarlo è un nuovo studio, secondo cui a prescindere dalla dose, la corsa"/>
  </head>
  <body>
    <article>
      <h1>Per vivere più a lungo bisogna correre, non importa quanto</h1>
      <h2>Non importa né quando né quanto, purché si corra. A dimostrarlo è un nuovo studio, secondo cui a prescindere dalla dose, la corsa diminuisce di molto il rischio di mortalità per malattie cardiovascolari e cancro</h2>
      <address><time datetime="2019-11-04T18:12:00+00:00">04 Nov 2019, 18:12</time> by <a rel="author">MARTA MUSSO</a></address>
      <p>NON importa che sia un'ora, mezz'ora o anche solamente dieci minuti. E non conta neanche quanti chilometri riusciamo a percorrere, e quante volte ci alleniamo. Perché di per sé, il solo fatto di fare una corsetta ogni tanto può aiutarci a vivere più a lungo. L'importante, insomma, è che si corra. A sostenerlo sono i ricercatori della Victoria University di Melbourne, in Australia, secondo cui la corsa, a prescindere dal tempo che le si dedica e dall'intensità con cui si svolge, è collegata a un rischio significativamente più basso di mortalità per qualsiasi causa, e in particolare per malattie cardiovascolari e per cancro. Lo studio è stato appena pubblicato sul <a href="https://dx.doi.org/10.1136/bjsports-2018-100493">British Journal of Sports Medicine</a>.<br/><br/><b>LEGGI - <a href="https://www.repubblica.it/salute/alimentazione-e-fitness/2018/11/30/news/sport_per_invecchiare_in_salute_meglio_la_corsa_che_i_pesi-212959755/">Corri ragazzo corri, per invecchiare in salute meglio il tapis roulant dei pesi</a></b></p>
      <h3>La corsa per vivere più a lungo</h3>
      <p>Per riuscire a capire quanto si dovrebbe correre per vivere più a lungo, i ricercatori hanno passato in rassegna i dati provenienti da studi disponibili in letteratura, concentrandosi sulla quantità di corsa e sul rischio di morte per tutte le cause, e per malattie cardiovascolari e cancro. In particolare, il team ha analizzato14 studi, coinvolgendo un totale di 232 mila persone, che sono state monitorate tra i 5 ai 35 anni. Durante gli anni presi in esame, hanno osservato i ricercatori, si sono registrati 25mila decessi nel campione preso in esame.<br/><br/>Dal confronto e dalle analisi dei dati è emerso che qualsiasi <i>dose</i> di corsa è associata a un rischio di mortalità inferiore del 27% per tutte le cause per entrambi i sessi, rispetto a chi non svolge questa attività fisica. Inoltre, dalle successive analisi, i ricercatori hanno osservato un rischio inferiore del 30% di morte per malattie cardiovascolari e del 23% per cancro.<br/><br/><b>LEGGI - <a href="https://www.repubblica.it/salute/alimentazione-e-fitness/2018/11/26/news/una_regolare_attivita_fisica_puo_mantenere_il_corpo_30_anni_piu_giovane-212412863/">Una regolare attività fisica mantiene il corpo più giovane di 30 anni</a></b></p>
      <h3>Dosi piccole, ma buone</h3>
      <p>Il nuovo studio, quindi, suggerisce che anche piccole “dosi” di corsa, come per esempio una volta alla settimana per meno di 50 minuti a sessione e a una velocità inferiore agli 8 km l'ora, sembrano essere associate a significativi benefici per la salute e la longevità. Una <i>dose</i>, quindi, nettamente inferiore a quella raccomandata dagli esperti secondo cui bisognerebbe svolgere almeno 150 minuti di attività fisica vigorosa a settimana. E che potrebbe quindi rappresentare un incoraggiamento per tutti coloro il cui principale ostacolo è proprio la mancanza di tempo da dedicare allo sport, per mancanza di tempo per esempio. Anche perché, aggiungono i ricercatori, l'aumento della quantità di attività fisica, in termini di frequenza, durata e ritmo, non è associato a un ulteriore abbassamento del rischio di mortalità.</p>
      <h3>Limiti dello studio</h3>
      <p>Come precisano i ricercatori, questo è uno studio osservazionale e, come tale, non può stabilire una relazione di causa-effetto tra la corsa e un minor rischio di mortalità. Tuttavia, suggeriscono, è consigliabile per chiunque cominciare a correre, perché qualsiasi <i>dose</i> è meglio di niente. “L'aumento dei tassi di adesione alla corsa indipendentemente dalla sua dose - concludono i ricercatori - potrebbe portare probabilmente a miglioramenti sostanziali nella salute pubblica e nella longevità”.</p>
    </article>
  </body>
</html>