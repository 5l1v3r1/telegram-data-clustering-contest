<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/ujabb-sztrajkot-hirdetett-a-lufthansa-legiutas-kiseroinek-szakszervezete"/>
    <meta property="og:site_name" content="infostart"/>
    <meta property="article:published_time" content="2019-11-04T18:40:00+00:00"/>
    <meta property="og:title" content="Újabb sztrájkot hirdetett a Lufthansa légiutas-kísérőinek szakszervezete"/>
    <meta property="og:description" content="Újabb sztrájkot hirdetett a Lufthansa légitársaságnál a német légiutas-kísérők független szakszervezete (UFO), ezúttal november 7-re és 8-ra, csütörtökre és péntekre."/>
  </head>
  <body>
    <article>
      <h1>Újabb sztrájkot hirdetett a Lufthansa légiutas-kísérőinek szakszervezete</h1>
      <address><time datetime="2019-11-04T18:40:00+00:00">04 Nov 2019, 18:40</time> by <a rel="author">Infostart / MTI</a></address>
      <h3>Újabb sztrájkot hirdetett a Lufthansa légitársaságnál a német légiutas-kísérők független szakszervezete (UFO), ezúttal november 7-re és 8-ra, csütörtökre és péntekre.</h3>
      <p>A 48 órás munkabeszüntetés valamennyi Németországból induló Lufthansa-járatot érinti - közölte a szakszervezet hétfőn. Kiemelték, hogy a sztrájkot kiterjeszthetik a Lufthansa-csoport németországi leányvállalataira is, a Germanwings, az Eurowings, a Cityline és a SunExpress légitársaságra.</p>
      <p>Az UFO legutóbb október 20-án tartott sztrájkot a vállalatcsoportnál, a 19 órás munkabeszüntetés miatt több mint száz járatot kellett törölni. A szakszervezet hétfői közleménye szerint a munkaadók továbbra sem hajlandóak a tárgyalásra, és megkereséseikre sem reagálnak.</p>
      <p>A Lufthansa közölte, hogy elítéli a sztrájkfelhívást és igyekszik jogi eszközökkel megakadályozni a szakszervezet akcióját. Dolgoznak egy rendkívüli menetrenden is, arra az esetre, ha mégis elkerülhetetlen a munkabeszüntetés.</p>
      <p>A Lufthansa szerint a szakszervezet vezetése szabálytalanul került pozícióba, így tevékenysége is szabályellenes. A társaság ezért nem ismeri el az UFO márciusi lépésének jogosságát, amellyel a szakszervezet felmondta a kollektív szerződést. Álláspontja szerint továbbra is érvényes a légiutas-kísérők munkájáról és javadalmazásáról szóló megállapodás.</p>
      <p>Az UFO az utóbbi években több nagyszabású sztrájkot szervezett a Lufthansa-csoportnál, 2015 novemberében egyhetes munkabeszüntetést tartottak, akkor 4700 járatot kellett törölni.</p>
      <p>
        <i>Nyitókép: Pixabay</i>
      </p>
    </article>
  </body>
</html>