<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Holanda-civils-Iraq-avions-exercit_0_2337966357.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T18:57:05+00:00"/>
    <meta property="og:title" content="Holanda admet la mort de 70 civils a l'Iraq en un atac amb avions seus"/>
    <meta property="og:description" content="Els fets van ocórrer l'any 2015 però l'executiu ho havia ocultat al Parlament"/>
  </head>
  <body>
    <article>
      <h1>Holanda admet la mort de 70 civils a l'Iraq en un atac amb avions seus</h1>
      <h2>Els fets van ocórrer l'any 2015 però l'executiu ho havia ocultat al Parlament</h2>
      <address>
        <time datetime="2019-11-04T18:57:05+00:00">04 Nov 2019, 18:57</time>
      </address>
      <p>El ministeri holandès de Defensa ha reconegut aquest dilluns que un dels seus avions F-16 va causar la mort de desenes de civils el 3 de juny del 2015 a la localitat de Hawija, a la província de Kirkuk, al nord de l'Iraq, durant el bombardeig d'un recinte on l'Estat Islàmic suposadament fabricava bombes. Entre les víctimes, hi havia diversos infants.</p>
      <p>És la primera vegada que el govern holandès reconeix aquests fets. L'actual ministra de Defensa, Ank Bijleveld, ha enviat una carta al Parlament aquest dilluns en què admet que, efectivament, el bombardeig va tenir unes conseqüències fatals. En canvi, la seva predecessora, Jeanine Hennis, ho havia negat: aleshores va assegurar a la cambra legislativa que cap civil havia mort durant l'atac.</p>
      <p>"Abans de l'atac no hi havia indicis que hi haguessin civils prop de l'objectiu. Les cases més properes estaven fora de l'àrea de danys que es va proporcionar al començament. Després de l'atac, es van produir diverses explosions secundàries, cosa que va fer que l'àrea afectada fos més gran", ha argumentat la ministra, que també ha detallat que "unes 70 persones van morir en l'atac, tant combatents de l'Estat Islàmic com civils".</p>
      <p>La titular de Defensa ha fet pública aquesta informació després que una investigació periodística posés en evidència fa dues setmanes que les forces holandeses havien provocat fins a 70 morts, tots civils, a la localitat de Hawija. Quan aquesta informació es va publicar, el govern holandès va declinar corroborar si aquestes dades eren certes o no, o si estava al corrent d'aquest incident.</p>
      <p>La ministra de Defensa també ha reconegut aquest dilluns que el 21 de setembre del 2015 les forces holandeses van dur a terme un altre bombardeig que va afectar una casa on vivien civils, però en aquest cas a la ciutat iraquiana de Mossul. Almenys quatre persones van morir.</p>
      <p>Entre l'octubre del 2014 i el desembre del 2018, les tropes holandeses van contribuir amb diversos avions F-16 a les operacions militars que la coalició internacional va dur a terme contra el grup terrorista Estat Islàmic a l'Iraq i Síria. "La mort de civils als bombardejos és un exemple commovedor dels riscos associats a la participació en la lluita contra un enemic com l'Estat Islàmic. Això és encara més amarg quan les nostres accions tenien com a objectiu evitar al màxim els danys col·laterals i especialment les baixes civils", ha justificat la ministra.</p>
    </article>
  </body>
</html>