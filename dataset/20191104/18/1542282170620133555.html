<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/04/the-brief-from-brussels-koini-agrotiki-politiki"/>
    <meta property="og:site_name" content="euronews"/>
    <meta property="article:published_time" content="2019-11-04T18:35:21+00:00"/>
    <meta property="og:title" content="Κομισιόν: τα κράτη-μέλη ελέγχουν τα κονδύλια της ΚΑΠ"/>
    <meta property="og:description" content="Ενα δημοσίευμα των New York Times απογυμνώνει το σύστημα που ισχύει για τη χρηματοδότηση στο πλαίσιο της Κοινής Αγροτικής Πολιτικής."/>
  </head>
  <body>
    <article>
      <h1>Κομισιόν: τα κράτη-μέλη ελέγχουν τα κονδύλια της ΚΑΠ</h1>
      <address><time datetime="2019-11-04T18:35:21+00:00">04 Nov 2019, 18:35</time> by <a rel="author">Maria Psara</a></address>
      <p>Στον επόμενο προϋπολογισμό της Ευρωπαϊκής Ένωσης, υπάρχει η πρόταση να μειωθούν τα κονδύλια για την Κοινή Αγροτική Πολιτική. Χώρες όπως η <b>Ελλάδα και η Ισπανία αντιδρού</b>ν, αφού η αγροτική ανάπτυξη αποτελεί βασικό εργαλείο για τις οικονομίες τους.</p>
      <p>Κι ενώ πολλές χώρες... αντιστέκονται, <b>ένα δημοσίευμα των New York Times</b> απογυμνώνει το σύστημα που ισχύει ήδη στη χρηματοδότηση. Σύμφωνα με το ρεπορτάζ, Ουγγαρία και Τσεχία ευνοούν τους ολιγάρχες του χώρου. Ο,τι νόμιμο, είναι τελικά και ηθικό;</p>
      <p>Σύμφωνα με το δημοσίευμα, <b>οι ολιγάρχες στην Κεντρική Ευρώπη χρησιμοποιούν κεφάλαια της ΕΕ για το δικό τους όφελος.</b></p>
      <p>Η Κομισιόν επανέλαβε τις πολιτικές μηδενικής ανοχής, αλλά επέμεινε ότι το κλειδί βρίσκεται στα κράτη μέλη.</p>
      <p>«Σύμφωνα με την αρχή της <b>επιμερισμένης διαχείρισης</b>, τα κράτη μέλη είναι πρωταρχικά υπεύθυνα για την υγιή και νόμιμη διαχείριση των κονδυλίων της ΕΕ. Η Κομισιόν διατυπώνει με σοβαρότητα κάθε υποψία ή καχυποψία σχετικά με την κακή χρήση ή την κακή διαχείριση των κονδυλίων της ΕΕ. Και όλα τα στοιχεία σχετικά με τις υποτιθέμενες απάτες θα πρέπει να <b>απευθύνονται στον Olaf</b>. Αρκετές έρευνες βρίσκονται σε εξέλιξη», είπε ο εκπρόσωπος Τύπου για θέματα αγροτικής πολιτικής της Κομισιόν Ντάνιελ Ροζάριο.</p>
      <p>Το άρθρο αναδεικνύει δύο Ευρωπαίους ηγέτες, οι οποίοι επωφελούνται άμεσα ή έμμεσα από τη χρηματοδότηση της ΕΕ για τη γεωργία: <b>ο πρωθυπουργός της Ουγγαρίας Βίκτορ Ορμπάν και ο Τσέχος πρωθυπουργός Αντρέι Μπάμπις.</b></p>
      <p>Το Euronews ζήτησε από τον Ούγγρο υπουργό Εξωτερικών να σχολιάσει τη χρήση των κονδυλίων της ΕΕ, αλλά απέφυγε την απάντησή του, απλώς <b>χλεύασε τον Ούγγρο δημοσιογράφο που συμμετείχε στην έρευνα</b>.</p>
      <p>«Σχετικά με το άρθρο των New York Times, <b>δεν ασχοληθήκαμε με το θέμα</b>. Ένας δημοσιογράφος ενός ουγγρικού Μέσου προσποιείται ότι είναι δημοσιογράφος των New York Times – και είναι εδώ στο σπίτι του», είπε ο υπουργός Πίτερ Σιαρτο.</p>
      <p>Η Επιτροπή θεωρεί ότι το μελλοντικό βήμα για τη χρηματοδότηση των κοινοτικών κονδυλίων θα είναι η δημιουργία <b>του Γραφείου Εισαγγελέα της ΕΕ και η σύνδεση της χρηματοδότησης της ΕΕ με την τήρηση του κράτους Δικαίου.</b></p>
    </article>
  </body>
</html>