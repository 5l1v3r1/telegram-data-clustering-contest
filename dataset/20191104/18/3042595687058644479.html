<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/stengte-etter-rottejakt/71774304"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T18:16:16+00:00"/>
    <meta property="og:title" content="Stengte etter rottejakt"/>
    <meta property="og:description" content="En tilfeldig forbipasserende så plutselig noe bevege seg i vinduet..."/>
  </head>
  <body>
    <article>
      <h1>Stengte etter rottejakt</h1>
      <h2>En tilfeldig forbipasserende så plutselig noe bevege seg i vinduet...</h2>
      <address><time datetime="2019-11-04T18:16:16+00:00">04 Nov 2019, 18:16</time> by <a rel="author">Christopher Sjuve</a></address>
      <p>I full belysning fikk den tilfeldig forbipasserende øye på en stor rotte som hadde tatt seg inn i et bakeri i Oslo i forrige måned. Den observante fotgjengeren klarte også å fange rotta på film med mobiltelefonen – resultatet kan du se i videoen over.</p>
      <p>At rotter blir observert rundt om i Oslo er ikke helt sjelden. Dagbladet har nylig skrevet om hvordan <a href="https://www.dagbladet.no/mat/mattilsynet---her-har-mye-gatt-galt/71463052">skadedyrene gjorde at en restaurant på Grünerløkka måtte stenge</a>.</p>
      <p>Det viser seg at problemet heller ikke var ukjent for sjefen for bedriften. Tidligere i høst hadde de hørt mistenkelige lyder og de tok da kontakt med både huseier og skadedyrfirmaet Anticimex.</p>
      <p>
        <b>Anticimex tettet igjen en åpning de trodde gnagere kunne komme inn, men det var tydeligvis ikke nok. Da firmaet og Mattilsynet ble forevist videoen ble lokalet øyeblikkelig stengt.</b>
      </p>
      <p>– Vi la umiddelbart ned produksjonen og flyttet den til et annet lokale, sier sjefen.</p>
      <p>– Alle råvarer som var i lokalet, som kunne ha vært i befatning med skadedyr, ble destruert i samråd med Mattilsynet, sier sjefen til Dagbladet og legger til:</p>
      <p>– Vi kan ikke leie slike lokaler om ikke vi vet at dette er ordnet.</p>
      <h3>Mattilsynet: Mye rotter i Oslo</h3>
      <p>Mattilsynet forteller at i denne tiden av året, er det vanlig at de får meldinger om uønskede rottebesøk.</p>
      <p>
        <i>– Hvor vanlig er det at matbedrifter får rottebesøk?</i>
      </p>
      <p>– Det er ikke godt å si. Men, det vi kan slå fast er at når høsten kommer og det blir kaldere, så får vi oftere meldinger om rotter, sier Håvard Johansen, fungerende seksjonssjef for Mattilsynet region Stor-Oslo, til Dagbladet.</p>
      <p>– Rottene vil nok helst være ute, men når det begynner å bli kaldt trekker de nok inn for å få varme og kanskje er det enklere å finne mat innendørs også.</p>
      <p>
        <i>– Hvilken fare representerer egentlig rottene?</i>
      </p>
      <p>De lever ofte i svært uhygieniske miljøer, som for eksempel kloakk. Og det betyr at de kan være med på å spre patogener (farlige bakterier) hvor enn de beveger seg. Smittefaren er stor og observasjoner av rotter er noe vi tar på største alvor.</p>
      <p>
        <i>– De er vanskelig å oppdage?</i>
      </p>
      <p>– De er ofte sky og sitter svært rolig mens det er aktivitet i bygget. Men, når det blir rolig kommer de ofte fram.</p>
      <p>
        <i>I kvartalet hvor rotta ble observert ligger det tett i tett med restauranter. Hva med naborestaurantene?</i>
      </p>
      <p>– Vi ser alltid an situasjonen. Men, svært ofte er det naturlig at vi tar en ekstra vurdering av tilstøtende lokaler.</p>
      <p>– Det er mye rotter i Oslo. Derfor er det viktig med vedlikehold og å tette igjen alle tenkelige hull. Det handler rett og slett om å gjøre det så vanskelig som mulig å komme inn.</p>
    </article>
  </body>
</html>