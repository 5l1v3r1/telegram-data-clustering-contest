<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/04/rare-video-of-indian-cricket-captain-virat-kohli-s-interview.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T18:01:00+00:00"/>
    <meta property="og:title" content="സച്ചിന് ഓൾ റൗണ്ടറാകാമെന്ന് കോലി, സേവാഗിന്റെ സിലക്‌ഷൻ ശരി: അപൂർവം ഈ വിഡിയോ"/>
    <meta property="og:description" content="ന്യൂഡൽഹി∙ 'സച്ചിന്‍ തെൻഡുൽക്കർ, വീരേന്ദർ സേവാഗ്, യുവരാജ് സിങ് എന്നിവർ വിചാരിച്ചാൽ മികച്ച ഓൾ‌ റൗണ്ടർമാരായി മാറാം...'– വിരാട് കോലിയാണിതു പറയുന്നത്..വിരാട് കോലി. ക്രിക്കറ്റ്. ഇന്ത്യൻ ക്രിക്കറ്റ് ടീം. Virat Kohli. Indian Cricket Team. bcci. Manorama Online.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>സച്ചിന് ഓൾ റൗണ്ടറാകാമെന്ന് കോലി, സേവാഗിന്റെ സിലക്‌ഷൻ ശരി: അപൂർവം ഈ വിഡിയോ</h1>
      <address><time datetime="2019-11-04T18:01:00+00:00">04 Nov 2019, 18:01</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ ‘സച്ചിന്‍ തെൻഡുൽക്കർ, വീരേന്ദർ സേവാഗ്, യുവരാജ് സിങ് എന്നിവർ വിചാരിച്ചാൽ മികച്ച ഓൾ‌ റൗണ്ടർമാരായി മാറാം...’– വിരാട് കോലിയാണിതു പറയുന്നത്. പക്ഷേ ഇന്ത്യൻ ക്രിക്കറ്റ് ടീം ക്യാപ്റ്റൻ വിരാട് കോലിയല്ല. രഞ്ജി ടീം താരം കോലി. 18 വയസ്സു മാത്രം പ്രായമുള്ളപ്പോൾ നൽകിയ ആദ്യ അഭിമുഖത്തിലാണ് വിരാട് മുതിര്‍ന്ന ക്രിക്കറ്റ് താരങ്ങളെക്കുറിച്ചുള്ള നിലപാട് വ്യക്തമാക്കിയത്. ഭാരതീയ വിദ്യാഭവന്റെ പേരിലുള്ള വി‍‍ഡിയോ ഇപ്പോൾ ഒരു ദേശീയ മാധ്യമമാണു പുറത്തുവിട്ടത്.</p>
      <p>2007ൽ വെസ്റ്റിൻ‍ഡീസിൽ നടന്ന ലോകകപ്പ് ക്രിക്കറ്റ് മത്സരങ്ങൾക്കു മുന്നോടിയായി എടുത്തതായിരുന്നു അഭിമുഖം. രഞ്ജി ട്രോഫിയിൽ വിരാടിന്റെ സഹതാരമായിരുന്ന പുനീത് ബിഷ്ടിനൊപ്പമാണു താരം വിഡിയോ അഭിമുഖത്തിലെത്തുന്നത്. ഇന്ത്യയുടെ ലോകകപ്പ് സാധ്യതകളെക്കുറിച്ചും സേവാഗുൾപ്പെടെയുള്ള താരങ്ങളെ ടീമിലെടുത്തതിനെക്കുറിച്ചുമെല്ലാം ഇന്നത്തെ ഇന്ത്യൻ ക്യാപ്റ്റന്‍ ചെറുപ്രായത്തിൽ മറുപടി പറയുന്നതാണ് ക്രിക്കറ്റ് ആരാധകരിൽ കൗതുകമുണർത്തുന്നത്.</p>
      <p>സന്തുലിതമായ ഇന്ത്യൻ ടീമാണ് വെസ്റ്റിൻ‍ഡീസ് ലോകകപ്പ് കളിക്കാൻ പോകുന്നതെന്ന് കോലി അഭിമുഖത്തിൽ പറയുന്നു. ബോളിങ്ങും ബാറ്റിങ്ങും മനസ്സിൽ വച്ചാണ് ഇന്ത്യ താരങ്ങളെ തിരഞ്ഞെടുത്തിരിക്കുന്നത്. ഒരു ടീമെന്ന നിലയിൽ ഇന്ത്യയുടെ പ്രകടനമായിരിക്കും നിർണായകമാകുകയെന്നും വിരാട് പറയുന്നു. മോശം ഫോമിലുണ്ടായിരുന്ന വിരേന്ദര്‍ സേവാഗിനെ ടീമിലുൾപ്പെടുത്തിയതിനും കോലി പൂർണ പിന്തുണ നൽകുന്നു. നിരവധി ഓപ്പണർമാർ ഉള്ളപ്പോൾ സേവാഗിനെ ലോകകപ്പ് പോലെ വലിയ ടൂർണമെന്റിനുള്ള ടീമിലെടുത്തതിന്റെ യുക്തിയെന്തെന്നുള്ള ചോദ്യത്തിനായിരുന്നു കോലിയുടെ മറുപടി.</p>
      <p>ലോകകപ്പ് പോലെ വലിയ ടൂർണമെന്റിൽ യുവത്വമല്ല അനുഭവ സമ്പത്തിനാണു പ്രാധാന്യം. അങ്ങനെ നോക്കുമ്പോൾ ഏറെ മത്സരപരിചയമുള്ള സേവാഗിനെ ടീമിലെടുത്തതു ശരിയാണെന്നാണ് എന്റെ അഭിപ്രായം. ഇന്ത്യയ്ക്കു വേണ്ടി ധാരാളം റണ്‍സ് നേടിയിട്ടുള്ള താരമാണ് സേവാഗ്. ഇന്ത്യൻ ക്രിക്കറ്റ് ടീമിന്റെ ഏറ്റവും വലിയ ശക്തി കരുത്തേറിയ ബാറ്റിങ് നിരയാണ്. അവർക്ക് എത്ര വലിയ സ്കോറും പിന്തുടരാൻ സാധിക്കും– കോലി പറഞ്ഞു.</p>
      <p>ഇന്ത്യൻ ക്രിക്കറ്റ് ടീം സിലക്ടറായിരുന്ന ദിലിപ് വെങ്സാർക്കറുടെ നിലപാടുകൾക്കെതിരെയും യുവതാരമായിരിക്കെ കോലി വിമർശനമുന്നയിക്കുന്നുണ്ട്. ദ്രാവിഡിന്റെ നിർ‌ബന്ധപ്രകാരമാണ് സേവാഗിനെ 2007 ലോകകപ്പിനുള്ള ടീമിലുള്‍പ്പെടുത്തിയതെന്ന് വെങ്സാർക്കർ ഒരു ടിവി അഭിമുഖത്തിൽ പറഞ്ഞിരുന്നു. വെങ്സാർക്കർ അങ്ങനെ ചെയ്തതു ശരിയായില്ലെന്നു കോലി പറഞ്ഞു. അത്തരം കാര്യങ്ങൾ ടിവിയിൽ പറയരുതായിരുന്നു. അതു സേവാഗിന്റെ മനോവീര്യത്തെ ബാധിക്കാൻ സാധ്യതയുണ്ട്. സച്ചിൻ തെൻഡുൽക്കർ, സേവാഗ്, യുവരാജ് സിങ് എന്നിവരെല്ലാം എല്ലാ മത്സരങ്ങളിലും 5–6 ഓവറുകളിൽ പന്ത് എറിയുന്നവരാണ്. ബോളിങ്ങിൽ കൂടുതൽ ശ്രദ്ധിക്കുകയാണെങ്കിൽ ഇവർ മികച്ച ഓൾറൗണ്ടർമാരായി മാറുമെന്നും കോലി പറഞ്ഞു.</p>
      <p><b>English Summary:</b> Rare Video of Indian Cricket Captain Virat Kohli's Interview</p>
    </article>
  </body>
</html>