<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/kvuli-poruse-se-u-cercan-zastavily-vlaky-do-vsech-smeru-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T18:14:00+00:00"/>
    <meta property="og:title" content="Kvůli poruše se u Čerčan zastavily vlaky do všech směrů"/>
    <meta property="og:description" content="Porucha trakčního vedení zkomplikovala v pondělí 4. listopadu čtvrt hodiny před šestou večer dopravu na železniční trati mezi stanicemi Benešov u Prahy a Čerčany. Právě ve chvíli, kdy má spousta cestujících namířeno domů!"/>
  </head>
  <body>
    <article>
      <h1>Kvůli poruše se u Čerčan zastavily vlaky do všech směrů</h1>
      <address><time datetime="2019-11-04T18:14:00+00:00">04 Nov 2019, 18:14</time> by <a rel="author">Milan Holakovský</a></address>
      <p>Jižní expres České dráhy odklonily přes Plzeň s tím, že do Tábora nezajede, další rychlíky se nevyhnuly buď citelnému zpoždění, či dokonce takzvanému odřeknutí: zrušení jízdy v úseku Benešov u Prahy – Praha-Holešovice. Odřeknuty byly také osobní vlaky mezi <a href="https://www.cd.cz/jizdni-rad/omezeni-provozu/mimoradnost/22782/">Benešovem a Čerčany</a>.</p>
      <p>Problémy se přenesly i na další tratě: Praha –<a href="https://www.cd.cz/jizdni-rad/omezeni-provozu/mimoradnost/22783/"> Vrané nad Vltavou – Čerčany</a> i na spojnici Vraného nad Vltavou a Dobříše. Tam zůstal mimo provoz úsek mezi Čerčany a Týncem nad Sázavou: místo osobních vlaků přepravovaly cestující autobusy náhradní dopravy.</p>
      <figure>
        <img src="https://g.denik.cz/4/d2/vrchbela-vysadba-stromy-20191101-01_denik-150-3x2.jpg"/>
      </figure>
      <aside>
        <a href="https://benesovsky.denik.cz/z-regionu/klimatu-planety-maji-prospet-stromy-rodici-jerabiny-tresne-a-svestky-20191101.html">Klimatu planety mají prospět stromy rodící jeřabiny, třešně a švestky Přečíst článek ›</a>
      </aside>
      <p>Deset minut po sedmé večer České dráhy oznámily, že na spojnici Benešova a Čerčan se pracovníkům Správy železniční dopravní cesty podařilo obnovit provoz po jedné ze dvou traťových kolejí. Vlaky se tedy mohly rozjet – ovšem s tím, že cestující museli očekávat zhruba čtvrthodinové zpoždění.</p>
      <figure>
        <img src="https://g.denik.cz/42/4d/stredocesky-brezany-praha-zborovska-sic-stredoceske-inovacni-centrum_denik-150-3x2.jpg"/>
      </figure>
      <aside>
        <a href="https://benesovsky.denik.cz/z-regionu/rocni-provoz-stredoceskeho-inovacniho-centra-ma-stat-32-milionu-20191104.html">Roční provoz Středočeského inovačního centra má stát 32 milionů Přečíst článek ›</a>
      </aside>
    </article>
  </body>
</html>