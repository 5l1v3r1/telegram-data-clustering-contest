<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638144/%D9%88%D8%B2%D8%A7%D8%B1%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D8%B2-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D9%88%D8%A7%D9%85%D9%84-%D9%82%D8%A7%DA%86%D8%A7%D9%82-%DA%AF%D9%88%D8%B4%DB%8C-%D8%A8%D9%87-%D8%A7%D8%B1%D8%B2%D8%B4-%DB%B1%DB%B2%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%AE%D8%A8%D8%B1-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T18:26:00+00:00"/>
    <meta property="og:title" content="وزارت اطلاعات از دستگیری عوامل قاچاق گوشی به ارزش ۱۲۰۰ میلیارد ریال خبر داد"/>
    <meta property="og:description" content="وزارت اطلاعات ایران دقایقی پیش با انتشار بیانیه‌ای از شناسایی و دستگیری عوامل قاچاق گوشی‌های هوشمند به ارزش ۱۲۰۰ میلیارد ریال خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638144/%D9%88%D8%B2%D8%A7%D8%B1%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D8%B2-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D9%88%D8%A7%D9%85%D9%84-%D9%82%D8%A7%DA%86%D8%A7%D9%82-%DA%AF%D9%88%D8%B4%DB%8C-%D8%A8%D9%87-%D8%A7%D8%B1%D8%B2%D8%B4-%DB%B1%DB%B2%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%AE%D8%A8%D8%B1-%D8%AF%D8%A7%D8%AF">وزارت اطلاعات از دستگیری عوامل قاچاق گوشی به ارزش ۱۲۰۰ میلیارد ریال خبر داد</a>
      </h1>
      <h2>وزارت اطلاعات ایران دقایقی پیش با انتشار بیانیه‌ای از شناسایی و دستگیری عوامل قاچاق گوشی‌های هوشمند به ارزش ۱۲۰۰ میلیارد ریال خبر داد.</h2>
      <address><time datetime="2019-11-04T18:26:00+00:00">04 Nov 2019, 18:26</time> by <a rel="author">بولتن نیوز | bultannews.com</a></address>
      <p><b>گروه IT:</b> وب‌سایت<b> واجا</b> متعلق به<b> وزارت اطلاعات</b> ساعاتی پیش با انتشار خبری از <b>شناسایی و دستگیری عوامل قاچاق گوشی‌های هوشمند به ارزش ۱۲۰۰ میلیارد ریال</b> خبر داد. وزارت اطلاعات خبر داده است به‌موجب اقدامات اطلاعاتی و عملیاتی سربازان گمنام امام زمان (عج)، عوامل اصلی<b> قاچاق تلفن‌های همراه</b> شناسایی و با دستور مقام‌های قضایی بازداشت شده‌اند.   <br/>به گزارش بولتن نیوز به نقل از زومیت، بنابر متن خبر وزارت اطلاعات، این افراد با <b>دورزدن قوانین امور گمرکی</b> و <b>سوءاستفاده از اطلاعات هویتی مسافران و زائران عازم خارج از کشور</b>، گوشی‌های قاچاق را به‌صورت مسافری<b> رجیستر</b> می‌کرده‌اند. <br/><br/>متن خبر وزارت اطلاعات بدین‌شرح است:<br/><br/>  <b>  شناسایی و برخورد با بیش از ۱۲۰۰ میلیارد ريال قاچاق گوشی تلفن همراه</b><br/><br/>    در پی اقدامات اطلاعاتی و عملیاتی<b> سربازان گمنام امام زمان(عج)</b> با بهره‌گیری از توان سامانه‌های هوشمند، عوامل اصلی قاچاق تلفن‌همراه شناسایی و با دستور مقامات قضایی بازداشت شدند. ارزش کالای قاچاق شناسایی‌شده‌ی اولیه به کشور توسط این متخلفان، بیش از ۱٫۲۰۰ میلیارد ریال برآورد شده است. <br/><br/>    متخلفان با دورزدن قوانین امور گمرکی و سوء‌استفاده از اطلاعات هویتی مسافران و زائران عازم خارج از کشور، اقدام به رجیسترکردن<b> گوشی‌‌های قاچاق</b> به‌صورت مسافری کرده بودند. <br/><br/>    شایان توجه است فرایند شناسایی و برخورد با <b>قاچاقچیان تلفن‌همراه</b> و <b>سوءاستفاده‌‌کنندگان از تسهیلات</b> <b>مسافری</b> به‌طور مستمر در حال انجام است و دیگر مظنونین به قاچاق تلفن‌همراه نیز شناسایی شده‌اند که پس از تکمیل پرونده، به مراجع  قضایی معرفی خواهند شد و برخوردهای لازم با ایشان صورت خواهد پذیرفت. <br/><br/>    توصیه می‌گردد تمامی مسافران و زائران عازم خارج از کشور درخصوص <b>حفظ اطلاعات هویتی و مسافری</b> خود اهتمام لازم را به خرج داده و از هرگونه واگذاری اطلاعات هویتی و ارتباطاتی خود با هدف فعال‌سازی گوشی‌های تلفن‌همراه قاچاق در شبکه‌ی قانونی کشور خودداری کنند؛ زیرا درنهایت گوشی قاچاق به‌نام ایشان در سامانه‌ی گمرک ثبت شده و احتمال تعقیب کیفری و عواقب قانونی ناشی از جرایم ارتکابی قاچاقچیان برای ایشان نیز وجود خواهد داشت و می‌‌باید در مراجع قضایی پاسخ‌گو باشند.</p>
    </article>
  </body>
</html>