<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/04/erdogan-pente-nees-geotrisis-seanat-mesogeio-kai-katexomenato-2020"/>
    <meta property="og:site_name" content="euronews"/>
    <meta property="article:published_time" content="2019-11-04T18:42:51+00:00"/>
    <meta property="og:title" content="Ερντογάν: Πέντε νέες γεωτρήσεις σε αν. Μεσόγειο και Κατεχόμενα το 2020"/>
    <meta property="og:description" content="Ανακοινώθηκε επίσημα στην Τουρκία"/>
  </head>
  <body>
    <article>
      <h1>Ερντογάν: Πέντε νέες γεωτρήσεις σε αν. Μεσόγειο και Κατεχόμενα το 2020</h1>
      <address><time datetime="2019-11-04T18:42:51+00:00">04 Nov 2019, 18:42</time> by <a rel="author">euronews </a></address>
      <p>Πέντε γεωτρήσεις για πετρέλαιο και φυσικό αέριο για το 2020 προγραμματίζει η Τουρκία συμπεριλαμβανομένων και περιοχών στην κατεχόμενη Κύπρο, όπως ανακοινώθηκε.</p>
      <p>Με βάση το "Ετήσιο πρόγραμμα της τουρκικής προεδρίας για το έτος 2020", που υπέγραψε ο τούρκος πρόεδρος Ρετζέπ Ταγίπ Ερντογάν και δημοσιεύτηκε στην τουρκική εφημερίδα της κυβερνήσεως με ημερομηνία 3 Νοεμβρίου 2019, η Άγκυρα θα πραγματοποιήσει πέντε γεωτρήσεις για πετρέλαιο και φυσικό αέριο στην ανατολική Μεσόγειο, μέσα στο 2020.</p>
      <p>Στο πλαίσιο αυτό, το 2020 έχει προβλεφθεί από το τουρκικό δημόσιο η επένδυση άνω των 2 δισεκ. ευρώ στον ενεργειακό τομέα.</p>
      <p>Τις γεωτρήσεις ανέλαβε η τουρκική κρατική εταιρεία πετρελαίου (ΤΡΑΟ) σε περιοχές της ανατολικής Μεσογείου που περιλαμβάνουν και θαλάσσια οικόπεδα γύρω από τα Κατεχόμενα, για τα οποία έχει παρανόμως δώσει άδεια το ψευδοκράτος.</p>
      <p>Με βάση το πρόγραμμα της Τουρκίας το οποίο ενέκρινε ο Τούρκος Πρόεδρος Ταγίπ Ερντογάν σε αυτό το πλαίσιο στόχος είναι να συνεχιστούν οι δισδιάστατες έρευνες 3 χιλιάδων χλμ και τρισδιάστατες έρευνες 20 χιλιάδων 707 χλμ.</p>
      <p>Αναφέρεται ακόμη ότι για το 2020 προβλέπεται να γίνει δημόσια επένδυση στον τομέα της ενέργειας ύψους 13 δις 864 εκατομμυρίων τουρκικών λιρών. Με αυτά τα δεδομένα ο τομέας της ενέργειας θα είναι ο δεύτερος μετά τον τομέα της συγκοινωνίας στον οποίο θα γίνουν οι μεγαλύτερες επενδύσεις.</p>
      <p>Αναφέρεται επίσης ότι στόχος είναι ο πρώτος πυρηνικός αντιδραστήρας στο Άκουγιου να δραστηριοποιηθεί το 2023 και οι υπόλοιποι μέχρι το τέλος του 2026.</p>
    </article>
  </body>
</html>