<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/04/lavori-in-viale-martiri-della-liberta-lopposizione-attacca-giunta-approssimativa-e-comica/1321102/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-04T18:18:24+00:00"/>
    <meta property="og:title" content="Viale Martiri della Libertà, lavori nel mirino: «Giunta approssimativa e comica»"/>
    <meta property="og:description" content="IL GRUPPO di opposizione &quot;Per Matelica&quot; mette nel mirino il rifacimento dell'asfalto e dei marciapiedi: «Solo dopo si sono accorti che non avevano previsto gli scivoli per le carrozzine»"/>
  </head>
  <body>
    <article>
      <h1>Viale Martiri della Libertà, lavori nel mirino: «Giunta approssimativa e comica»</h1>
      <h2>IL GRUPPO di opposizione "Per Matelica" mette nel mirino il rifacimento dell'asfalto e dei marciapiedi: «Solo dopo si sono accorti che non avevano previsto gli scivoli per le carrozzine»</h2>
      <address><time datetime="2019-11-04T18:18:24+00:00">04 Nov 2019, 18:18</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F04%2Flavori-in-viale-martiri-della-liberta-lopposizione-attacca-giunta-approssimativa-e-comica%2F1321102%2F">Condividi17</a><a href="https://twitter.com/intent/tweet?text=Viale+Martiri+della+Libert%C3%A0%2C++lavori+nel+mirino%3A++%C2%ABGiunta+approssimativa+e+comica%C2%BB&amp;url=https%3A%2F%2Fwww.cronachemaceratesi.it%2F2019%2F11%2F04%2Flavori-in-viale-martiri-della-liberta-lopposizione-attacca-giunta-approssimativa-e-comica%2F1321102%2F">Tweet</a>Email17 Condivisioni</p>
      <p> </p>
      <p><b>«Nemmeno Penelope mentre aspettava Ulisse era riuscita a tanto, eppure lei aveva dei buoni motivi. Invece a Matelica certe cose succedono solo per la ormai palese inadeguatezza degli assessori di questa giunta sgangherata e un po’ comica, che dire approssimativa è usare un eufemismo». Sono le parole del gruppo di opposizione “Per Matelica”, che mette nel mirino i lavori di rifacimento dell’asfalto e dei marciapiedi in via Martiri della Libertà.</b> A detta della minoranza, infatti, l’amministrazione nel rifare anche la segnaletica si è dimenticata di prevedere l’abbattimento delle barriere architettoniche.  «La storia è questa – spiega “Per Matelica” –  si trovano finanziato, approvato e deliberato un lavoro importante, il rifacimento di un tratto di viale Martiri della Libertà, asfalto e marciapiedi, un pezzo di strada rifatta l’ultima volta nel 1991 quando venne il Papa, San Giovanni Paolo II e ormai era in pessimo stato. In primo luogo hanno allungato i lavori attendendo la fine dell’estate per dare l’effimera sensazione che fossero stati loro a volere tale opera, con tanto dei soliti noti supporter a mezzo social che inneggiavano ad una vittoria manco fossero i mondiali, in seconda istanza hanno ben pensato di rifare subito anche la segnaletica orizzontale». Ma, come sottolineano i consiglieri d’opposizione, quando di è trattato delle strisce pedonali non sono stati previsti scivoli per le carrozzine sul marciapiede.  «Direte voi, poveri assessori, ma con tutto quello che hanno da fare per presenziare a cene e inaugurazioni ogni giorno (salvo non andare a manifestare per la pace) – continua “Per Matelica” – mica possono pure pensare di parlare con i loro dirigenti. In effetti è andata così, una volta tolto il telo dell’opera d’arte si sono accorti che per attraversare la strada con una carrozzina o con una sedia a rotelle bisognava fare un salto di parecchi centimetri. Va bene che la cultura di destra di cui loro sono fieri portatori guarda più a Sparta che ad Atene, ma così ci sembra pure troppo. Dopo che abbiamo segnalato la cosa, ecco che stamattina, come testimoniano le foto, una ditta ha provveduto a tagliare i marciapiedi, a fare lo scalino e a sistemare la questione. Dopo, appunto. Ma sappiamo bene come siano questi amministratori, sono quelli del provvisorio. Dossi provvisori, pezze di asfalto in centro storico provvisorie, chissà se pure lo sfacelo e la bruttezza (tra l’altro del tutto inutile) di via Oberdan saranno provvisori. Diranno che gli scivoli sui marciapiedi erano previsti e che quel lavoro pessimo era solo temporaneo. Ci chiediamo, invece, chi ha fatto questo nuovo lavoro? Con quali risorse? Sono stati spesi altri soldi pubblici? Sono soldi nostri, dei cittadini e vanno spesi bene, non per rifare lavori sbagliati, fatti a tirar via, senza criterio né buonsenso. Il pressappochismo e l’incompetenza di cui la giunta fa bandiera -conclude l’opposizione – per dire di essere più vicino al popolo, non solo offende i cittadini, ma ne porta nocumento. E ci chiediamo anche: in tutto questo, il sindaco Baldini, che fa? Nulla. Così lui non sbaglia».</p>
    </article>
  </body>
</html>