<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frykter-giske-show---trekker-seg-fra-debatt-om-metoo/71782403"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T18:35:17+00:00"/>
    <meta property="og:title" content="Frykter «Giske-show» - trekker seg fra debatt om metoo"/>
    <meta property="og:description" content="Hege Ulstein i Dagsavisen trekker seg fra metoo-debatt på Svarte Natta-konferansen i Tromsø."/>
  </head>
  <body>
    <article>
      <h1>Frykter «Giske-show» - trekker seg fra debatt om metoo</h1>
      <h2>Hege Ulstein i Dagsavisen trekker seg fra metoo-debatt på Svarte Natta-konferansen i Tromsø.</h2>
      <address><time datetime="2019-11-04T18:35:17+00:00">04 Nov 2019, 18:35</time> by <a rel="author">Halldor Hustadnes</a></address>
      <p>En planlagt debatt om pressens dekning av metoo-kampanjen på journalistkonferansen Svarte Natta i Tromsø får nå enda mer motbør.</p>
      <p>I et innlegg på Facebook mandag kveld skriver Dagsavisens kommentator Hege Ulstein at hun trekker seg.</p>
      <p>«Jeg ble invitert til og takket ja til en pressedebatt om metoo. Det har nå utviklet seg til noe som kan se ut som et Giske-show. Det takker jeg nei til», skriver Ulstein i innlegget.</p>
      <p>Tidligere nestleder i Arbeiderpartiet Trond Giske ble i januar 2018 fritatt fra vervet, etter at flere varslere anklaget ham for seksuell trakassering.</p>
      <p>Partiet kom senere til at han hadde brutt partiets retningslinjer mot seksuell trakassering.</p>
      <h3>«Tendensiøs sammensetning»</h3>
      <p>Ulstein er svært kritisk til hvordan arrangøren har opptrådt.</p>
      <p>«Etter at jeg takket ja, kom det fram at det skulle være en bolk før debatten jeg skulle delta i», skriver Hege Ulstein i innlegget.</p>
      <figure>
        <img src="https://dbstatic.no/71782640.jpg?imageId=71782640&amp;width=1024&amp;height=615"/>
        <figcaption><b>FORTSATT OMSTRIDT:</b> Trond Giske, Arbeiderpartiet. Foto: Terje Pedersen / NTB scanpix Vis mer</figcaption>
      </figure>
      <p>
        <b>Der skulle Ap-politiker Trond Giske delta sammen med <a href="https://www.dagbladet.no/kultur/ble-anklaget-for-voldtekt-og-fikk-sparken-na-gir-norsk-forlag-ut-boka-hans/71022763">Fredrik Virtanen</a> - en svensk journalist som mistet jobben etter voldtektsanklager - og Lina Makboul som laget TV om ham.</b>
      </p>
      <p>Dette fikk nylig Ida Eliassen-Coker, sjefredaktør i magasinet ALTSÅ, til å rykke ut i Dagbladet med anklager om en angivelig <a href="https://www.dagbladet.no/kultur/jeg-far-fysisk-ubehag-av-invitasjonen/71742855">«tendensiøs sammensetning»</a>.</p>
      <p>Nå sparker Ulstein snøballen videre.</p>
      <h3>- Ikke Giske-show</h3>
      <p>«I løpet av helgen har opplegget utviklet seg videre. De to bolkene skal nå slås sammen til en sammenhengende seanse», skriver hun i Facebook-innlegget.</p>
      <p>Til Dagbladet sier Amund Trellevik, styreleder i Svarte Natta-konferansen at noe av det Ulstein skriver på Facebook ikke stemmer - men hadde litt etter klokka 19 mandag kveld ikke anledning til å utdype dette.</p>
      <p>Da Dagbladet snakket med ham senere på kvelden, sa han at det ikke blir noe Giske-show.</p>
      <h3>- Ikke Giskes PR-byrå</h3>
      <p>Trellevik forklarte deretter at endringen i programmet, hvor Giske nå skal delta i begge bolker, ble gjort «nettopp fordi vi ville komme litt i møte våre kritikere».</p>
      <p>Han sikter til at det nå vil bli mulig å stille Ap-politikeren kritiske spørsmål.</p>
      <p>- Jeg synes det er oppsiktsvekkende at hun beskylder en mediekonferanse som oss, som tar opp pressefaglige og etiske problemstillinger, for nærmest å være Trond Giskes PR-byrå, sier Trellevik.</p>
      <p>Han er nå i gang med å lete etter en erstatter for Hege Ulstein.</p>
      <h3>- Giskes vei tilbake</h3>
      <p>Begeret har uansett rent over for Dagsavisen-kommentatoren, som mener arrangøren har endret premissene.</p>
      <p>«Jeg har informert Svarte Natta om at jeg ikke kan delta i et panel der premisset ser ut til å være at en toppolitiker som har krenket flere unge kvinner, skal framstilles som et offer. Det er nærliggende å se arrangementet som en bit i puslespillet som handler om Giskes vei tilbake til makten», skriver Hege Ulstein.</p>
      <p>Giske selv har tidligere beklaget å ha «opptrådt på en måte som enkeltpersoner har opplevd som upassende eller ubehagelig» og innrømmet overtramp ved to tilfeller.</p>
      <h3>Fire tilbake</h3>
      <p>For arrangøren Svarte Natta svir det kanskje litt ekstra at det er Hege Ulstein som nå trekker seg.</p>
      <p>Da styreleder Amund Trellevik <a href="https://www.dagbladet.no/kultur/mediemakt-er-ogsa-makt/71756853?fbclid=IwAR2_2oY9u73pfhJH98LignJJcusaaGUPWrsfF4qCM7cEoSRDtdEkzNbhTdA">rykket ut mot kritikken fra Ida Eliassen-Coker,</a> la han vekt på at et bredt panel med fem av pressens egne skulle delta i den påfølgende debatten.</p>
      <p>«Alle disse personene har markert seg i ordskiftet om metoo i Norge, og alle er høyt kvalifiserte med kompetente meninger om tematikken», skrev Trellevik om dem.</p>
      <p>Den første han nevnte av disse var Hege Ulstein.</p>
      <p>Nå er det fire tilbake på Trelleviks opprinnelige liste: Fagmedarbeider på Institutt for journalistikk Trygve Aas Olsen, Nettavisen-redaktør Erik Stephansen, forsker og skribent Anja Sletteland og TV 2-journalist Elin Sørsdahl.</p>
      <p>I tillegg kommer nå Kjetil Alstadheim fra Dagens Næringsliv inn som Hege Ulsteins erstatter, opplyser Trellevik.</p>
    </article>
  </body>
</html>