<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739883"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T03:46:00+00:00"/>
    <meta property="og:title" content="จ่อผลิตครูวิชาเอกลูกเสือระดับป.ตรี"/>
    <meta property="og:description" content="“กนกวรรณ” เผย ชาวลูกเสือยื่นข้อเสนอให้มีการผลิตครูวิชาเอกลูกเสือระดับปริญญาตรี หวังได้ครูสอนวิชาลูกเสือเฉพาะทางที่มีทักษะถ่ายทอดความรู้ให้แก่ผู้เรียน เตรียม ถก รมว.ศึกษาธิการ วางแนวทางผลักดัน"/>
  </head>
  <body>
    <article>
      <h1>จ่อผลิตครูวิชาเอกลูกเสือระดับป.ตรี</h1>
      <address>
        <time datetime="2019-11-04T03:46:00+00:00">04 Nov 2019, 03:46</time>
      </address>
      <p>
        <b>“กนกวรรณ” เผย ชาวลูกเสือยื่นข้อเสนอให้มีการผลิตครูวิชาเอกลูกเสือระดับปริญญาตรี หวังได้ครูสอนวิชาลูกเสือเฉพาะทางที่มีทักษะถ่ายทอดความรู้ให้แก่ผู้เรียน เตรียม ถก รมว.ศึกษาธิการ วางแนวทางผลักดัน</b>
      </p>
      <p>วันนี้ (4 พ.ย.) นางกนกวรรณ วิลาวัลย์ รมช.ศึกษาธิการ เปิดเผยว่า เมื่อเร็วๆนี้ตนได้รับฟังข้อเสนอของชาวลูกเสือถึงการผลิตและพัฒนาครูผู้สอนวิชาลูกเสือ เนตรนารี และกิจกรรมพัฒนาผู้เรียนในระยะยาว จากนายวีระกุล อรัณยะนาค ผู้บังคับการค่ายชุมนุมระหว่างงานชุมนุมลูกเสือแห่งชาติ ครั้งที่ 21 เมื่อเร็ว ๆ นี้ ที่ค่ายวชิราวุธ จ.ชลบุรี โดยมีข้อเสนอหลัก 2 เรื่อง ได้แก่ การสนับสนุนอบรมพัฒนาครูผู้สอนวิชาลูกเสือ และการจัดหลักสูตรผลิตครูลูกเสือ เนตรนารี และกิจกรรมพัฒนาผู้เรียนระดับปริญญาตรี โดยต้องการออกแบบหลักสูตรผลิตครูวิชาเอกลูกเสือ เนตรนารี และกิจกรรมพัฒนาผู้เรียน ระดับปริญญาตรี โดยเฉพาะ ร่วมกับฝ่ายผลิตครูและสถาบันอุดมศึกษา เพื่อสร้างครูที่จะไปสอน ถ่ายทอดความรู้ และออกแบบกิจกรรมผู้เรียน ให้สอดคล้องกับทักษะผู้เรียนและยุคสมัยที่เปลี่ยนแปลงไปมากขึ้น<br/><br/>รมช.ศึกษาธิการ กล่าวต่อไปว่า สำหรับการพัฒนาครูผู้สอนวิชาลูกเสือ เป็นเรื่องที่ให้ความสำคัญ เนื่องจากเป็นสิ่งสำคัญลำดับต้น ๆ ของการสร้างคนดีให้กับประเทศ และเห็นด้วยว่า กระบวนการสร้างและให้ความรู้วิชาลูกเสือ ซึ่งเป็นวิชาที่เรียนกันหลายประเทศทั่วโลก ด้วยการอบรมครูเพียงไม่กี่ครั้ง ในระยะเวลาสั้น ๆ และครูต้องเสียค่าใช้จ่ายเอง ซึ่งอาจจะยังไม่ตอบโจทย์การปลูกฝังกระบวนการลูกเสือ เนตรนารี และทักษะที่จำเป็นในศตวรรษที่ 21 ตนจึงรับข้อเสนอดังกล่าวไว้ พร้อมจะนำหารือกับ นายณัฏฐพล ทีปสุวรรณ รมว.ศึกษาธิการ และหารือผู้เกี่ยวข้อง เพื่อผลักดันหลักสูตรวิชาเอกลูกเสือระดับปริญญาตรีให้เกิดขึ้นเป็นครั้งแรกที่จะเกิดกระบวนการสร้างและฝึกหัดคนที่ต้องการเป็นครูสอนลูกเสือ ให้ได้รับการพัฒนาอย่างต่อเนื่อง จนมีความรู้เพียงพอที่จะไปสอนวิชาลูกเสือ เนตรนารี และกิจกรรมพัฒนาให้กับผู้เรียน ได้ตรงตามวัตถุประสงค์ของการก่อตั้งกิจการลูกเสือ ทั้งยังช่วยหล่อหลอมทักษะลูกเสือได้ตั้งแต่ชั้นประถมศึกษา เรียนอย่างมีความสุข สร้างทักษะการใช้ชีวิตอย่างมีเหตุมีผล และมีภูมิคุ้มกัน เรียกได้ว่า เป็นผู้มีความพร้อมรอบด้าน และมีทักษะชีวิตโดยเฉพาะความมีระเบียบวินัย</p>
    </article>
  </body>
</html>