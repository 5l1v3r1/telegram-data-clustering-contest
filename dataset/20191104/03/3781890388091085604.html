<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739876"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T03:05:00+00:00"/>
    <meta property="og:title" content="โรงพักสองพี่น้อง ซ้อมแผนเผชิญเหตุโจรปล้นธนาคาร "/>
    <meta property="og:description" content="'ผู้กำกับฯ หม่อง' พ.ต.อ.กฤศ จันทร์สว่าง ผกก. สภ.สองพี่น้อง นำตำรวจในสังกัดซ้อมแผนเผชิญเหตุเตรียมความพร้อมรับมือโจรปล้นธนาคาร"/>
  </head>
  <body>
    <article>
      <h1>โรงพักสองพี่น้อง ซ้อมแผนเผชิญเหตุโจรปล้นธนาคาร </h1>
      <address>
        <time datetime="2019-11-04T03:05:00+00:00">04 Nov 2019, 03:05</time>
      </address>
      <p>
        <b>"ผู้กำกับฯ หม่อง" พ.ต.อ.กฤศ จันทร์สว่าง ผกก. สภ.สองพี่น้อง นำตำรวจในสังกัดซ้อมแผนเผชิญเหตุเตรียมความพร้อมรับมือโจรปล้นธนาคาร</b>
      </p>
      <p>เมื่อเร็ว ๆ นี้ พ.ต.อ.กฤศ จันทร์สว่าง ผกก.สภ.สองพี่น้อง จ.สุพรรณบุรี เปิดเผยว่า เนื่องด้วย พล.ต.ต.นิธิธร จินตกานนท์ ผบก.ภ.จว.สุพรรณบุรี ได้สั่งกำชับให้ทุกสถานีตำรวจภูธรในสังกัดฯ จัดกำลังตำรวจ เพื่อป้องกัน และปราบปรามคดีประทุษร้ายต่อทรัพย์ ธนาคาร ร้านทอง และร้านสะดวกซื้อ เพื่อเป็นการป้องกันเหตุร้าย เพื่อความปลอดภัยในชีวิต และทรัพย์สินของประชาชนในเขตพื้นที่ จึงพร้อมด้วย พ.ต.ท.มองศักดิ์ มูลละออง รอง ผกก.ป. พ.ต.ท.พรชัย ภิรมย์ดา สวป. พ.ต.ท.กิตติพงษ์ บุญรอด รอง ผกก.สส. พ.ต.ต.สราวุธ ศรนรินทร์ สว.สส. ร.ต.อ.ชุมพล โพธิ์ลาดพร้าว รอง สว.จร.นำกำลังชุดสืบสวน สายตรวจรถจักรยานยนต์ และสายตรวจรถยนต์ พร้อมด้วยเจ้าหน้าที่ตำรวจจราจร ร่วมกันซ้อมแผนผจญเหตุ </p>
      <figure>
        <img src="https://www.dailynews.co.th/admin/upload/20191104/news_HyMpiiLNsF102002_533.jpg?v=201911041010?v=3867"/>
      </figure>
      <p>โดยสมมุติเหตุการณ์คนร้ายเป็นชาย 1 คน สวมหมวกไหมพรหมสีดำ สวมเสื้อยืด สีแดง ใส่กางเกงยีน ใช้อาวุธปืนบุกเดี่ยวเข้าปล้น ธ.ก.ส. สาขาสองพี่น้อง ชิงเงินสด 50,000 บาท วิ่งหลบหนีไปขึ้นรถจักรยานยนต์ ยี่ห้อยามาฮ่า สีแดง ทะเบียน งจบ-373 ชลบุรี ที่คนร้ายอีก 1 คน ติดเครื่องรออยู่ ขับหลบหนีไปตามเส้นทางถนนสายบางลี่-หนองวัลย์เปรียง หลบหนีตัดเข้าถนนสายสองพี่น้อง-ลาดบัวหลวง โดยหลังเกิดเหตุเจ้าหน้าที่ธนาคารเพื่อการเกษตรและสหกรณ์การเกษตร สาขาสองพี่น้อง ได้โทรศัพท์ 191 พร้อมใช้ Applications “Police i lert you” แจ้งตำรวจ สภ.สองพี่น้อง มาตรวจสอบ และสอบถามพฤติกรรมคนร้าย จากการดูภาพจากกล้องวงจรปิด เพื่อเป็นข้อมูลติดตามจับกุมคนร้าย โดยใช้เวลาประมาณ 15 นาที ตำรวจสามารถติดตามตัวได้ที่ บ้านอำเภอเก่า ถนนราษฎร์อุทิศ เขตเทศบาลเมืองสองพี่น้อง มาดำเนินคดีตามกฎหมาย</p>
      <figure>
        <img src="https://www.dailynews.co.th/admin/upload/20191104/news_yGwwHCRNHh102003_533.jpg?v=201911041010?v=3978"/>
      </figure>
      <p>พ.ต.อ.กฤศ กล่าวว่า เนื่องจากปัจจุบันมีเหตุคนร้ายปล้นธนาคาร ชิงทรัพย์ร้านทอง รวมถึงร้านสะดวกซื้อบ่อยครั้ง จึงได้มีการสร้างสถานการณ์ จำลองเหตุการณ์มีคนร้ายปล้นธนาคารเพื่อการเกษตรและสหกรณ์การเกษตร สาขาสองพี่น้องขึ้นมา เพื่อเตรียมความพร้อมของเจ้าหน้าที่ตำรวจ หากมีเหตุการณ์เกิดขึ้นจริงจะได้ทดสอบความรวดเร็ว ในการทำงานของตำรวจ และสร้างความเชื่อมั่นในมาตรการรักษาความปลอดภัยของเจ้าหน้าที่ตำรวจ</p>
      <figure>
        <img src="https://www.dailynews.co.th/admin/upload/20191104/news_ShnCOwwtPP102003_533.jpg?v=201911041010?v=1241"/>
      </figure>
      <p>
        <b>ครรชิต กระโห้แก้ว ผู้สื่อข่าวเว็บไซต์เดลินิวส์ออนไลน์ จ.สุพรรณบุรี</b>
      </p>
    </article>
  </body>
</html>