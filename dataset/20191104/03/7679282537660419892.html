<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-booth-app-will-be-used-for-the-first-time-in-jharkhand-assembly-elections-2019-2830804.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T03:46:38+00:00"/>
    <meta property="og:title" content="झारखंड विधानसभा चुनाव में पहली बार इस्तेमाल होगा बूथ ऐप"/>
    <meta property="og:description" content="झारखंड विधानसभा चुनाव में पहली बार चुनाव आयोग बूथ ऐप का इस्तेमाल करेगा। मतदाता पर्ची में दर्ज क्यूआर कोड के इस ऐप में स्कैन करने से मतदाता की सारी जानकारी मिल जाएगी। इससे मतदान से पहले की प्रक्रिया..."/>
  </head>
  <body>
    <article>
      <h1>झारखंड विधानसभा चुनाव में पहली बार इस्तेमाल होगा बूथ ऐप</h1>
      <address><time datetime="2019-11-04T03:46:38+00:00">04 Nov 2019, 03:46</time> by <a rel="author">हिन्दुस्तान ब्यूरो, रांची।</a></address>
      <p>झारखंड विधानसभा चुनाव में पहली बार चुनाव आयोग बूथ ऐप का इस्तेमाल करेगा। मतदाता पर्ची में दर्ज क्यूआर कोड के इस ऐप में स्कैन करने से मतदाता की सारी जानकारी मिल जाएगी। इससे मतदान से पहले की प्रक्रिया में काफी समय बचेगा। इससे कम समय में अधिक से अधिक मतदाता अपने मताधिकार का प्रयोग कर सकेंगे।</p>
      <p>मुख्य निर्वाचन पदाधिकारी ने बताया कि 15 विधानसभा क्षेत्रों में बूथ ऐप का ट्रायल किया जाएगा। मतदान केंद्र में मतदान के दिन प्रतिनियुक्त मतदानकर्मी और बीएलओ के स्मार्ट फोन में उपलब्ध बूथ ऐप के माध्यम से क्यू आर कोड स्कैन किया जाएगा। मुख्य निर्वाचन पदाधिकारी ने कहा कि इस बार मतदान केंद्रों में मतदाताओं की सहूलियत के लिए टोकन सिस्टम की व्यवस्था की जा रही है। इसके तहत मतदान केंद्र में मतदाताओं को टोकन दिया जाएगा। टोकन में उन्हें जो नंबर मिला है, उसी के हिसाब से वे अपनी बारी आने पर मतदान करेंगे। हालांकि, दिव्यांग और बुजुर्ग मतदाताओं के साथ ही धातृ माताओं पर यह व्यवस्था लागू नहीं होगी। उन्हें प्राथमिकता के आधार पर मत डालने की सुविधा दी जाएगी।</p>
      <p><b>पोस्टल बैलेट वाले बुजुर्गों को मतदान केंद्र जाने की इजाजत नहीं</b><br/>झारखंड विधानसभा चुनाव में 80 साल से अधिक उम्र के बुजुर्गों और दिव्यांग मतदाताओं को पोस्टल बैलेट से मतदान कराने की इजाजत दी गई है। इस सुविधा का लाभ लेने के लिए उन्हें नामांकन प्रक्रिया शुरू होने के पांचवें दिन तक संबंधित निर्वाची पदाधिकारी को इस आशय की जानकारी देनी होगी। फिर पोलिंग टीम का गठन किया जाएगा जो संबंधित मतदाता के घर जाकर पोस्टल बैलेट से संबंधित फॉर्म-12(डी) उपलब्ध कराएगा और मतदान से संबंधित प्रक्रिया को पूरी कराएगा। जिन दिव्यांगों और 80 साल से ज्यादा उम्र के मतदाताओं ने पोस्टल बैलेट के माध्यम मतदान करने हेतु सहमति दे दी है, उन्हें मतदान केंद्र में जाकर मतदान करने की इजाजत नहीं होगी।</p>
    </article>
  </body>
</html>