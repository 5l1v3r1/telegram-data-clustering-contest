<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-uttarakhand-heavy-snowfall-in-the-high-peaks-of-munsiyari-rakus-tal-water-freezes-2830794.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T03:05:07+00:00"/>
    <meta property="og:title" content="उत्तराखंड : मुनस्यारी की ऊंची चोटियों में भारी बर्फबारी, राकस ताल का पानी जम"/>
    <meta property="og:description" content="पिथौरागढ़ जनपद के उच्च हिमालयी क्षेत्रों में भारी बर्फबारी हुई है। मिलम क्षेत्र में तापमान दो डिग्री सेल्सियस तक पहुंच गया है। तापमान गिरने से राकस ताल का पानी जम गया है। मुनस्यारी में न्यूनतम तापमान..."/>
  </head>
  <body>
    <article>
      <h1>उत्तराखंड : मुनस्यारी की ऊंची चोटियों में भारी बर्फबारी, राकस ताल का पानी जम</h1>
      <address><time datetime="2019-11-04T03:05:07+00:00">04 Nov 2019, 03:05</time> by <a rel="author">हिन्दुस्तान टीम, पिथौरागढ़।</a></address>
      <p>पिथौरागढ़ जनपद के उच्च हिमालयी क्षेत्रों में भारी बर्फबारी हुई है। मिलम क्षेत्र में तापमान दो डिग्री सेल्सियस तक पहुंच गया है। तापमान गिरने से राकस ताल का पानी जम गया है। मुनस्यारी में न्यूनतम तापमान 5 डिग्री सेल्सियस पहुंच गया है। पिछले दो दिनों में हिमालयी क्षेत्र में बर्फबारी के बाद घाटी वाले क्षेत्रों में अधिकतम तापमान में भी 3 डिग्री की गिरावट दर्ज की गई है और अधिकतम तापमान लुढ़ककर 17 से 14 डिग्री सेल्सियस पहुंच गया है।</p>
      <p>पंचाचूली, राजरंभा, हसलिंग, नंदा देवी, छिपलाकोट, त्रिशूल और इससे लगी ऊंची चोटियों में शनिवार देर रात से बर्फबारी शुरू हुई। तहसील मुख्यालय से 62 किमी दूर राकस ताल क्षेत्र में कड़ाके की ठंड पड़ रही है। यहां तलाब का पानी बर्फ में तब्दील हो गया है। इस क्षेत्र के कई अन्य जल स्रोतों में भी पानी जम गया है। रविवार को भी पूरे दिन क्षेत्र में बर्फबारी होती रही। मुनस्यारी और उससे लगे क्षेत्रों में हल्की बारिश हुई है। ऊंची चोटियों में हिमपात और घाटी वाले क्षेत्रों में हो रही हल्की बारिश के बाद पूरे क्षेत्र में ठंडक बढ़ गई है।</p>
      <p>शनिवार को मुनस्यारी में अधिकतम तापमान 17डिग्री था जो रविवार को बर्फबारी और बारिश के बाद 3 डिग्री लुढ़ककर 14 डिग्री सेल्सियस पहुंच गया है। न्यूनतम तापमान 5 डिग्री दर्ज किया गया है। उच्च हिमालयी क्षेत्रों में बर्फबारी के बाद ठंड हवाओं का असर तेज हो गया है। ठंड के कारण पूरे क्षेत्र में लोगों को दुश्वारियों का सामना करना पड़ रहा है।</p>
    </article>
  </body>
</html>