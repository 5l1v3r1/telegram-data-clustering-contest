<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-merger-of-banks-will-affect-700-branch-and-it-will-affect-you-2830801.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T03:34:31+00:00"/>
    <meta property="og:title" content="बैंकों के विलय से 7000 शाखाओं पर खतरा, आप पर होगा ये असर"/>
    <meta property="og:description" content="सूचना के अधिकार (आरटीआई) से खुलासा हुआ है कि बीते पांच वित्तीय वर्षों के दौरान विलय या शाखाबंदी की प्रक्रिया से सार्वजनिक क्षेत्र के 26 सरकारी बैंकों की कुल 3,427 बैंक शाखाओं का मूल अस्तित्व प्रभावित..."/>
  </head>
  <body>
    <article>
      <h1>बैंकों के विलय से 7000 शाखाओं पर खतरा, आप पर होगा ये असर</h1>
      <address><time datetime="2019-11-04T03:34:31+00:00">04 Nov 2019, 03:34</time> by <a rel="author">एजेंसी, इंदौर</a></address>
      <p>सूचना के अधिकार (आरटीआई) से खुलासा हुआ है कि बीते पांच वित्तीय वर्षों के दौरान विलय या शाखाबंदी की प्रक्रिया से सार्वजनिक क्षेत्र के 26 सरकारी बैंकों की कुल 3,427 बैंक शाखाओं का मूल अस्तित्व प्रभावित हुआ है। आशंका जताई जा रही है कि 10 बड़े बैंकों को मिलाकर चार बड़े बैंक बनाने की योजना से सात हजार शाखाओं पर बंद होने का खतरा होगा।</p>
      <p>पिछले पांच साल में सरकारी बैंकों की जो शाखाएं प्रभावित हुई हैं इनमें से 75 प्रतिशत शाखाएं देश के सबसे बड़े बैंक भारतीय स्टेट बैंक (एसबीआई) की हैं। आलोच्य अवधि के दौरान एसबीआई में इसके पांच सहयोगी बैंकों और भारतीय महिला बैंक का विलय हुआ है। यह जानकारी आरटीआई के जरिये ऐसे वक्त सामने आई है, जब देश के 10 सरकारी बैंकों को मिलाकर इन्हें चार बड़े बैंकों में तब्दील करने की सरकार की नई योजना पर काम शुरू हो चुका है। आरटीआई अर्जी पर मिले जवाब के अनुसार बीते पांच वित्तीय वर्षों में विलय या बंद होने से एसबीआई की सर्वाधिक 2,568 बैंक शाखाएं प्रभावित हुईं।</p>
      <p>इस बीच, सार्वजनिक बैंकों के कर्मचारी संगठनों ने इनके विलय को लेकर सरकार की नई योजना का विरोध तेज कर दिया है। अखिल भारतीय बैंक कर्मचारी संघ (एआईबीईए) के महासचिव सीएच वेंकटचलम ने कहा कि अगर सरकार चार बड़े बैंक बनाती है, तो इन बैंकों की कम से कम 7,000 शाखाएं प्रभावित हो सकती हैं।<br/>उन्होंने आशंका जताते हुए कहा कि विलय के बाद संबंधित बैंकों का कारोबार इसलिए घटेगा क्योंकि आमतौर पर देखा गया है कि किसी बैंक शाखा के बंद होने या इसके किसी अन्य शाखा में विलीन होने के बाद ग्राहकों का उससे आत्मीय जुड़ाव समाप्त हो जाता है।</p>
      <p><b>वित्त वर्ष     बंद शाखाएं </b><br/>2014-15     90 <br/>2015-16     126 <br/>2016-17     253 <br/>2017-18     2,083 <br/>2018-19     875 <br/>(नोट - इन शाखाओं को या तो बंद किया गया या दूसरी में विलय किया गया।)</p>
      <p>सार्वजनिक बैंकों का विलय समय की आवश्यकता है। छोटे सरकारी बैंकों को मिलाकर बड़े बैंक बनाने से सरकारी खजाने को फायदा होगा। -<b>जयंतीलाल भंडारी, अर्थशास्त्री</b></p>
      <p>विलय से अधिकांश शाखाएं महानगरों और शहरों की प्रभावित होंगी। विलय के बाद संबंधित सरकारी बैंकों का कारोबार घटेगा। -<b> सी.एच.वेंकटचलम, महासचिव, एआईबीईए</b><br/><a href="https://www.livehindustan.com/business/story-31-thousand-crore-fraud-in-dhfl-2830779.html">'हिन्दुस्तान' जागो निवेशक-2: DHFL में हेर-फेर कर 31 हजार करोड़ का किया खेल</a></p>
    </article>
  </body>
</html>