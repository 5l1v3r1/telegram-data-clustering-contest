<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/women/739868"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T03:30:00+00:00"/>
    <meta property="og:title" content="5 เคล็ดลับ''ผมดกได้''ไม่ต้องผ่าตัด"/>
    <meta property="og:description" content="แม้ท่านกำลังเผชิญปัญหาปริมาณเส้นผมที่น้อยลง จนทำให้ไม่มั่นใจในตัวเองและกังวลว่าอาจศีรษะล้านได้ แต่หากดูแลด้วย5เคล็ดลับนี้ยังพอมีทางเรียกผมให้กลับมาดกเหมือนหนุ่มสาวได้ อย่างไม่ต้องผ่าตัด"/>
  </head>
  <body>
    <article>
      <h1>5 เคล็ดลับ''ผมดกได้''ไม่ต้องผ่าตัด</h1>
      <address>
        <time datetime="2019-11-04T03:30:00+00:00">04 Nov 2019, 03:30</time>
      </address>
      <p>
        <b>แม้ท่านกำลังเผชิญปัญหาปริมาณเส้นผมที่น้อยลง จนทำให้ไม่มั่นใจในตัวเองและกังวลว่าอาจศีรษะล้านได้ แต่หากดูแลด้วย5เคล็ดลับนี้ยังพอมีทางเรียกผมให้กลับมาดกเหมือนหนุ่มสาวได้ อย่างไม่ต้องผ่าตัด</b>
      </p>
      <p><b>สายสืบสุขภาพ</b>สัปดาห์นี้ ยกตัวอย่างปัญหาที่หลายคนกังวลใจ มีข้อมูลเรื่องคนอเมริกันหลายล้านคนมีปัญหา<b>”ปัญหาผมบาง” </b>หรือจำนวนเส้นผมที่มีน้อยลงๆทุกวัน  โดยเฉพาะเมื่อมีอายุมากขึ้น หากแยกกันให้ชัด<b> “ผมบาง”</b>เป็นคนละเรื่องกับ<b> “ศีรษะล้าน” </b>เพราะศีรษะล้านคือไม่มีผมในบริเวณหนังศีรษะจุดนั้นเลย แต่ผมบางนั้นยังมีเส้นผมอยู่แต่ไม่หนาแน่นอย่างที่ควรเป็น</p>
      <figure>
        <iframe src="https://www.youtube.com/embed/8HYTqinnyCE" width="640" height="360" data-service="Youtube" scrolling="no"/>
      </figure>
      <p><b>ดร.แอนโทนี่ หยวน </b>คุณหมอศัลยกรรมความงามจากอเมริกา แยกแยะเรื่องนี้ให้เราฟัง และคุณหมอยังบอกถึงวิธีดูแลตัวเองให้ผมมากขึ้นได้ โดยไม่ต้องผ่าตัด เพราะการผ่าตัดควรใช้กับผู้มีปัญหาอื่นๆที่มากกว่าแค่ผมบาง เช่น ศีรษะล้าน เป็นต้น<br/>ดร.แอนโทนี่ พูดถึงเคล็ดลับทำให้ผมดกขึ้น มีอยู่ 5 ข้อ คือ</p>
      <figure>
        <img src="https://www.dailynews.co.th/admin/upload/20191104/news_cFzncItlwW084333_533.jpg?v=20191111012?v=9824"/>
      </figure>
      <p>1.<b>ลดความเครียด</b> เพราะความเครียดอย่างหนักทำให้ผมร่วง โดยอาจเป็นความเครียดทั้งที่เกิดจากเหตุร้าย เช่น สูญเสียบุคคลที่รัก หย่าร้าง ตกงาน หรือความเครียดที่เรื้อรัง เช่น งานที่เครียดสูง เลี้ยงลูก ชีวิตแต่งงานที่เครียดมากๆ  ส่วนการจะรู้ว่าคุณอยู่ในกลุ่มนี้ก็คือคุณมีความเครียดสูงและมีผมร่วงร่วมด้วย   ดร.แอนโทนี่แนะนำให้ทำอะไรก็ได้ให้ความเครียดลดลง เช่น ไปพบจิตแพทย์ นั่งสมาธิ เล่นโยคะ ออกกำลังกาย หรือแม้แต่เอาตัวเองออกมาจากเรื่องเครียดๆเหล่านั้น  เช่น ลาออกจากงานที่มีความเครียดสูง ทำอะไรก็ได้ที่คุณรู้ว่าทำแล้วจะเครียดน้อยลง แล้วคุณจะได้พบว่าผมของคุณเริ่มกลับมาหนาขึ้น<br/>2.<b>เสริมวิตามินหรือแร่ธาตุ</b> เพราะส่วนใหญ่ในกลุ่มคนไข้ขอ<b>งดร.แอนโทนี่</b>คือผู้หญิงที่มีอายุมากกว่า30ปีที่มีปัญหาเรื่องสารอาหาร การกินอาหารเสริมที่เสริมวิตามินหรือแร่ธาตุ ในที่นี้หมายถึงการที่มีผมบางอาจเกิดจากการขาดวิตามินดี หรือธาตุเหล็ก</p>
      <figure>
        <img src="https://www.dailynews.co.th/admin/upload/20191104/news_zrHKaSKCbf084334_533.jpg?v=20191111012?v=6935"/>
      </figure>
      <p>3.<b>ใช้น้ำมันโรสแมรี่</b> ซึ่งก็น่าจะเป็นทางเลือกได้มากกว่าการใช้ยา มีผลการศึกษาระหว่างน้ำมันโรสแมรี่กับตัวยาหนึ่งในยาปลูกผม กรณีใช้กับหนังศีรษะ ปรากฏผลลัพธ์ออกมาใกล้เคียงกัน แต่น้ำมันโรสแมรี่ระคายเคืองผิวหนังน้อยกว่า<br/>4.<b>Low light laser treatments </b>ดร.แอนโทนี่บอกว่ามีผลการศึกษาทางวิทยาศาสตร์จำนวนมากที่ระบุว่าการใช้แสงเลเซอร์เย็นแบบอ่อนๆจะทำให้ผมงอกขึ้นได้ ซึ่งที่สหรัฐอเมริกาก็ทันสมัยมากเพราะประดิษฐ์ออกมาเป็นทั้งหวีและหมวกแก๊ป แต่ราคาก็แพงมากเช่นเดียวกัน</p>
      <figure>
        <img src="https://www.dailynews.co.th/admin/upload/20191104/news_WVsTWKWbzA084324_533.jpg?v=20191111012?v=9406"/>
      </figure>
      <p>5.<b>Platelet Rich Plasma (PRP)</b> มีขั้นตอนที่<b>สายสืบสุขภาพ</b>ฟังแล้วไม่ค่อยกล้าทำตาม เพราะแม้มีผลการศึกษาออกมาว่าได้ผลมากๆ แต่เป็นการใช้เนื้อเยื่อของเราเองที่ผ่านขั้นตอนแล้วฉีดเข้าที่หนังศีรษะ วิธีนี้ต้องทำบ่อย ปีละอย่างน้อย 2 ครั้ง หรือมากกว่า มิหนำซ้ำยังมีราคาสูงมากๆ แถม<b>หมอแอนโทนี่</b>ยังบอกด้วยว่าเพื่อนของหมอทุกคนที่ใช้วิธีนี้บอกว่ามันได้ผลมากๆ แต่ดร.แอนโทนี่กลับยังไม่เคยรักษาด้วยวิธีนี้!</p>
      <figure>
        <img src="https://www.dailynews.co.th/admin/upload/20191104/news_MHUJDivLoK084325_533.jpg?v=20191111012?v=7755"/>
      </figure>
      <p>ข้อมูลที่เล่าให้ฟังในวันนี้ เป็นความรู้ในการทำให้ผมกลับมาดกหนาได้โดยไม่ต้องผ่าตัด หลายวิธีมีเฉพาะในต่างประเทศที่มีความก้าวหน้าและหลากหลายในการรักษา แต่บางวิธีก็ยังอยู่ในขั้นการทดลอง<br/> <br/><br/><b>ขอบคุณดร.แอนโทนี่ หยวน<br/>สายสืบสุขภาพ :  ศศิวรรณ์ เลิศวิริยะประภา</b><br/> </p>
    </article>
  </body>
</html>