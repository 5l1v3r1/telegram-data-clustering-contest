<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230887/"/>
    <meta property="og:site_name" content="Українська правда"/>
    <meta property="article:published_time" content="2019-11-04T03:20:17+00:00"/>
    <meta property="og:title" content="У Білому домі не бачать підстав для імпічменту Трампа"/>
    <meta property="og:description" content="У Білому домі переконані, що прохання Дональда Трампа до України розслідувати діяльність колишнього віцепрезидента Джо Байдена не є правопорушенням, яке може стати підставою для імпічменту."/>
  </head>
  <body>
    <article>
      <h1>У Білому домі не бачать підстав для імпічменту Трампа</h1>
      <address>
        <time datetime="2019-11-04T03:20:17+00:00">04 Nov 2019, 03:20</time>
      </address>
      <p>У Білому домі переконані, що прохання Дональда Трампа до України розслідувати діяльність колишнього віцепрезидента Джо Байдена не є правопорушенням, яке може стати підставою для імпічменту.</p>
      <p><b>Джерело:</b> <a href="https://ukrainian.voanews.com/a/5150890.html">"Голос Америки"</a></p>
      <p>"Ніщо тут не може становити "серйозний злочин або проступок", - заявила CNN старша помічниця Трампа Келліенн Конвей, маючи на увазі підстави для імпічменту президента, зазначені в конституції США. Заява Конвей пролунала через кілька днів після того, як підконтрольна демократам Палата представників схвалила процедуру розслідування щодо імпічменту Трампа у зв'язку з його діями щодо України", - йдеться в повідомленні.</p>
      <p>Як зазначається, разом із тим Конвей сказала, що їй невідомо, чи вимагав Трамп в обмін на розблокування військової допомоги Україні, щоб Київ розслідував діяльність Джо Байдена і його сина Гантера.</p>
      <p>"Давайте будемо чесними, - сказала вона, - про що там (у телефонній розмові двох лідерів - ред.) не згадувалося, так це про затримання допомоги. Вони отримали цю допомогу", - наголосила Конвей.</p>
      <p>Старша помічниця господаря Білого дому також зауважила, що Трамп має "велику довіру" до американського розвідувального товариства. Але відмовилася уточнити, чи вірить Трамп висновкам розвідки про те, що саме Москва, а не Київ втручалася у вибори в США у 2016 році, щоб допомогти йому перемогти Гілларі Клінтон.</p>
      <p>
        <b>
          <i>Знати більше:</i>
        </b>
      </p>
      <p>
        <a href="https://www.pravda.com.ua/articles/2019/09/25/7227329/">
          <b>
            <i>Чи шантажував Трамп Зеленського. Повний текст розмови</i>
          </b>
        </a>
      </p>
      <p>
        <a href="https://www.eurointegration.com.ua/articles/2019/09/25/7101172/">
          <b>
            <i>"Імпічмент на тлі Зеленського: які звинувачення висунули Дональду Трампу"</i>
          </b>
        </a>
      </p>
      <p>
        <b>Нагадаємо: </b>
      </p>
      <ul>
        <li>У розслідуванні звинувачень у справі імпічменту президента Дональда Трампа вже давали свідчення ексспецпредставник США з питань України <a href="https://www.pravda.com.ua/news/2019/10/4/7228088/">Курт Волкер</a>, колишня послиня США в Україні <a href="https://www.pravda.com.ua/news/2019/10/11/7228853/">Марі Йованович</a>, заступник помічника держсекретаря США у справах Європи і Євразії <a href="https://www.pravda.com.ua/news/2019/10/15/7229142/">Джордж Кент</a>, посол США в Європейському Союзі <a href="https://www.pravda.com.ua/news/2019/10/18/7229376/">Гордон Сондленд</a>, тимчасово повірений США в Україні <a href="https://www.pravda.com.ua/news/2019/10/23/7229803/">Вільям Тейлор.</a></li>
      </ul>
      <p> <b>Передісторія:</b></p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a> президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу</a> Україні після <a href="https://www.eurointegration.com.ua/news/2019/08/29/7100180/">затримки</a>, яка засмутила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
      </ul>
      <related>
        <a href="https://www.pravda.com.ua/news/2019/11/4/7230883/"/>
        <a href="https://www.pravda.com.ua/news/2019/11/4/7230882/"/>
        <a href="https://www.pravda.com.ua/news/2019/11/3/7230841/"/>
      </related>
    </article>
  </body>
</html>