<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739878"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T03:23:00+00:00"/>
    <meta property="og:title" content="กองทัพสหรัฐกลับมา &quot;ลาดตระเวน&quot; ที่แหล่งน้ำมันซีเรีย"/>
    <meta property="og:description" content="ทหารอเมริกันจำนวนหนึ่งกลับมาปรากฏตัวตามแหล่งน้ำมันหลายแห่ง ที่กระจายอยู่ในเขตทางเหนือของซีเรีย"/>
  </head>
  <body>
    <article>
      <h1>กองทัพสหรัฐกลับมา "ลาดตระเวน" ที่แหล่งน้ำมันซีเรีย</h1>
      <address>
        <time datetime="2019-11-04T03:23:00+00:00">04 Nov 2019, 03:23</time>
      </address>
      <p>
        <b>ทหารอเมริกันจำนวนหนึ่งกลับมาปรากฏตัวตามแหล่งน้ำมันหลายแห่ง ที่กระจายอยู่ในเขตทางเหนือของซีเรีย</b>
      </p>
      <p>สำนักข่าวต่างประเทศรายงานจากเมืองอิสตันบูล ประเทศตุรกี เมื่อวันที่ 4 พ.ย.โดยอ้างจากรายงานของสำนักข่าวอนาโดลูของรัฐบาลตุรกี ว่าขบวนยานยนต์หุ้มเกราะของสหรัฐจำนวนหนึ่งเดินทางเข้ามาในจังหวัดรักกา ทางตอนเหนือของซีเรีย เพื่อ "ฟื้นฟู" ฐานประจำการจาซีรา ที่ใช้ร่วมกับกองกำลังป้องกันตนเองชาวเคิร์ด ( วายพีจี ) โดยข้อมูลของสำนักข่าวอนาโดลูระบุในเบื้องต้นว่ามีทหารอเมริกันร่วมโดยสารมากับขบวนรถประมาณ 30 นาย และหนึ่งในยานพาหนะที่ร่วมมากับขบวนยานยนต์หุ้มเกราะชุดนี้ มี "รถขุดเจาะ" รวมอยู่ด้วย ขณะที่ทหารและยานพาหนะ ตลอดจนอุปกรณ์ทั้งหมดน่าจะเดินทางข้ามพรมแดนมาจากอิรัก<br/> </p>
      <figure>
        <iframe data-src="https://twitter.com/Ruptly/status/1191144323955322882?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Ruptly/status/1190650286018355203?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อย่างไรก็ตาม ฐานประจำการของกองทัพสหรัฐอีก 2 แห่ง ในเมืองซาร์รินและเมืองซาบิต ทางเหนือสุดของซีเรียและห่างจากพรมแดนตุรกีประมาณ 30 กิโลเมตร ถูกทำลายระหว่างปฏิบัติการทางทหารของรัฐบาลอังการา เมื่อเดือนที่แล้ว หลังทหารอเมริกันเกือบ 1,000 นายพร้อมยุทโธปกรณ์จำนวนหนึ่ง ถอนกำลังออกจากพื้นที่ตามคำสั่งของประธานาธิบดีโดนัลด์ ทรัมป์ ซึ่งสนทนาทางโทรศัพท์กับประธานาธิบดีเรเซป เทย์ยิป เออร์โดกัน ผู้นำตุรกี นอกจากนี้ มีรายงานการปราฏตัวของทหารอเมริกันอีกจำนวนหนึ่ง บริเวณแหล่งน้ำมันทางตะวันออกเฉียงเหนือของซีเรีย ซึ่งเป็นเขตที่วายพีจีถอนการยึดครองออกไปแล้ว และกองทัพรัสเซียกับตุรกีเข้าควบคุมพื้นที่</p>
      <figure>
        <img src="https://www.dailynews.co.th/admin/upload/20191104/news_ebUZkCaAyd104159_533.jpg?v=20191104165?v=6386"/>
      </figure>
      <p> <br/>ทั้งนี้ การที่ผู้นำสหรัฐเปลี่ยนใจคงกำลังทหารไว้ "ประมาณ 500 นาย" ตามแหล่งน้ำมันหลายแห่งในภาคเหนือของซีเรีย ที่วายพีจีถอนกำลังออกไป และยังประกาศแนวคิดให้บริษัทของสหรัฐ "เข้าไปลงทุน"  เรียกเสียงวิจารณ์อย่างหนักจากหลายฝ่าย ด้านนายมาร์ค เอสเปอร์ รมว.กระทรวงกลาโหมสหรัฐ แก้ต่างว่าเป็นการประจำการ "เพียงชั่วคราว" เท่านั้น เพื่อ "ป้องกัน" ไม่ให้ทรัพยากรมีค่าเหล่านี้ตกไปอยู่ในมือของกลุ่มไอเอส และ "บุคคลที่สาม".<br/><br/><b>เครดิตภาพ : AFP</b></p>
    </article>
  </body>
</html>