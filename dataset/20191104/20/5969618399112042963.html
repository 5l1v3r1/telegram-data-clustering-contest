<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/aek-poses-fores-tha-valeis-tria-gkol-gia-na-nikhseis.5632224.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-04T20:05:00+00:00"/>
    <meta property="og:title" content="ΑΕΚ: Πόσες φορές θα βάλεις τρία γκολ για να νικήσεις;"/>
    <meta property="og:description" content="Η διαφορά της άμυνας της ΑΕΚ σε σύγκριση με τη σεζόν του πρωταθλήματος και τη φετινή καταδεικνύει το τεράστιο ζήτημα που αντιμετωπίζει η Ένωση στα μετόπισθεν. Επιβεβλημένη η ανάγκη για ποιοτική ενίσχυση μπροστά και πλάγια του πορτιέρε."/>
  </head>
  <body>
    <article>
      <h1>ΑΕΚ: Πόσες φορές θα βάλεις τρία γκολ για να νικήσεις;</h1>
      <h2>Η διαφορά της άμυνας της ΑΕΚ σε σύγκριση με τη σεζόν του πρωταθλήματος και τη φετινή καταδεικνύει το τεράστιο ζήτημα που αντιμετωπίζει η Ένωση στα μετόπισθεν. Επιβεβλημένη η ανάγκη για ποιοτική ενίσχυση μπροστά και πλάγια του πορτιέρε.</h2>
      <address><time datetime="2019-11-04T20:05:00+00:00">04 Nov 2019, 20:05</time> by <a rel="author">Μάνος Ναβροζίδης</a></address>
      <p>Η άμυνα δεν βασίζεται μόνο στους στόπερ. <a href="https://www.sport24.gr/football/ellada/SuperLeague/aek-atromhtos-3-2-zwntanh-me-anatroph-kai-sygklonistiko-oliveira.5631727.html">Ασχέτως με το τι συνέβη στο παιχνίδι της Κυριακής με τον Ατρόμητο</a> που ο Μάριος Οικονόμου έχασε τις φάσεις των γκολ, ούτε ο Τσιγκρίνσκι, ούτε ο Βράνιες είναι οι ποδοσφαιριστές που "τρόμαζαν" τους αντιπάλους επιθετικούς τη σεζόν του πρωταθλήματος. Το πρόβλημα είναι γενικό, δεν επικεντρώνεται σε ένα πρόσωπο.</p>
      <p>Οι κεντρικοί αμυντικοί ναι μεν βαστούν όλο το ζόρι, αλλά στη φετινή ΑΕΚ ζήτημα υπάρχει και στα μπακ. Για όσους παρακολουθούν τα ματς της <a href="https://www.sport24.gr/football/omades/aek/">ΑΕΚ</a>, καμπανάκι έχει χτυπήσει από καιρό και για τους πλάγιους οπισθοφύλακες. Τα μπακ της Ένωσης, λοιπόν, και κατά κύριο λόγο ο Έλντερ Λόπες (βλ. ντέρμπι με <a href="https://www.sport24.gr/football/omades/Paok/">ΠΑΟΚ</a> και <a href="https://www.sport24.gr/football/omades/Olympiakos/">Ολυμπιακό</a>) διάγει περίοδο ντεφορμαρίσματος. Τι φταίει; Η κακή προετοιμασία; Το περίφημο build up του Καρντόσο που ακόμα στοιχειώνει το μυαλό των παικτών;</p>
      <p>Όποιο κι αν είναι το πρόβλημα, χρίζει επίλυσης. Κακός ο Λόπες, ο Χουλτ (μέχρι στιγμής) είναι στον αέρα καθώς το συμβόλαιό του εκπνέει το καλοκαίρι. Δηλαδή, εκτός από τη ξεκάθαρη ανάγκη για απόκτηση κεντρικού αμυντικού, πλέον γεννάται και το ερώτημα μήπως η ΑΕΚ χρειάζεται και αριστερό μπακ με αρετές, διαφορετικές απ' αυτές που διαθέτουν οι υπάρχοντες.</p>
      <p>Και όσον αφορά την άμυνα της ΑΕΚ οι αριθμοί στην προκειμένη περίπτωση λένε την αλήθεια. Τη χρονιά που η Ένωση κατέκτησε το πρωτάθλημα, το 2017/2018, η εστία της παραβιάστηκε όλες κι όλες 12 φορές σε 30 ματς. Μάλιστα, ο τρόπος με τον οποίο αμυνόταν η ΑΕΚ εκείνη την περίοδο αποτελούσε σημείο αναφοράς.</p>
      <p>Πάμε και στο σήμερα. Η Ένωση έχει δώσει εννέα παιχνίδια στο πρωτάθλημα και έχει μαζέψει την μπάλα από τα δίχτυα της 12 φορές! Και πέρυσι που οι κιτρινόμαυροι δεν πήγαν καλά στην Super League, τερματίζοντας αρκετά πίσω από ΠΑΟΚ και Ολυμπιακό είχαν δεχθεί 19 γκολ. Όπως πάει φέτος το πράγμα, το νούμερο αυτό μπορεί να ισοφαριστεί ή να ξεπεραστεί και γι' αυτό υπάρχει μαθηματική εξήγηση, αρκεί κάποιος να ρίξει μια ματιά στα τέρματα που δέχεται η ΑΕΚ μέχρι στιγμής εντός έδρας.</p>
      <p>
        <b>1η αγωνιστική στο ΟΑΚΑ, δύο γκολ από την Ξάνθη (1-2)</b>
      </p>
      <p>
        <b>5η αγωνιστική στο ΟΑΚΑ, δύο γκολ από τον ΠΑΟΚ (2-2)</b>
      </p>
      <p>
        <b>7η αγωνιστική στο ΟΑΚΑ, δύο γκολ από τον Βόλο (3-2)</b>
      </p>
      <p>
        <b>9η αγωνιστική στο ΟΑΚΑ, δύο γκολ από τον Ατρόμητο (3-2)</b>
      </p>
      <p>Σε τέσσερα ματς εντός έδρας το να παραβιαστεί η εστία σου 8 φορές, δεν είναι μικρό και φυσικά καθόλου αμελητέο νούμερο. Και βάλτε μέσα σ' όλα πως οι κιτρινόμαυροι φέτος έχουν νικήσει με 3-2 τρία ματς. Τα δύο με Βόλο, Ατρόμητο και το εκτός έδρας με τον Αστέρα Τρίπολης.</p>
      <p>Συμπερασματικά καταλήγουμε πως η ΑΕΚ για να νικάει πρέπει να σκοράρει συνεχώς, διότι η άμυνά της δεν είναι σταθερή. Σε έξι από τα εννέα της ματς η εστία της έχει παραβιαστεί δύο φορές. Τι σημαίνει αυτό; Ότι από τον Γενάρη η Ένωση καλείται να τονώσει με ποιότητα την σωματοφυλακή της αμυντικής γραμμής.</p>
      <p>Και για να καταλήξουμε σε κάτι επίσης σημαντικό είναι ότι οι κιτρινόμαυροι κατέκτησαν το πρωτάθλημα με αμυντικούς: Τσιγκρίνσκι, Βράνιες, Χουλτ, Λόπες, Μπακάκη, Λαμπρόπουλο, Τσόσιτς, Γκάλο ενώ ο Μπακάκης είχε αγωνιστεί και ως αριστερό μπακ. Οι διαφοροποιήσεις δηλαδή δεν είναι τεράστιες, οι βασικοί σε μεγάλο βαθμό είναι οι ίδιοι. Οπότε και η νοοτροπία, πλέον, είναι διαφορετική πράγμα που παίζει σημαντικό ρόλο στην αμυντική αστάθεια που παρουσιάζεται.</p>
      <h4>ΔΙΑΒΑΣΤΕ ΑΚΟΜΑ</h4>
      <h4>
        <a href="https://www.sport24.gr/Columns/Arnaoutoglou/eipe-oxi-sth-dialysh.5632010.html">Είπε "όχι" στη διάλυση</a>
      </h4>
      <h4>
        <a href="https://www.sport24.gr/football/omades/Aek/aek-o-oliveira-timhse-thn-agglikh-paradosh-st-apodythria.5632016.html">ΑΕΚ: Ο Ολιβέιρα τίμησε την αγγλική παράδοση στ' αποδυτήρια</a>
      </h4>
      <h4>
        <a href="https://www.sport24.gr/football/omades/Atromitos/aek-atromhtos-h-megalh-nikh-toy-gkalo-sto-oaka.5632031.html">ΑΕΚ - Ατρόμητος: Η μεγάλη νίκη του Γκάλο στο ΟΑΚΑ</a>
      </h4>
      <h4>
        <a href="https://www.sport24.gr/Columns/manos-navrozidis/vradies-ekatommyriouxwn.5631868.html">Βραδιές εκατομμυριούχων</a>
      </h4>
    </article>
  </body>
</html>