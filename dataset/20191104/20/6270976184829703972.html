<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/za-peresliduvannya-aktyvistiv-povynna-nastaty-politychna-vidpovidalnist-pravozahysnyky/"/>
    <meta property="og:site_name" content="Рубрика"/>
    <meta property="article:published_time" content="2019-11-04T20:25:31+00:00"/>
    <meta property="og:title" content="За переслідування активістів повинна настати політична відповідальність, - правозахисники"/>
    <meta property="og:description" content="В Україні розробили digital-інструменти, які допомагатимуть громадським активістам в питаннях безпеки «За переслідування активістів повинна настати політична відповідальність», — на цьому наголосили правозахисники під час прес-брифінгу «Як зупинити тиск на активістів». Зазначається, що протягом останніх років в Україні спостерігається велика кількість незаконних дій щодо громадських активістів та журналістів як на центральному рівні, так і у […]"/>
  </head>
  <body>
    <article>
      <h1>За переслідування активістів повинна настати політична відповідальність, - правозахисники</h1>
      <address><time datetime="2019-11-04T20:25:31+00:00">04 Nov 2019, 20:25</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/08/aktyvisty-ne-misheni-620x420-c-1.jpg"/>
      </figure>
      <p>
        <b>
          <b>В Україні розробили digital-інструменти, які допомагатимуть громадським активістам в питаннях безпеки</b>
        </b>
      </p>
      <p><i>«За переслідування активістів повинна настати політична відповідальність»,</i> — на цьому наголосили правозахисники під час прес-брифінгу «Як зупинити тиск на активістів».</p>
      <p>Зазначається, що протягом останніх років в Україні спостерігається велика кількість незаконних дій щодо громадських активістів та журналістів як на центральному рівні, так і у регіонах. Такий тиск може відбуватись з використанням юридичних механізмів (заведенням кримінальних чи адміністративних справ), або у інший спосіб (підпал авто, погрози, дискредитація, залякування, побиття, пошкодження майна).</p>
      <p>«Відбувається велика кількість незаконних дій щодо громадських активістів та журналістів як на центральному рівні, так і у регіонах. Одеса та Київ стали «лідерами тиску» на представників громадянського суспільства. Правоохоронні органи повинні проводити ефективне розслідування нападів на громадських активістів. Арсен Аваков повинен понести персональну політичну відповідальність за відсутність результатів розслідувань щодо нападів на активістів та піти у відставку», – розповідає координаторка проектів Асоціації УМДПЛ <b>Ганна Рожкова.</b></p>
      <p>За період з квітня по вересень задокументовано 68 випадків тиску на активістів із використанням різних методів. На території України було зафіксовано гучні справи «13 друзів Солінгу», справа Протасового Яру, перешкоджання діяльності Відсічі та багато індивідуальних інцидентів.</p>
      <p>«Безпека – це завжди комплекс дій. Ми підготували digital-інструменти, які навчать як діяти в критичних ситуаціях та повідомлять ваших близьких, що ви в небезпеці. Тому що переконані, що кожен активістмає бути свідомо обізнаним у питанні правового та фізичного захисту», – наголошує голова громадської організації «ЗахисТИ» <b>Анастасія Семка.</b></p>
      <p>Також під час прес-брифінгу були презентовані digital-інструменти, розроблені в рамках проекту «Посилення системи захисту активістів», які допомагатимуть громадським активістам в питаннях безпеки:</p>
      <ul>
        <li><b>Онлайн-додаток «Твоя безпека».</b> Один натиск кнопки на смартфоні і додаток надсилає геолокацію вибраним довіреним контактам, зберігає фото- та відеоматеріали, зроблені за допомогою додатку, на захищений сервер.</li>
        <li><b>Чат-бот в Телеграмі Activist’s advisor.</b> Надає короткі чіткі відповіді як діяти активісту коли йому загрожує небезпека і як реагувати на погрози.</li>
        <li><b>Онлайн-курс «Громадський активізм: без пошкоджень та проваджень».</b> Провідні експерти розкажуть як активісту себе убезпечити.</li>
        <li><b>Карта зафіксованих випадків тиску</b> на активістів та журналістів із геолокацією.</li>
      </ul>
      <p>
        <b>Всі продукти є <a href="http://activist-protection.umdpl.info/products/">на сайті проекту «Посилення системи захисту активістів».</a></b>
      </p>
    </article>
  </body>
</html>