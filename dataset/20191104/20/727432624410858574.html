<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/bedre-lyd-samme-pris/71771872"/>
    <meta property="og:site_name" content="Dinside"/>
    <meta property="article:published_time" content="2019-11-04T20:00:00+00:00"/>
    <meta property="og:title" content="Bedre lyd, samme pris"/>
    <meta property="og:description" content="Men hva søren skjedde med strømkabelen, Google?"/>
  </head>
  <body>
    <article>
      <h6 class="kicker">TEST: Google Nest Mini</h6>
      <h1>Bedre lyd, samme pris</h1>
      <h2>Men hva søren skjedde med strømkabelen, Google?</h2>
      <address><time datetime="2019-11-04T20:00:00+00:00">04 Nov 2019, 20:00</time> by <a rel="author">Pål Joakim Pollen</a></address>
      <p>Etter oppkjøpet av Nest for fem år siden, er det først det siste året Google har begynt å bruke Nest-merkenavnet på alle sine enheter ment for hjemmet.</p>
      <p>Første produkt ut der var smartskjermen <a href="https://www.dinside.no/data/lanseres-i-dag---her-er-alt-du-lurer-pa/71124033">Google Nest Hub</a>, og nå har oppfølgeren til smarthøyttaleren Home Mini fått nytt navn – dagens testprodukt er altså «Google Home Mini 2», men heter nå Google Nest Mini.</p>
      <figure>
        <img src="https://dbstatic.no/71773084.jpg?imageId=71773084&amp;width=1024&amp;height=615"/>
        <figcaption><b>EN HÅNDFULL:</b> Google Nest Mini har samme fysiske mål som sin forgjenger, men fortsatt ikke noe batteri innabords og må derfor være koblet til strøm. Foto: Pål Joakim Pollen Vis mer</figcaption>
      </figure>
      <h3>Ganske lik</h3>
      <p>Det er ikke mye som skiller Google Nest Mini fra sin forgjenger utseendemessig. Fortsatt dreier det seg om en forvokst hockeypuck med avrundede kanter, som er trukket i stoffmateriale på den øverste halvdelen.</p>
      <p>Ja, faktisk er dette stoffet i sin helhet laget av resirkulerte plastflasker, så her er miljøfotavtrykket mindre enn på forgjengeren. Tilgjengelige farger er kritt og kull (vår utgave), mens den oransjaktige «coral»-fargen ikke lenger er tilgjengelig.</p>
      <p>Gjennom dette stoffet lyser inntil fire LED-pærer, typisk når du prater til høyttaleren. Som før kan du regulere volumet opp og ned ved å trykke på høyre eller venstre side, og en egen skyvebryter kan brukes for å slå av mikrofonene.</p>
      <figure>
        <img src="https://dbstatic.no/71773110.jpg?imageId=71773110&amp;x=0&amp;y=9.5238095238095&amp;cropw=100&amp;croph=90.47619047619&amp;width=644&amp;height=438"/>
        <figcaption><b>KLAR FOR KOMMANDO:</b> Når du sier «OK, Google» lyser de fire lysene opp for å indikere at høyttaleren er klar for å motta neste kommando. Foto: Pål Joakim Pollen Vis mer</figcaption>
      </figure>
      <h3>… men også noe nytt</h3>
      <p>Helt like er de to enhetene dog ikke. En ny funksjon på Nest Mini er at den via «ultralyd» kan oppdage når en person nærmer seg høyttaleren. Dersom den spiller av lyd fra før, vil de to volumfeltene lyse opp for å indikere hvor man trykker for å regulere volumet.</p>
      <p>Dette fungerer dog én av tre ganger og er derfor ikke spesielt imponerende. Og så bør man ikke akkurat å være rakettforsker for å finne høyre og venstre side når det uansett alltid stikker en ledning ut nederst.</p>
      <p>Nest Mini har i det minste fått en ekstra mikrofon, slik at det nå er tre av dem. Det gjør at den er enda litt bedre på å fange opp stemmen din når du står langt unna. Har du flere slike enheter i hus, vil den som hører stemmen din best være den som svarer deg, spiller musikk og så videre.</p>
      <p>Vi synes også den virker hakket bedre på å fange opp stemmen din når det spilles musikk fra før – det er i hvert fall imponerende hvor lavt vi kan si «ok google» mens vi hører på musikk med godt med volum.</p>
      <figure>
        <img src="https://dbstatic.no/71773122.jpg?imageId=71773122&amp;width=1024&amp;height=615"/>
        <figcaption><b>NYTT HULL:</b> En skrue i veggen er alt som skal til, og så er det bare å hekte på Google Nest Mini. Foto: Pål Joakim Pollen Vis mer</figcaption>
      </figure>
      <p>Den kanskje beste nyheten er at Nest Mini nå har fått et hull til oppheng på undersiden, slik at den enkelt kan henges på en vegg bare ved å skru i en skrue, så nå er du ikke lenger tvunget til å ha den plassert på et bord.</p>
      <p>En endring vi dog ikke setter like stor pris på, er at Google har valgt å bytte ut micro-USB-porten på forgjengeren med en ikke-standard port. Kabelen er også festet i støpselet, så her er det på ingen måte trivielt å få tak i en ny kabel, eller kanskje vel så viktig: en med en annen lengde.</p>
      <p>Som før er det ikke noe batteri innabords her, men strømforskyningen er nå 15 watt kontra 9 watt på forgjengeren.</p>
      <figure>
        <img src="https://dbstatic.no/71773127.jpg?imageId=71773127&amp;x=0&amp;y=10.144927536232&amp;cropw=100&amp;croph=59.627329192547&amp;width=644&amp;height=289"/>
        <figcaption><b>IKKE-STANDARD:</b> Dessverre er det ikke noe USB-C-kontakt denne gangen. Foto: Pål Joakim Pollen Vis mer</figcaption>
      </figure>
      <h3>Bedre lyd</h3>
      <p>Lydkvaliteten har fått en oppgradering denne gangen, der høyttaleren spesielt i bassfrekvensene har fått langt mer å rutte med - «40% mer bass», som Google formulerer det.</p>
      <p>I det hele tatt låter det langt mer friskt og detaljert når du spiller musikk, i hvert fall så lenge du holder deg på moderat volumnivå – perfekt til typisk radiobruk i stua.</p>
      <p>Men det blir ikke nok til vorspiel og fest. Veldig høyt spiller den ikke, og på de høyere voluminnstillingene blir det dessuten mindre bass å spore - sannsynligvis for å minimere forvrengningen. Det er tross alt begrenset hva man får til med en såpass kompakt høyttaler.</p>
      <figure>
        <img src="https://dbstatic.no/71773134.jpg?imageId=71773134&amp;width=1024&amp;height=615"/>
        <figcaption><b>BRYTER:</b> Vil du slå av mikrofonene, kan du enkelt gjøre det med en bryter. Foto: Pål Joakim Pollen Vis mer</figcaption>
      </figure>
      <h3>En billig start på smarthjemmet</h3>
      <p>Om du ikke er kjent med slike smarthøyttalere fra før, er Nest Mini i praksis en høyttaler med Google Assistent innebygd, funksjonen du finner på Android-telefoner og som en app på iOS. Du sier «ok, Google» eller «Hei Google» etterfulgt av en kommando – det være seg alt fra hvordan været blir i morgen, hva dollarkursen er, hvordan man staver et vanskelig ord, hvor mange som bor i Barcelona, om det er mye kø til jobb eller hvilke kalenderavtaler du har i dag.</p>
      <p>Du kan også få den til å spille musikk fra en strømmetjeneste, høre på nettradio, starte en Netflix-episode eller vise bilder fra Google Foto-biblioteket ditt på TV (forutsetter at du har en Android-TV eller Chromecast koblet til) og den slags.</p>
      <p>Og ikke minst: Bruke den for å styre smarthjem-enheter, det være seg smarte lyspærer, den nye rullgardina fra Ikea, se bildet fra overvåkningskameraet på TV-en og så videre.</p>
      <p>Har du flere enheter i hus, kan du snakke fra én til en annen, for eksempel ved å sende av gårde en «nå er det middag»-melding til ungene i kjellerstua. Nest mini er også kompatibel med Google Duo, slik at du kan føre samtaler med andre som bruker den tjenesten.</p>
      <p>Det siste året har vi fått muligheten til å snakke norsk til disse enhetene. Fortsatt er ikke den norske utgaven like «flink» som den engelske, men det er ikke noe problem å sette den opp slik at den forstår begge språk – enkelte kommandoer får vi bare til om vi snakker engelsk.</p>
      <h3>Konklusjon</h3>
      <p>Googles minste smarthøyttaler har på mange måter blitt bedre uten at prisen er endret. Den byr definitivt på bedre og mer fyldig lyd, og nå kan den endelig henges på veggen. Dessuten har den fått en ekstra mikrofon slik at den lettere kan fange opp stemmen din når du står langt unna eller det allerede spilles musikk.</p>
      <p>Én ting er dog svakere med den nye høyttaleren, og det er at Google nå har gått bort fra USB-basert strømtilførsel slik at det ikke lenger er like lett å få tak i en ny ledning, eller en med en annen lengde enn den som følger med.</p>
      <p>Fortsatt blir det til at vi enkelte ganger må bytte mellom norsk og engelsk for å få til det vi ønsker, men uansett – om du ikke har tatt et steg inni denne verdenen fra før, finner du neppe en rimeligere inngangsbillett.</p>
      <p>(Se også opp for fallende priser på forgjengeren, <a href="https://www.dinside.no/data/veldig-moro---ogsa-for-oss-nordmenn/69329266">Google Home Mini</a>.)</p>
      <table bordered="">
        <tr>
          <th colspan="2">Testresultat<br/><b>Google Nest Mini<br/></b>★★★★★</th>
        </tr>
        <tr>
          <td>👍<br/>God og fyldig lyd til å være så kompakt, kan endelig henges på veggen, forstår norsk, kan fint fungere som hjertet i et smarthjem</td>
          <td>👎<br/>Ikke-standardisert ladeport, fortsatt bedre på engelsk enn på norsk</td>
        </tr>
        <tr>
          <td colspan="2" align="center">
            <a href="https://www.dinside.no/tester">Se alle våre tester</a>
          </td>
        </tr>
      </table>
      <table bordered="">
        <tr>
          <th>Detaljer<br/><b>Google Nest Mini (2nd Gen)<br/></b>Trådløst nettverk, false, Bluetooth, Smart høyttaler (virtuell assistent)<br/><a href="http://www.prisjakt.no/product.php?e=5207100&amp;ref=218">Mer info på prisjakt.</a></th>
          <th>De billigste butikkene <a href="http://www.prisjakt.no/product.php?p=5207100&amp;ref=218">Se alle prisene<br/></a>  1.  <a href="http://www.prisjakt.no/product.php?p=5207100&amp;ref=218">Power kr kr 599<br/></a>  2.  <a href="http://www.prisjakt.no/product.php?p=5207100&amp;ref=218">Elkjøp kr kr 599<br/></a>Levert av <br/><a href="http://www.prisjakt.no/"><pic src="https://styleguide.dinside.no/assets/logo/prisjakt-logo.png"/></a></th>
        </tr>
      </table>
    </article>
  </body>
</html>