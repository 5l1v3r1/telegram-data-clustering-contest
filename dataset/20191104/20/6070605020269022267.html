<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Pere-Miro-Creu-Sant-Jordi_0_2337966386.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T20:27:05+00:00"/>
    <meta property="og:title" content="Les federacions esportives proposen Pere Miró per rebre la Creu de Sant Jordi"/>
    <meta property="og:description" content="Les entitats adreçaran una carta a la consellera de Cultura"/>
  </head>
  <body>
    <article>
      <h1>Les federacions esportives proposen Pere Miró per rebre la Creu de Sant Jordi</h1>
      <h2>Les entitats adreçaran una carta a la consellera de Cultura</h2>
      <address>
        <time datetime="2019-11-04T20:27:05+00:00">04 Nov 2019, 20:27</time>
      </address>
      <p>Les federacions esportives catalanes i la Unió de Federacions Esportives de Catalunya (UFEC) han engegat una campanya en favor de la concessió de la Creu de Sant Jordi 2020 a Pere Miró i Sellarés. Les entitats adreçaran una carta a la consellera de Cultura, Mariàngela Vilallonga Vives, on destaquen els mèrits del dirigent esportiu català i universal. En la missiva es destaquen els fets més rellevants de Pere Miró, que va ser director adjunt d'esports del Comitè Organitzador dels Jocs Olímpics de Barcelona 92. També va estar al capdavant de Solidaritat Olímpica, com a director, i del departament de relacions amb els comitès olímpics nacionals del Comitè Olímpic Internacional (COI).</p>
      <p>En les últimes dècades, Miró ha dut a terme la gran tasca de fer possible que esportistes de països que no tenen tants recursos com els del primer món puguin practicar esports i arribar a prendre part en edicions dels Jocs Olímpics amb alguns bons resultats. Un exemple d’això són els Jocs Olímpics de Rio del 2016, en els quals va participar un equip de refugiats. També volen destacar la seva implicació en la promoció dels valors universals de l’olimpisme com el respecte, la tolerància, la solidaritat, la pau i la democràcia en els últims Jocs Olímpics d’Hivern (2018). En aquells jocs, les dues Corees van desfilar juntes a la cerimònia d’inauguració i tots dos presidents es van saludar. Aquests dos països van segellar la pau olímpica i es van proposar treballar plegats per uns Jocs Olímpics d’Estiu per al 2032. Actualment Pere Miró és director general adjunt del Comitè Olímpic Internacional per a les relacions amb el moviment olímpic.</p>
    </article>
  </body>
</html>