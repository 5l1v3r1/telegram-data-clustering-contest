<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/egyedulallo-unnepsegsorozat-kezdodott-a-berlini-fal-leomlasanak-30-evforduloja-alkalmabol"/>
    <meta property="og:site_name" content="infostart"/>
    <meta property="article:published_time" content="2019-11-04T20:51:00+00:00"/>
    <meta property="og:title" content="Egyedülálló ünnepségsorozat kezdődött a berlini fal leomlásának 30. évfordulója alkalmából"/>
    <meta property="og:description" content="Elkezdődtek hétfő este Berlinben a német fővárost kettéosztó fal ledöntésének 30. évfordulójára szervezett ünnepségek."/>
  </head>
  <body>
    <article>
      <h1>Egyedülálló ünnepségsorozat kezdődött a berlini fal leomlásának 30. évfordulója alkalmából</h1>
      <address><time datetime="2019-11-04T20:51:00+00:00">04 Nov 2019, 20:51</time> by <a rel="author">Infostart / MTI</a></address>
      <h3>Elkezdődtek hétfő este Berlinben a német fővárost kettéosztó fal ledöntésének 30. évfordulójára szervezett ünnepségek.</h3>
      <p>A Hét nap - hét helyszín elnevezésű rendezvénysorozat első állomása az egykori Kelet-Berlin főtere, az Alexanderplatz volt, ahol harminc éve, 1989. november 4-én az egykori Német Demokratikus Köztársaság (NDK) történetének legnagyobb szabású nem állami megmozdulását tartották. A több százezer - egyes kutatók szerint egymillió - ember részvételével tartott tüntetésen demokratikus átalakulást, a többi között sajtószabadságot és szabad választásokat követeltek.</p>
      <p>A Németország újraegyesítéséhez vezető keletnémet békés forradalom legfontosabb eseményei között számon tartott megmozdulást egy nagyszabású háromdimenziós installációval idézték fel, az Alexanderplatz szélén álló épületek homlokzataira korabeli felvételeket és fényfestményeket vetítettek.</p>
      <figure>
        <img src="https://infostart.hu/images/site/articles/inline/2019/11/1572900154-41d9WC0H6_md.jpg"/>
        <figcaption>Látogató a berlini fal Keleti Oldali Galéria (East Side Gallery) nevű szakaszánál 2019. november 4-én, öt nappal a berlini fal ledöntésének 30. évfordulója előtt. MTI/EPA/Omer Messinger</figcaption>
      </figure>
      <p>A további helyszínek között van például a Potsdam melletti Glienicke-híd, a híres egykori határátkelő, amelynél kicserélték az elfogott kémeket a hidegháború idején. Ez a funkciója A kém, aki bejött a hidegről című 1963-as krimiből, a brit John Le Carré munkájából, valamint a Kémek hídja című, 2015-ös Steven Spielberg-filmdrámából is ismert.</p>
      <p>A központi helyszín a belvárosi Brandenburgi kapu, az újraegyesített Németország egyik fő jelképe, amelynél A szabadság felhője elnevezésű installációt állították fel. Az alkotás több mint 300 ezer cédulából áll, amelyre a projekthez csatlakozó emberek írták fel évfordulós kívánságaikat, vágyaikat, terveiket. A színes cédulák mintegy tíz méter magasban, több mint száz méter hosszúságban hömpölyögnek a kaputól induló sugárút felett.</p>
      <p>A Brandenburgi kapunál tartják szombaton - a fal ledöntésének napja, 1989. november 9. évfordulóján - a legnagyobb rendezvényt. Az ünnepi szónok Frank-Walter Steinmeier államfő lesz, az eseménysorozatot záró koncerten pedig olyan művészek lépnek fel, mint Westbam, a kilencvenes évek berlini technozenei mozgalmának legendás alakja.</p>
      <p>Nem feledkeznek meg Berlinben a német újraegyesítéshez nyújtott közép-európai támogatásról sem, így</p>
      <blockquote>az ugyancsak szombati központi állami ünnepség díszvendégei a visegrádi országok (Csehország, Lengyelország, Magyarország, Szlovákia) államfői lesznek.</blockquote>
      <p>Az egykori Nyugat-Berlint körbezáró határőrizeti rendszert 1961. augusztus 13-án kezdték építeni a keletnémet munkásőrség és néphadsereg egységei. Kezdetben szigorúan őrzött drótkerítés, majd idővel három méter magas betonfal osztotta ketté a várost és képletesen egész Európát.</p>
      <figure>
        <img src="https://infostart.hu/images/site/articles/inline/2019/11/1572900171-bXf3Yp3gb_md.jpg"/>
        <figcaption>Patrick Shearn amerikai művész Visions in Motion című, 30 ezer ember kívánságával teleírt, 30 ezer szalagból készült installációja a Brandenburgi kapunál 2019. november 1-jén. Az alkotás a berlini fal ledöntésének 30 évfordulójára készült. Az 1961 és 1989 között Nyugat- és Kelet-Berlint kettéosztó betonfal lebontását 1989. november 9-én kezdték meg. MTI/EPA/Hayoung Jeon</figcaption>
      </figure>
      <p>A fal felhúzására a menekülthullám miatt volt szükség, amely azzal fenyegetett, hogy vészesen megcsappan az NDK népessége. A két Németország megalapításától, 1949-től a fal felhúzásáig nagyjából 3 millióan menekültek az NDK-ból Nyugatra, a legtöbben Nyugat-Berlinen keresztül, mert a nagyvárosban szinte egyáltalán nem volt ellenőrzés a keleti és a nyugati szektorok határán.</p>
      <p>A 156 kilométer hosszú határőrizeti rendszeren 28 év alatt mintegy ötezren jutottak át Nyugat-Berlinbe. Több ezer embert elfogtak szökés közben, és sokan életüket vesztették. Az áldozatok többségét lelőtték a keletnémet határrendőrök, mások vízbe fúltak, és voltak, akik a sikertelen szökés után a börtönben öngyilkosságot követtek el.</p>
      <p>
        <i>Nyitókép: MTI/EPA/Omer Messinger</i>
      </p>
    </article>
  </body>
</html>