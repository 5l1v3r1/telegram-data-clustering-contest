<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gutt-15-dode-etter-voldshendelse-pa-toten/71782893"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T20:09:58+00:00"/>
    <meta property="og:title" content="Gutt (15) døde etter voldshendelse på Toten"/>
    <meta property="og:description" content="Faren siktet for volden."/>
  </head>
  <body>
    <article>
      <h1>Gutt (15) døde etter voldshendelse på Toten</h1>
      <h2>Faren siktet for volden.</h2>
      <address><time datetime="2019-11-04T20:09:58+00:00">04 Nov 2019, 20:09</time> by <a rel="author">Lars Martin Gimse</a></address>
      <p>15-åringen som ble utsatt for en voldshendelse på Toten onsdag 9. oktober, døde mandag 4. november, skriver Innlandet politidistrikt i en pressemelding.</p>
      <p>
        <b>«De pårørende er varslet og er også kjent med at media orienteres om dødsfallet», skriver politiet.</b>
      </p>
      <p>Politiet har besluttet obduksjon av avdøde.</p>
      <p>- Dette er en forferdelig trist sak. Det er tragisk for hele familien, sier familiens bistandsadvokat, Inger Marie Støen, til Dagbladet.</p>
      <h3>Faren siktet</h3>
      <p>Det var om morgenen 9. oktober at politiet fikk melding om <a href="https://www.dagbladet.no/nyheter/far-siktet-for-drapsforsok-pa-15-aring/71689661">en alvorlig voldshendelse på en privat adresse på Toten.</a> Da de rykket ut til stedet fant de en livløs 15 år gammel gutt.</p>
      <p>Gutten ble betegnet som livstruende skadd, og ble fløyet til Ullevål sykehus, der han altså døde mandag.</p>
      <p>Ikke lenge etter at politiet rykket ut til voldshendelsen ble 15-åringens far pågrepet i en bil noen hundre meter fra åstedet. Pågripelsen var udramatisk.</p>
      <p>
        <b>Han ble siktet for det politiet da klassifiserte som drapsforsøk,<a href="https://www.dagbladet.no/nyheter/far-erkjenner-drapsforsok-pa-sonn-15/71691792"> noe han også erkjente.</a></b>
      </p>
      <p>Denne siktelsen vil trolig bli endret, nå som 15-åringen er død.</p>
      <h3>Utvidet siktelsen</h3>
      <p>21. oktober ble siktelsen utvidet til også å gjelde <a href="https://www.dagbladet.no/nyheter/utvider-siktelsen-mot-15-aringens-far/71730659">seksuell omgang med barn under 14 år</a>.</p>
      <p>Faren er siktet for overgrep mot sin 15 år gamle sønn. Politiet mener det straffbare forholdet fant sted før fornærmede fylte 15 år.</p>
      <p>Mannen i 40-åra er også siktet for frihetsberøvelse. Mora til 15-åringen ble sperret inne mens voldsepisoden skjedde.</p>
      <p>Den siktede mannen har innrømmet forholdene han er siktet for. Han sitter for tida varetektsfengslet i fire uker, fram til 7. november.</p>
    </article>
  </body>
</html>