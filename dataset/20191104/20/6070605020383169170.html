<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Camp-Nou-medicina_0_2338566171.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T20:58:33+00:00"/>
    <meta property="og:title" content="El Camp Nou com a medicina"/>
    <meta property="og:description" content="El vestidor blaugrana és conscient que ha de millorar i espera recuperar sensacions contra l’Slavia"/>
  </head>
  <body>
    <article>
      <h1>El Camp Nou com a medicina</h1>
      <h2>El vestidor blaugrana és conscient que ha de millorar i espera recuperar sensacions contra l’Slavia</h2>
      <address>
        <time datetime="2019-11-04T20:58:33+00:00">04 Nov 2019, 20:58</time>
      </address>
      <p>“Hem de millorar”. Aquesta breu sentència, que ahir van pronunciar tant Ernesto Valverde com Nélson Semedo, resumeix en tres paraules el moment del Barça lluny del Camp Nou. Mentre que a casa els partits es compten per victòries, a domicili s’ha tornat a veure l’equip deprimit, inoperant i nefast de l’inici de temporada. Del fantasma d’Anfield del curs passat es va passar a les derrotes a San Mamés i Granada, i als empats al Sadar i el Signal Iduna Park, on l’aportació de Ter Stegen va ser crucial per evitar la derrota. Semblava que amb els triomfs al Coliseum Alfonso Pérez i Ipurua s’havia corregit aquesta mala dinàmica, però la victòria amarga contra l’Slavia de Praga i el naufragi al Ciutat de València han tornat a evidenciar les dificultats del Barça lluny de casa. La medicina, a curt termini, és clara: fer un bon partit aquesta tarda en la visita del conjunt txec (18.55 h, Movistar Liga de Campeones) i deixar ben encarrilada la classificació per als vuitens.</p>
      <p>“La Champions és una competició molt complicada, però som el Barça, un equip candidat a tots els títols, i volem guanyar-ho tot. Però hem de millorar molt. Anar partit a partit i millorar. Estic convençut que contra l’Slavia farem un gran partit”, va dir ahir Semedo. “Quan perds, i més en un club com el Barça, la pressió encara creix més, però esperem reaccionar”, va afegir Valverde. L’entrenador blaugrana no va voler aprofundir en quins són els factors pels quals l’equip pateix tant lluny de casa i, després de recordar que havien corregit el mal inici de curs a domicili amb “tres victòries seguides fora” (Getafe, Eibar i Slavia), va afirmar que confia que la derrota contra el Llevant quedi com “una pedra en el camí”.</p>
      <p>El Txingurri va admetre, això sí, que hi ha errors a nivell col·lectiu per corregir, va assumir responsabilitats i va fer autocrítica respecte a la derrota contra el Llevant. “Sempre es mira cap a l’entrenador quan es perd. Ho assumeixo. Dissabte no vam estar bé als primers 15 minuts de la segona part, no teníem el joc i, quan el vam tenir, el vam perdre massa fàcilment. No vam sortir bé de la pressió. Hem de millorar en general, des del punt de vista col·lectiu. D’errors individuals sempre n’hi ha. Es tracta de generar unes pautes perquè els errors individuals no et penalitzin gaire”. En tot cas, Valverde va negar que hi hagi un factor psicològic a domicili, com tampoc concep que hi hagi una falta de lideratge quan l’equip perd. “Contra l’Inter o el Betis vam haver de remuntar i ho vam fer”. Tots dos partits van ser a casa.</p>
      <p>La reacció blaugrana passa per guanyar aquesta tarda un equip que ja va demostrar fa dues setmanes que, tot i tenir poc nom, planteja partits molt exigents. “Ens imaginem un partit semblant al de Praga i al que ells van jugar fora de casa contra l’Inter de Milà [en què els italians van empatar al temps afegit]. Serà un partit amb un gran desgast físic, en què buscaran moltes arribades a la nostra porteria”, va valorar Valverde d’un rival que els posarà a prova.</p>
      <h3>Dembelé torna a la llista, Arthur en cau</h3>
      <p>Amb l’absència de Suárez falta per saber l’acompanyant de Griezmann i Messi en atac. Sembla que hauria de ser Dembélé, però els dubtes tornen a planar sobre seu. El francès torna a llista després de quedar-ne fora contra el Llevant, segons la versió del club per decisió tècnica. Ahir, però, Catalunya Ràdiova explicar que el francès arrossegava des de Praga “una petita lesió als isquiotibials”. Una hipòtesi que ja havia apuntat el diari francès <i>L’Equipe</i>. Qui ha quedat fora de la llista és Arthur, per decisió tècnica. Hi entra Umtiti, que ha rebut l’alta.</p>
      <h3>Valverde: “A Riqui Puig li va bé formar-se al B”</h3>
      <p>Un dia després que el migcampista del filial, Riqui Puig, afirmés que si no té minuts amb el primer equip no tanca la porta a sortir del Barça, Ernesto Valverde va elogiar-lo afirmant que “és un talent”, però va recordar l’àmplia nòmina de migcampistes que ja té al primer equip. “Tenim molta gent al mig del camp i això, en certa mesura, és un problema, perquè no hi ha lloc per a tots. Acabarà jugant al Barça, però ara s’està formant al filial, que és un lloc on li va bé fer-ho”, va dir el tècnic, que va resoldre amb “Són qüestions internes” una possible sortida de Puig al gener.</p>
    </article>
  </body>
</html>