<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/04/google-lancia-play-points-piu-scarichi-dal-play-store-piu-vantaggi-accumuli-solo-usa-foto-678235/"/>
    <meta property="og:site_name" content="AndroidWorld"/>
    <meta property="article:published_time" content="2019-11-04T20:24:56+00:00"/>
    <meta property="og:title" content="Google lancia i Play Points: più scarichi dal Play Store più vantaggi accumuli (solo USA) (foto)"/>
    <meta property="og:description" content="Il Play Store è “lo” store di Android, il luogo virtuale per eccellenza dove più di due miliardi di utenti..."/>
  </head>
  <body>
    <article>
      <h1>Google lancia i Play Points: più scarichi dal Play Store più vantaggi accumuli (solo USA) (foto)</h1>
      <address><time datetime="2019-11-04T20:24:56+00:00">04 Nov 2019, 20:24</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Il <a href="https://www.androidworld.it/tag/google-play-store/">Play Store</a> è “lo” store di Android, il luogo virtuale per eccellenza dove più di due miliardi di utenti in 190 Paesi di tutto il mondo possono trovare app, giochi, libri, film e musica. Da oggi a tutto ciò si aggiunge il <b>nuovo programma di fidelizzazione chiamato Play Points</b>. Dopo essere stato sperimentato in Giappone e Corea del Sud per qualche tempo finalmente viene introdotto in occidente, anche se per il momento sembra che<b> la novità sia limitata agli USA</b>.</p>
      <p>Come tutti i programmi di questo tipo <b>l’iscrizione è libera e gratuita</b>, <b>per ogni acquisto o quando si scaricano determinati contenuti</b> viene riconosciuta una certa quantità di <b>Play Points </b>che poi possono essere convertiti in vantaggi, vero e proprio credito o anche donati a una buona causa. Sono previsti anche <b>eventi settimanali con cui guadagnare punti extra</b> che vi aiuteranno a raggiungere uno dei quattro livelli: bronzo, argento, oro e platino. A ogni livello sono associati <b>determinati privilegi e premi settimanali</b>.</p>
      <p><a href="https://www.androidworld.it/tag/google/">Google</a> annuncia che ci saranno partnership con diversi sviluppatori per poter <b>utilizzare i punti per acquisti in-app speciali</b>. I punti potranno essere<b> convertiti in credito per il noleggio o l’acquisto di film, musica o libri</b>. In alternativa si potrà anche effettuare una <b>donazione verso una lista di organizzazioni non profit</b> (all’inizio ci saranno Medici senza frontiere, Save the Children e World Food Program).</p>
      <p><b>Il lancio è previsto per la prossima settimana durante la quale tutti gli acquisti varranno il triplo dei punti</b>. Per iscriversi o per saperne di più è possibile consultare la <a href="https://play.google.com/about/playpoints/">pagina dedicata</a>, anche se, come dicevamo prima, il programma non riguarda gli utenti europei e italiani (almeno per ora).</p>
      <p>Fonte: <a href="https://www.blog.google/products/google-play/google-play-points-rewards-program-all-ways-you-play/">Google</a></p>
    </article>
  </body>
</html>