<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rik-bez-kati-na-bankoviy-zelenskomu-nagadali-pro-neobhidnist-pokarati-vbivc-gandzyuk-328466_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T20:45:00+00:00"/>
    <meta property="og:title" content="&quot;Рік без Каті&quot; на Банковій: Зеленському нагадали про необхідність покарати вбивць Гандзюк"/>
    <meta property="og:description" content="Акції, приурочені до річниці смерті Катерини Гандзюк, проходять у чотирьох десятках міст в Україні і світі."/>
  </head>
  <body>
    <article>
      <h1>"Рік без Каті" на Банковій: Зеленському нагадали про необхідність покарати вбивць Гандзюк</h1>
      <h2>Акції, приурочені до річниці смерті Катерини Гандзюк, проходять у чотирьох десятках міст в Україні і світі.</h2>
      <address>
        <time datetime="2019-11-04T20:45:00+00:00">04 Nov 2019, 20:45</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/243924.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/243923.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/243922.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/243926.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/243927.jpg"/>
          <figcaption>©</figcaption>
        </figure>
      </slideshow>
      <p>У Києві в понеділок, 4 листопада, почалися акції, присвячені річниці смерті радника мера Херсона <b><a href="https://dt.ua/UKRAINE/zelenskiy-skoristavsya-im-yam-ubitoyi-kati-gandzyuk-na-viborah-a-zaraz-ignoruye-rozsliduvannya-326296_.html">Катерини Гандзюк</a></b>. Акції проходять також у Львові, Харкові, Херсоні, Дніпрі, інших українських містах, а також у США, Канаді і ЄС. Всього організатори називають більше 40 місць проведення акцій. Учасники вимагають справедливого розслідування вбивства та притягнення до кримінальної відповідальності винних у злочині.</p>
      <p>У столиці декілька сотень людей зібралися біля Офісу президента на Банковій. Учасники акції запросили взяти участь у ній президента Володимира Зеленського 1 очікують, що він все-таки доєднається до них. Біля ОП перебувають батьки Катерини Гандзюк, її друзі, ветерани АТО/ООС, активісти громадський організацій та інші небайдужі громадяни. Вони принесли плакати та банери з написами "Хто замовив вбивство Каті Гандзюк?", "Мангер – вбивця" тощо.</p>
      <p>Організатори акції анонсували показ документального фільму про Катерину Гандзюк під відкритим небом біля ОП.</p>
      <figure>
        <iframe src="https://www.youtube.com/embed/FhChuWQroJc" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fhromadskeua%2Fvideos%2F562120454524820%2F&amp;show_text=0&amp;width=640" width="640" height="360" data-service="Facebook" scrolling="no"/>
      </figure>
      <figure>
        <iframe src="https://www.youtube.com/embed/dPgq4D5EDyE" width="640" height="360" data-service="Youtube" scrolling="no"/>
      </figure>
      <p>Радниця мера Херсона Катерина <a href="https://dt.ua/UKRAINE/pomerla-aktivistka-katerina-gandzyuk-293005_.html"><b>Гандзюк померла 4 листопада</b> </a>2018 року в київській лікарні. Офіційна причина смерті: поліорганна недостатність і хімічні опіки 39% тіла в результаті нападу з використанням сірчаної кислоти.</p>
      <p>За словами Віктора Гандзюка, напад на його дочку<b> <a href="https://dt.ua/UKRAINE/batko-katerini-gandzyuk-zvinuvativ-batkivschinu-ta-bpp-u-prichetnosti-do-vbivstva-yogo-donki-300859_.html">замовили голова</a></b> Херсонської облради і голова місцевого осередку "Батьківщини" Владислав Мангер, а також члени "Блоку Петра Порошенка" - голова ОДА Андрій Гордєєв і його заступник Євген Рищук.</p>
      <p>Після смерті Гандзюк кримінальну справу про замах на неї <a href="https://dt.ua/UKRAINE/pravoohoronci-perekvalifikuvali-napad-na-gandzyuk-293015_.html"><b>перекваліфікували за статтею "завершене умисне вбивство"</b></a>. Керівника групи виконавців Сергія Торбіна і ще чотирьох осіб поліція затримала у другій половині серпня. Усі вони брали участь в АТО в складі добровольчих підрозділів.</p>
      <p>За даними ЗМІ та активістів, експомічник депутата від БПП Миколи Паламарчука <b><a href="https://dt.ua/UKRAINE/groshi-zamovniku-gandzyuk-peredavav-pomichnik-deputata-vid-bpp-zmi-293109_.html">Ігор Павловський є посередником</a> </b>між виконавцями і замовником вбивства. Саме він передавав гроші керівнику групи виконавців – Торбіну. 10 листопада співробітники <b><a href="https://dt.ua/UKRAINE/pavlovskogo-zaareshtuvali-u-spravi-gandzyuk-293823_.html">СБУ затримали Павловського, через день його заарештували</a></b> без права внесення застави.</p>
      <p>Служба безпеки України 21 січня <a href="https://zn.ua/UKRAINE/sbu-obyavila-v-rozysk-predpolagaemogo-organizatora-ubiystva-gandzyuk-306321_.html"><b>оголосила в розшук ймовірного організатора вбивства Гандзюк</b></a> – раніше судимкого кримінального авторитета <b>Олексія Левіна (Москаленка)</b>, також відомого як "Москал". За даними ЗМІ, він переховується від слідства в Домініканській Республіці.</p>
      <p>11 лютого <a href="https://dt.ua/POLITICS/golovi-hersonskoyi-oblradi-vruchili-pidozru-v-organizaciyi-vbivstva-gandzyuk-302343_.html"><b>Владиславу Мангеру повідомили про підозру в організації вбивства Катерини Гандзюк.</b></a> Але вже в квітні прокуратура вручила йому нову підозру, <b><a href="https://dt.ua/UKRAINE/z-mangera-znyali-pidozru-v-organizaciyi-vbivstva-gandzyuk-slidstvo-info-309601_.html">відмовившись від звинувачень в організації умисного вбивства</a></b>. 14 лютого Шевченківський райсуд Києва <a href="https://dt.ua/UKRAINE/sud-zaareshtuvav-mangera-iz-mozhlivistyu-viyti-pid-zastavu-302838_.html"><b>заарештував Мангера</b></a> до 3 березня. Наступного дня він <b><a href="https://dt.ua/UKRAINE/mangera-vipustili-z-sizo-pislya-vnesennya-2-5-mln-griven-zastavi-302980_.html">вийшов на свободу після внесення 2,5 млн гривень застави</a></b>.</p>
      <p>6 червня Покровський районний суд Дніпропетровської області виніс <b><a href="https://dt.ua/UKRAINE/sud-ogolosiv-viroki-u-spravi-pro-vbivstvo-gandzyuk-313697_.html">обвинувальні вироки виконавцям вбивства Катерини Гандзюк</a></b>. Ватажок групи Сергій Торбін отримав 6,5 років, а безпосередній виконавець Микита Грабчуком - 6 років позбавлення волі. Володимир Васянович, В'ячеслав Вишневський і Віктор Горбунов отримали по чотири, а Віктор Горбунов – три роки. У цьому термін включать час, що засуджені вже провели в СІЗО. У прокуратурі пояснили, що перед винесенням вироку <b><a href="https://dt.ua/UKRAINE/sud-vinese-virok-p-yatom-obvinuvachenim-u-spravi-gandzyuk-6-chervnya-313368_.html">всі вони визнали свою провину</a></b> і дали викривальні свідчення проти інших учасників злочину. У квітні ГПУ перекваліфікувала справу з ч. 2 ст. 115 (умисне вбивство) за ч. 2 ст. 121 Кримінального кодексу (умисне тяжке тілесне ушкодження, що спричинило смерть потерпілого).</p>
      <p>Прокуратура також пом'якшила підозру Ігореві Павловському, якого слідство вважає організатором злочину. Йому інкримінують не умисне вбивство, а "приховування злочину" (ч. 1 ст. 396 КК). 2 травня <b><a href="https://dt.ua/UKRAINE/sprava-gandzyuk-pavlovskogo-vidpustili-pid-domashniy-aresht-310210_.html">Павловського звільнили з-під варти і відправили під домашній арешт</a></b>. 26 червня його термін закінчився, але прокуратура не стала клопотати про продовження запобіжного заходу. У липні ГПУ <b><a href="https://dt.ua/UKRAINE/sprava-gandzyuk-gpu-peredala-do-sudu-obvinuvalniy-akt-vidnosno-pavlovskogo-319068_.html">скерувала до суду обвинувальний акт щодо Павловського</a></b>.</p>
      <p>Детальніше про ймовірних замовників вбивства Катерини Гандзюк <b><a href="https://dt.ua/internal/poruka-293642_.html">читайте в матеріалі Сергія Рахманіна "Порука"</a></b> в тижневику "Дзеркало тижня. Україна". </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>