<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638151/%D8%AA%D8%B1%DA%A9%DB%8C%D9%87-%D8%B9%D9%85%D9%84%DB%8C%D8%A7%D8%AA-%D9%85%D8%A7-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%AF%D8%A7%D8%B9%D8%B4-%D8%B1%D8%A7-%D8%AA%D8%B6%D8%B9%DB%8C%D9%81-%D9%86%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T20:13:00+00:00"/>
    <meta property="og:title" content="ترکیه: عملیات ما در شمال سوریه مبارزه با داعش را تضعیف نکرد"/>
    <meta property="og:description" content="سخنگوی ریاست جمهوری ترکیه روز دوشنبه مدعی شد عملیات این کشور در شمال سوریه علیه شبه‌نظامیان کُرد مبارزه با گروه تروریستی داعش را تضعیف نکرده است."/>
  </head>
  <body>
    <article>
      <h1>
        <a href="https://www.bultannews.com/fa/news/638151/%D8%AA%D8%B1%DA%A9%DB%8C%D9%87-%D8%B9%D9%85%D9%84%DB%8C%D8%A7%D8%AA-%D9%85%D8%A7-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%AF%D8%A7%D8%B9%D8%B4-%D8%B1%D8%A7-%D8%AA%D8%B6%D8%B9%DB%8C%D9%81-%D9%86%DA%A9%D8%B1%D8%AF">ترکیه: عملیات ما در شمال سوریه مبارزه با داعش را تضعیف نکرد</a>
      </h1>
      <h2>سخنگوی ریاست جمهوری ترکیه روز دوشنبه مدعی شد عملیات این کشور در شمال سوریه علیه شبه‌نظامیان کُرد مبارزه با گروه تروریستی داعش را تضعیف نکرده است.</h2>
      <address><time datetime="2019-11-04T20:13:00+00:00">04 Nov 2019, 20:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «ابراهیم کالن» سخنگوی ریاست جمهوری <b>ترکیه</b> روز دوشنبه در کنفرانس خبری مدعی شد کشورش پس از آغاز عملیات «چشمه صلح» علیه شبه‌نظامیان کُرد در<b> شمال سوریه</b> هدف هجمه‌های تبلیغاتی قرار گرفته است.</p>
      <p>وی در ادامه مدعی شد «عملیات چشمه صلح تا حد زیادی هدف تاسیس یک دولت تروریستی در راستای شمال سوریه را از بین برد.»</p>
      <p>سخنگوی ریاست جمهوری ترکیه در ادامه اضافه کرد: «همه باید در قبال هجمه‌های تبلیغاتی که به دنبال تحت الشعاع قرار دادن پیروزی که عملیات چشمه صلح بدست آورد، هوشیار باشند.»</p>
      <p>کالن گفت: «دور کردن گروه‌های تروریستی پ‌ک‌ک/وای‌پی‌جی از مرزهای ترکیه در چارچوب عملیات چشمه صلح بدین معنا نیست که مبارزه ما با این گروه‌ها به پایان رسیده یا کُند شده است.»</p>
      <p>وی اضافه کرد: «ادعا در این باره که عملیات چشمه صلح و مبارزه با گروه تروریستی پ‌ک‌ک مبارزه با گروه تروریستی <b>داعش</b> را تضعیف می‌کند چیزی جز حمایت از یک سازمان تروریستی معنای دیگری ندارد.»</p>
      <p>ارتش ترکیه به همراه تروریست‌های موسوم به «ارتش آزاد» سوریه از هفده مهر ماه عملیات نظامی خود را در شمال سوریه و با هدف دور کردن خطر شبه‌نظامیان کرد سوریه آغاز کردند.</p>
      <p>هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت 120 ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
      <p>پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتند که طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.</p>
    </article>
  </body>
</html>