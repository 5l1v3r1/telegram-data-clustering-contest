<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/se-hoce-polastiti-maminega-denarja-213406"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T20:34:00+00:00"/>
    <meta property="og:title" content="Se hoče polastiti maminega denarja?"/>
    <meta property="og:description" content="Na lasvegaškem tradicionalnem srečanju ljubiteljev znanstvenofantastične serije Zvezdne steze sta ostarela igralka Nichelle Nichols in njen sin Kyle Johnson dajala vtis zadovoljne družine, čeprav..."/>
  </head>
  <body>
    <article>
      <h1>Se hoče polastiti maminega denarja?</h1>
      <h2>Nichelle Nichols ima s sinom viharen odnos. Zaradi demence je postal njen skrbnik.</h2>
      <address><time datetime="2019-11-04T20:34:00+00:00">04 Nov 2019, 20:34</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/08/02/793379.jpg"/>
          <figcaption>guliver/cover imagesOdločitve o njenih financah in zdravju zdaj sprejema njen sin Kyle. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/08/02/793378.jpg"/>
          <figcaption>instagramAngelique se bori za prijateljico. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/08/02/793368.jpg"/>
          <figcaption>guliver/cover imagesRada bi živela uspešno. In samostojno! FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/08/02/793367.jpg"/>
          <figcaption>guliver/cover imagesNichelle in William Shatner sta pokrbela za prvi medrasni poljub na ameriški televiziji. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/08/02/793366.jpg"/>
          <figcaption>guliver/cover imagesZvezdne steze so šle tja, kamor pred njimi še ni stopila človeška noga. FOTO: guliver/cover images</figcaption>
        </figure>
      </slideshow>
      <p>Na lasvegaškem tradicionalnem srečanju ljubiteljev znanstvenofantastične serije Zvezdne steze sta ostarela igralka<b> Nichelle Nichols</b> in njen sin <b>Kyle Johnson </b>dajala vtis zadovoljne družine, čeprav je med njima grozljivo počilo pred komaj dvema mesecema. To je bil le epilog prvega poglavja pričkanja med mamo in sinom, ki naj bi se vleklo že najmanj dobro leto ter ga menda še ni konec. In kje je težava? Kyle je namreč po sodni poti postal mamin skrbnik, trdeč, da zaradi demence ne more več samostojno upravljati svojega premoženja. Nasprotno je Nichelle prepričana, da je to le premetena poteza, da se je znebi, jo strpa v dom za starostnike ter se okoristi z njenim denarjem.</p>
      <blockquote>2015. jo je zadela blažja kap.</blockquote>
      <figure>
        <img src="https://www.slovenskenovice.si/images/slike/2019/08/02/793366.jpg"/>
        <figcaption>Zvezdne steze so šle tja, kamor pred njimi še ni stopila človeška noga. FOTO: guliver/cover images<cite>guliver/cover images</cite></figcaption>
      </figure>
      <p>Ostarela igralka se je proslavila z vlogo Nyoto Uhure, s katero je razbijala stereotipe in prestopala meje. Ko je 1966. dobila eno vidnejših vlog v Zvezdnih stezah, je postala ena prvih temnopoltih igralk, ki se jim je uspelo prebiti pred kamere ameriške televizije. Nato je še temeljito zatresla temelje tedanje družbe s poljubom s kapitanom Kirkom v podobi <b>Williama Shatnerja</b>, kar je bil prvi medrasni poljub na ameriški televiziji. A dnevi njene neodvisnosti, moči in samosvojosti so mimo, vajeti njenega življenja že nekaj let poskuša prevzeti njen edinec. Menda ker naj bi zvezdnici, ki bo decembra dopolnila 87 let, pošteno pešalo zdravje. Ne le da jo je 2015. zadela blažja kap, borila naj bi se tudi z izgubljanjem spomina zaradi demence, zaradi česar naj bi bila lahka tarča za vsakogar, ki bi jo želel izkoristiti in jo finančno molsti. Iz tega vidika naj bi Kyla skrbel predvsem materin menedžer<b> Gilbert Bell</b>. Tako je zvezdničin sin zaupal sodniku že maja lani in začel postopek, da bi postal njen pravni skrbnik in bil upravičen do sprejemanja vseh odločitev, povezanih z njenim premoženjem in zdravjem.</p>
      <figure>
        <img src="https://www.slovenskenovice.si/images/slike/2019/08/02/793367.jpg"/>
        <figcaption>Nichelle in William Shatner sta pokrbela za prvi medrasni poljub na ameriški televiziji. FOTO: guliver/cover images<cite>guliver/cover images</cite></figcaption>
      </figure>
      <p>Zaradi Kylovih skrbi je Nichelle že lani dobila štiri skrbnike – te je tedaj določilo sodišče –, zdaj pa naj bi to vlogo dobil Kyle, kar je, ko ji je maja letos pokazal papirje, sodu izbilo dno. "Nikamor ne grem! Želiš se me le znebiti. Jaz sem sama svoja šefica, ti nikakor nisi moj šef!" naj bi se drla na Kyla, kar je skrivaj uspelo posneti zvezdničinemu menedžerju, ki je avdioposnetek predal neki radijski postaji. In menda šokiral njene prijatelje. "Vedela sem, da njun odnos ni najboljši. A še nikoli nisem videla ali slišala, da bi Nichelle tako popustili živce, še na nikogar se ni nikoli tako drla. Zato se lahko le vprašam, kaj se dogaja za zaprtimi vrati," je dejala igralkina prijateljica <b>Angelique Fawcette</b>, ki je v sporu med mamo in sinom že od začetka na njeni strani.</p>
      <figure>
        <img src="https://www.slovenskenovice.si/images/slike/2019/08/02/793378.jpg"/>
        <figcaption>Angelique se bori za prijateljico. FOTO: instagram<cite>instagram</cite></figcaption>
      </figure>
      <p>Angelique je takoj, ko je Kyle zagnal postopek za pridobitev pravnega skrbništva nad mamo, temu odločno nasprotovala. Že ves čas trdi, da Nichellin spomin sicer ni najboljši, a da to pač spada k njenim letom, ter da nikakor ni tako načet, kot trdi njen sin, in da nikoli ni videla znakov demence. Nadalje vztraja pri tem, da se želi Kyle le polastiti materinega denarja in jo strpati v dom za ostarele. "V tem trenutku so ji pravico do samostojnega odločanja iztrgali iz rok. To se zgodi, ko tvoje življenje prevzamejo skrbniki. Zanjo me skrbi prav vsak dan," je dejala Fawcettova, odločena, da se bo za prijateljico in njeno samostojnost in ponos borila do zadnjega. Podobno naj bi tudi igralkin menedžer poskušal doseči, da se Kylu odvzame vlogo njenega skrbnika.</p>
      <figure>
        <img src="https://www.slovenskenovice.si/images/slike/2019/08/02/793368.jpg"/>
        <figcaption>Rada bi živela uspešno. In samostojno! FOTO: guliver/cover images<cite>guliver/cover images</cite></figcaption>
      </figure>
    </article>
  </body>
</html>