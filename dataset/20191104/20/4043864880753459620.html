<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230992/"/>
    <meta property="og:site_name" content="Українська правда"/>
    <meta property="article:published_time" content="2019-11-04T20:53:09+00:00"/>
    <meta property="og:title" content="Експослиня США Йованович: Аваков контактував із адвокатом Трампа Джуліані"/>
    <meta property="og:description" content="Конгресмени-демократи 4 листопада оприлюднили записи свідчення експослині США в Україні Марі Йованович перед законодавцями Конгресу в рамках розслідування імпічменту президента Дональда Трампа."/>
  </head>
  <body>
    <article>
      <h1>Експослиня США Йованович: Аваков контактував із адвокатом Трампа Джуліані</h1>
      <address>
        <time datetime="2019-11-04T20:53:09+00:00">04 Nov 2019, 20:53</time>
      </address>
      <p>Конгресмени-демократи 4 листопада оприлюднили записи свідчення експослині США в Україні Марі Йованович перед законодавцями Конгресу в рамках розслідування імпічменту президента Дональда Трампа.</p>
      <p><b>Джерело:</b> <a href="https://apps.npr.org/documents/document.html?id=6538626-Marie-Yovanovitch-Testimony">записи свідчення Марі Йованович</a> у Конгресі</p>
      <p><b>Деталі:</b> Із записів випливає, що Йованович у лютому 2019 року мала розмову з міністром внутрішніх справ Арсеном Аваковим стосовно партнерів Рудольфа Джуліані Льва Парнаса та Ігоря Фрумана.</p>
      <p>Аваков попередив послиню про те, що Парнас і Фруман зацікавлені у її звільненні.</p>
      <p>Також він розповів Йованович, що з ним намагався сконтактувати Джуліані і що йому це вдалося наприкінці січня – початку лютого 2019 року, коли Аваков був у США.</p>
      <p>Аваков і Джуліані мали телефонну розмову. Міністр не хотів зустрічатися з адвокатом, бо нібито був збентежений з приводу того, чим Джуліані та його друзі займалися.</p>
      <p><b>Що було раніше: </b>За даними американських прокурорів, колишній генпрокурор <a href="https://www.pravda.com.ua/news/2019/10/12/7228893/">Юрій Луценко </a>схиляв партнерів Джуліані Парнаса та Фрумана сприяти відстороненню послині США в Україні Марі Йованович.</p>
      <p>Крім того, Луценко в інтерв'ю американському виданню The Hill заявляв, що Йованович дала йому <a href="https://www.pravda.com.ua/news/2019/03/20/7209773/">список людей</a>, яких попросила "не переслідувати".</p>
      <p>11 жовтня стало відомо, що Йованович відсторонили від посади, бо вона наполягала на тому, щоб прохання Джуліані до українських офіційних осіб про проведення розслідувань передавалися <a href="https://www.pravda.com.ua/news/2019/10/11/7228775/">виключно через офіційні канали</a>.</p>
      <p>
        <b>Знати більше:<i> <a href="https://www.pravda.com.ua/articles/2019/10/10/7228742/">Фруман і Парнас. Чим відомі бізнесмени, які фінансували кампанію Трампа</a></i></b>
      </p>
      <p>
        <b>Передісторія:</b>
      </p>
      <ul>
        <li>9 жовтня у США <a href="https://www.pravda.com.ua/news/2019/10/10/7228719/">затримали двох бізнесменів</a> Льва Парнаса й Ігоря Фрумана – уродженців України й Білорусі, – які були спонсорами виборчої кампанії чинного президента США Дональда Трампа. Їх звинувачують у порушенні правил фінансування виборчих кампаній.</li>
        <li>10 жовтня суд ухвалив узяти <a href="https://www.pravda.com.ua/news/2019/10/11/7228773/">Парнаса і Фрумана під арешт.</a></li>
        <li>Адвокат Трампа Руді Джуліані називав цих бізнесменів своїми клієнтами.</li>
        <li>За даними ЗМІ, з кінця 2018 року Фруман і Парнас представили Джуліані декільком українським прокурорам для обговорення справи Хантера Байдена – сина "демократа" Джо Байдена.</li>
        <li>Медіа повідомляли, що колишні генпрокурори України Віктор Шокін і Юрій Луценко <a href="https://www.pravda.com.ua/news/2019/07/24/7221861/">"злили" Трампу компромат</a> на його потенційного конкурента на виборах 2020 року Джо Байдена.</li>
        <li>Фруман і Парнас лобіювали <a href="https://www.pravda.com.ua/news/2019/10/11/7228775/">звільнення посла США</a> в Україні Марі Йованович, яку Трамп зняв з посади цієї весни.</li>
        <li>Журналісти також встановили, що Парнас і Фруман шукали зустрічі з Володимиром Зеленським.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/4/7230958/"/>
        <a href="https://www.pravda.com.ua/news/2019/11/4/7230894/"/>
        <a href="https://www.pravda.com.ua/news/2019/11/4/7230887/"/>
      </related>
    </article>
  </body>
</html>