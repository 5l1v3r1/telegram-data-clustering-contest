<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682276/paiat-einai-xekatharo-oti-i-kyvernisi-mitsotaki-echei-xeperasei-t"/>
    <meta property="og:site_name" content="enikos.gr"/>
    <meta property="article:published_time" content="2019-11-04T20:15:00+00:00"/>
    <meta property="og:title" content="Πάιατ: Είναι ξεκάθαρο ότι η κυβέρνηση Μητσοτάκη έχει ξεπεράσει τις προσδοκίες"/>
    <meta property="og:description" content="Τα εύσημα στην κυβέρνηση για τη δουλειά που έχει κάνει προκειμένου να προωθήσει τις μεταρρυθμίσεις..."/>
  </head>
  <body>
    <article>
      <h1>Πάιατ: Είναι ξεκάθαρο ότι η κυβέρνηση Μητσοτάκη έχει ξεπεράσει τις προσδοκίες</h1>
      <address>
        <time datetime="2019-11-04T20:15:00+00:00">04 Nov 2019, 20:15</time>
      </address>
      <p>Τα εύσημα στην κυβέρνηση για τη δουλειά που έχει κάνει προκειμένου να προωθήσει τις μεταρρυθμίσεις κατά τις πρώτες 120 ημέρες διακυβέρνησής της, απένειμε ο πρεσβευτής των ΗΠΑ στην Ελλάδα,<a href="https://www.enikos.gr/international/654507/afstiro-minyma-paiat-stin-tourkia-oi-ipa-einai-stathera-desmevmen%20%CE%A4%CE%B6%CE%AD%CF%86%CF%81%CE%B9%20%CE%A0%CE%AC%CE%B9%CE%B1%CF%84.">Τζέφρι Πάιατ. </a>Παράλληλα, διαμήνυσε πως οι ΗΠΑ θεωρούν την Ελλάδα ως ένα σημαντικό οικονομικό εταίρο, αλλά και ως μια πύλη προς τα Δυτικά Βαλκάνια και τη Νοτιοανατολική Ευρώπη. Στην κατεύθυνση αυτή, επισήμανε πως οι επενδύσεις στην ψηφιακή έρευνα και την ανάπτυξη δεξιοτήτων από αμερικανικές εταιρείες θα βοηθήσουν την Ελλάδα να κεφαλαιοποιήσει και υψηλού μορφωτικού επιπέδου ανθρώπινο δυναμικό της και να εξελιχθεί σε περιφερειακό κόμβο για την καινοτομία, την ενέργεια και το εμπόριο. «Νομίζω είναι ξεκάθαρο ότι η κυβέρνηση του πρωθυπουργού Κυριάκου Μητσοτάκη έχει ξεπεράσει τις προσδοκίες τις πρώτες 120 ημέρες της διακυβέρνησής της και έχει κάνει πάρα πολύ δουλειά προκειμένου να προωθήσει την ατζέντα των μεταρρυθμίσεων. Όπως επιβεβαίωσε ο Αμερικανός υπουργός Εξωτερικών Μάικ Πομπέο κατά την επίσκεψή του στην Αθήνα τον προηγούμενο μήνα, οι ΗΠΑ πιστεύουν πως η Ελλάδα κάνει μεγάλα βήματα προκειμένου να δημιουργήσει ένα πιο φιλόξενο επιχειρηματικό κλίμα για τους επενδυτές και τους επιχειρηματίες, και αυτό συμβάλλει στην ανάπτυξη της εμπορικής μας σχέσης» ανέφερε ξεκινώντας τον χαιρετισμό του από το βήμα του 4ου ExportUSA Forum, που διοργανώνει σήμερα στην Αθήνα το Ελληνο-Αμερικανικό Εμπορικό Επιμελητήριο.</p>
      <p>Αποκρυσταλλώνοντας περαιτέρω το μήνυμά του, ο Αμερικανός πρέσβης τόνισε πως οι ΗΠΑ αναγνωρίζουν ότι η Ελλάδα έχει κάνει βήματα μπροστά και έχει αλλάξει πολύ τους τελευταίους τέσσερις μήνες, ότι η αμερικανική αγορά είναι ανοικτή για τις ελληνικές εξαγωγές, και σημείωσε ότι η πρεσβεία είναι έτοιμη να βοηθήσει τις ελληνικές εταιρείες να επεκταθούν στις Ηνωμένες Πολιτείες. Υπό αυτό το πρίσμα, εξέφρασε τη βεβαιότητα ότι η εμπορική και επενδυτική σχέση Ελλάδας-ΗΠΑ θα συνεχίσει να αναπτύσσεται και να εμβαθύνει τα επόμενα χρόνια, και διαμήνυσε πως από την πλευρά του δεσμεύεται να καταβάλει τα μέγιστα σ΄αυτή την κατεύθυνση, τόσο στην Ελλάδα όσο και στα ταξίδια του στις Ηνωμένες Πολιτείες.</p>
      <p>Στο πλαίσιο αυτό, ο κ. Πάιατ χαιρέτισε την ψήφιση από το Κοινοβούλιο του νέου αναπτυξιακού νόμου, επισημαίνοντας πως συνιστά ένα τεράστιο βήμα προς τα εμπρός, και συγχαίροντας τον αρμόδιο υπουργό Άδωνι Γεωργιάδη, είπε θα μειώσει τη γραφειοκρατία και θα διευκολύνει τις επενδύσεις.</p>
      <p>Εστιάζοντας στις διμερείς εμπορικές σχέσεις, ο κ. Πάιτ είπε πως ανήλθαν στα 1,42 δισ. δολάρια κατά το πρώτο εξάμηνο του 2019, αυξημένες κατά 22,6% από την αντίστοιχη περσινή περίοδο. Σημείωσε δε ότι το 2017 το πρόγραμμα SelectUSA, υπό την αιγίδα του αμερικανικού υπουργείου Εμπορίου, κατέταξε την Ελλάδα ως την ταχύτερα αναπτυσσόμενη πηγή άμεσων ξένων επενδύσεων στις Ηνωμένες Πολιτείες.</p>
      <p>Αφού αναφέρθηκε σε επιτυχημένα παραδείγματα ελληνο-αμερικανικής επιχειρηματικής συνεργασίας, που αφήνουν το αποτύπωμά τους στην ελληνοαμερικανική αγορά, ειδική αναφορά έκανε ο Τζέφρι Πάιατ και στη δυνατότητα εξαγωγής ελληνικών αγροδιατροφικών προϊόντων στις ΗΠΑ, με έμφαση το ελαιόλαδο και το κρασί. «Και δεδομένου ότι η μεσογειακή διατροφή είναι τόσο γνωστή στην Αμερική, αναμένω να δω ακόμα περισσότερα ελληνικά προϊόντα διατροφής, όπως το ελληνικό ελαιόλαδο με την εξαιρετική γεύση και τα οφέλη για την υγεία, να φτάσουν στις Ηνωμένες Πολιτείες. Και όπως πρόσφατα συζητήσαμε με τον υπουργό Αγροτικής Ανάπτυξης Μάκη Βορίδη, το εξαιρετικής ποιότητας ελαιόλαδο της Ελλάδας απολαμβάνει σήμερα ένα σημαντικό πλεονέκτημα στην τιμολόγηση στην αμερικανική αγορά σε σύγκριση με τους ανταγωνιστές του. Και φυσικά, υπάρχουν και ελληνικά κρασιά με τις ιδιαίτερες ποικιλίες τους, που κερδίζουν την αναγνώριση που αξίζουν. Σύμφωνα με το Ελληνικό Γραφείο Οίνου στη Βόρεια Αμερική, οι εξαγωγές κρασιού προς τις ΗΠΑ έχουν αυξηθεί κατά 39% και υπάρχουν σχεδόν εβδομαδιαία ειδησεογραφικά άρθρα για τα κορυφαίας ποιότητας ελληνικά κρασιά.</p>
      <related>
        <h4>σχετικά άρθρα</h4>
        <a href="http://www.enikos.gr/international/679471/prochoroun-oi-metarrythmiseis-sto-livano-meta-apo-symfonia-ton-ko%0A%20%20%20%20%0A"/>
        <a href="http://www.enikos.gr/international/679273/ragdaies-exelixeis-sto-livano-apochorei-apo-tin-kyvernisi-to-chri%0A%20%20%20%20%0A"/>
        <a href="http://www.enikos.gr/international/678552/dekades-syllipseis-meta-ta-epeisodia-stin-katalonia-photo-video%0A%20%20%20%20%0A"/>
        <a href="http://www.enikos.gr/international/682229/plirofories-oti-peirates-apigagan-meli-tou-pliromatos-ellinikou-p%0A%20%20%20%20%0A"/>
        <a href="http://www.enikos.gr/international/682185/allazoun-to-programma-total-kai-eni-stin-kypriaki-aoz-logo-ton-to%0A%20%20%20%20%0A"/>
        <a href="http://www.enikos.gr/international/682169/pethane-se-ilikia-103-eton-i-megali-kyria-tis-gallikis-antistasis%0A%20%20%20%20%0A"/>
        <a href="http://www.enikos.gr/international/682166/syllipseis-kai-sto-vietnam-gia-to-fortigo-tis-frikis-me-tous-39-n%0A%20%20%20%20%0A"/>
        <a href="http://www.enikos.gr/international/682137/synagermos-stin-athina-gia-tin-enaeria-apeili-tou-erntogan%0A%20%20%20%20%0A"/>
        <a href="http://www.enikos.gr/international/682087/apokleistiko-ant1-i-exomologisi-tou-chose-kareras-gia-to-provlima%0A%20%20%20%20%0A"/>
      </related>
    </article>
  </body>
</html>