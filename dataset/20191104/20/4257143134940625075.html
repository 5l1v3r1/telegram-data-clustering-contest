<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/letette-a-hivatali-eskut-a-ludovic-orban-vezette-uj-roman-kormany"/>
    <meta property="og:site_name" content="infostart"/>
    <meta property="article:published_time" content="2019-11-04T20:18:00+00:00"/>
    <meta property="og:title" content="Letette a hivatali esküt a Ludovic Orban vezette új román kormány"/>
    <meta property="og:description" content="A miniszterelnök valóságos csodának nevezte annak a hét különböző politikai erőnek az összefogását, amely lehetővé tette a PSD-kormány leváltását és az általa vezetett kabinet beiktatását."/>
  </head>
  <body>
    <article>
      <h1>Letette a hivatali esküt a Ludovic Orban vezette új román kormány</h1>
      <address><time datetime="2019-11-04T20:18:00+00:00">04 Nov 2019, 20:18</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/05/megvan-az-utolso-unios-biztosjelolt"/>
      </related>
      <h3>A miniszterelnök valóságos csodának nevezte annak a hét különböző politikai erőnek az összefogását, amely lehetővé tette a PSD-kormány leváltását és az általa vezetett kabinet beiktatását.</h3>
      <p>Letette a hivatali esküt hétfőn a Ludovic Orban vezette új román kormány, amelyben a jobbközép Nemzeti Liberális Párt (PNL) politikusai és független szakértők vesznek részt.</p>
      <p>Az Orban-kabinet hivatalba lépése csaknem három éves "kártékony" szociáldemokrata (PSD) kormányzásnak vet véget - mondta a beiktatási ünnepség végén Klaus Iohannis államfő. A közelgő elnökválasztáson második mandátumra pályázó jobboldali elnök szerint a PNL-kormány beiktatásával Románia esélyt kapott az "újjáépítésre".</p>
      <p>Iohannis szerint legitim és bölcs döntést hoztak a román parlament azon tagjai, akik bizalmat szavaztak a mandátumok alig 20 százalékával rendelkező PNL kisebbségi kormányának. Úgy vélekedett: a román választók a májusi európai parlamenti választáson és népszavazáson világossá tették, hogy "elegük van a PSD-ből", egy igazságos Romániát és a korrupció elleni harc folytatását akarják. Iohannis szerint a parlament ezzel a politikai jelzéssel összhangban váltotta le a Dancila-kormányt és szavazott bizalmat az Orban-kabinetnek.</p>
      <p>Az elnök szerint az általa és az eddigi ellenzék által folytatott politikai háború egy fontos "szakaszgyőzelméről" van szó, de a PNL-kormánynak fontos feladatai lesznek az elnökválasztás, és a jövő évi önkormányzati, illegve - esetleg előrehozott - parlamenti választások "logisztikai és politikai" előkészítésében.</p>
      <p>Ludovic Orban miniszterelnök valóságos csodának nevezte, hogy annak a hét különböző politikai erőnek az összefogását, amely lehetővé tette a PSD-kormány leváltását és az általa vezetett kabinet beiktatását. Orban arról biztosította az - eddigi PSD-kormányokkal éles konfliktusban álló - államfőt, hogy Románia kormánya ezentúl partnere lesz az ország fejlődését célzó projektjei megvalósításában.</p>
      <p>Iohannis a beiktatási szertatás után elkísérte az Orban-kabinetet a kormánypalotába, ahol - egy közös fotó és egy rövid, bíztató nyilatkozat erejéig - az új kormány első informális ülésén is részt vett, ezzel is jelezve, hogy ő is "sajátjának" tekinti volt pártja, a PNL kormányát.</p>
      <p>Iohannist 2014-ben a PNL éléről választották Románia elnökévé.</p>
      <p>Ludovic Orban kormányának hétfő délután a baloldali pártok bojkottja közepette szűkös többséggel, a beiktatáshoz szükségesnél héttel több vokssal szavazott bizalmat a román parlament.</p>
      <p>
        <i>Nyitókép: MTI/EPA/Robert Ghement</i>
      </p>
    </article>
  </body>
</html>