<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Fundacio-Basquet-Catala-Joan-Antoni-Lozano_0_2337966387.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T20:50:06+00:00"/>
    <meta property="og:title" content="La Fundació del Bàsquet Català recorda el llegat de Joan Antoni Lozano"/>
    <meta property="og:description" content="Xavi Martínez Olivar, Toni Delgado i Miquel Àngel Forniés també han sigut premiats"/>
  </head>
  <body>
    <article>
      <h1>La Fundació del Bàsquet Català recorda el llegat de Joan Antoni Lozano</h1>
      <h2>Xavi Martínez Olivar, Toni Delgado i Miquel Àngel Forniés també han sigut premiats</h2>
      <address>
        <time datetime="2019-11-04T20:50:06+00:00">04 Nov 2019, 20:50</time>
      </address>
      <p>La Fundació del Bàsquet Català (FBC) ha lliurat aquest dilluns els premis Fundació del Bàsquet Català de Periodisme Esportiu com a reconeixement al món del periodisme esportiu i, més concretament, als que es dediquen a donar llum al bàsquet català i de formació. L'acte, que s'ha celebrat al Museu i Centre d'Estudis de l'Esport Doctor Melcior Colet de Barcelona, ha distingit, a títol pòstum, la feina de Joan Antonio Lozano <i> Xano</i>.</p>
      <p>El periodista va combinar la feina de Ràdio Manresa amb la corresponsalia de diferents mitjans especialitzats. Tot i que sempre va ajudar a promocionar la resta d’esports, els aficionats el recordaran sempre per les seves retransmissions de bàsquet. Durant 30 anys va ser la veu dels partits del Bàsquet Manresa, una trajectòria que li va permetre explicar no pocs èxits inesperats. Ningú traslladava l’ambient del Congost, el vell i l’actual, com ell. Les seves retransmissions es van convertir en una litúrgia més del cap de setmana, fins i tot per a les persones que no seguien l’esport de la cistella de manera específica. El Xano, que va saber incorporar el so del pavelló com si d’un comentarista més es tractés, es va convertir en un membre més de la família de molts manresans. Diferents generacions van aprendre a estimar l’esport manresà gràcies a les seves retransmissions, sempre carregades de sentiment i passió, però també de professionalitat i objectivitat.</p>
      <p>A més, Xavi Martínez Olivar (diari <i>Sport</i>), Toni Delgado (<i> Cronómetro de Récords</i>) i Miquel Àngel Forniés (fotoperiodista) també han rebut un guardó.</p>
      <figure>
        <a href="https://www.ara.cat/2019/11/04/esports/Jordi-Aliaga_2337976468_67137597_1024x683.jpg">
          <img src="https://www.ara.cat/2019/11/04/esports/Jordi-Aliaga_2337976468_67137597_1024x683.jpg"/>
        </a>
        <figcaption>Jordi Aliaga / J. E / FCBQ</figcaption>
      </figure>
      <h3>Jornades de formació</h3>
      <p>La cinquena edició d'aquests premis ha coincidit amb unes jornades de formació del Comitè Tècnic de la Federació Catalana de Bàsquet (FCBQ) dedicades als professionals de la premsa esportiva. Pedro Martínez, entrenador del Baxi Manresa, i Jordi Aliaga i José Antonio Martín Bertrán, àrbitres, han realitzat dues ponències per analitzar les tendències actuals del món del bàsquet.</p>
    </article>
  </body>
</html>