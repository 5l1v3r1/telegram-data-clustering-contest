<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Samuel-Beckett-Sala_0_2338566129.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T20:17:13+00:00"/>
    <meta property="og:title" content="Samuel Beckett torna a la Sala Beckett"/>
    <meta property="og:description" content="Nao Albet i Pol López encapçalen ‘Esperant Godot’"/>
  </head>
  <body>
    <article>
      <h1>Samuel Beckett torna a la Sala Beckett</h1>
      <h2>Nao Albet i Pol López encapçalen ‘Esperant Godot’</h2>
      <address>
        <time datetime="2019-11-04T20:17:13+00:00">04 Nov 2019, 20:17</time>
      </address>
      <p>Fa trenta anys, Samuel Beckett moria en un hospital de París i, en paral·lel, la Sala Beckett obria les seves portes a Barcelona. Per commemorar la doble efemèride, la sala del Poblenou enceta dijous un cicle en homenatge al dramaturg irlandès que inclourà espectacles, xerrades, lectures dramatitzades, un laboratori i un recital. El plat fort de la iniciativa és la primera producció de la Sala Beckett d’<i> Esperant Godot</i>, dirigida per Ferran Utzet i protagonitzada per Pol López i Nao Albet, a partir d’una nova traducció de Josep Pedrals. “És una festa de la representació i una celebració de la teatralitat”, afirma Utzet sobre el muntatge, del qual destaca “un material d’una riquesa extraordinària”.</p>
      <p>El director s’ha guiat per la idea “de la metàfora flotant” i ha treballat en una posada en escena en què “el públic té la missió de descodificar l’espectacle”. És per això que convertirà la Sala de Baix de la Beckett en un terrari a través del qual els espectadors “observaran com viuen i es desenvolupen els personatges”, vestits amb bombins i roba atrotinada. Utzet ha volgut allunyar-se dels dos referents més recents de l’obra de Beckett, la que va fer Joan Ollé el 2011 i la de Lluís Pasqual el 1999. “Un dels motius de la posada en escena és que els espectadors d’avui puguin tenir la seva gran metàfora de Vladimir i Estragó”, diu el director, que afegeix que “el temps està essencialment aturat a escena, però hi ha una certa lluminositat davant la possibilitat de reconstruir-se”. L’espectacle s’estrenarà el 27 de novembre. Abans, des de dijous i fins dissabte vinent, Nao Albet dirigeix i protagonitza <i>Words and music</i>, l’obra radiofònica que Beckett va escriure amb música de Morton Feldman. El grup Bcn216, amb direcció de David Albet, s’encarregarà de posar música a l’obra.</p>
      <h3>Les dones de Beckett</h3>
      <p>A la Sala de Dalt de la Beckett s’hi instal·laran, a partir del 12 de desembre, les protagonistes de quatre peces breus del dramaturg: <i>Passos</i>, <i>Bressol</i>, <i>No Jo</i> i <i>Anar i tornar</i>. Interpretades per Rosa Renom, Míriam Iscla i Sílvia Bel amb la direcció de Sergi Belbel, les actrius donaran vida a les dones que va imaginar i escriure Beckett. “Sentia una autèntica fascinació per les actrius”, diu Belbel, que destaca dels muntatges “la generositat, la duresa extrema i el sentit de l’humor”. Les peces no es representaran totes en un únic espai, sinó que ocuparan tota la planta de dalt de la Beckett.</p>
      <p>El cicle inclou també cinc xerrades coordinades per Llàtzer Garcia sobre l’obra de Beckett. A més, hi haurà un recital a càrrec d’Aina Clotet i Jordi Oriol i una lectura de textos breus d’autors com ara Lara Díez, Marc Rosich, Denise Duncan i Josep Maria Miró. El cicle d’homenatge a Samuel Beckett es clourà entre el 10 i el 12 de gener amb els resultats d’un laboratori escènic que experimentarà a partir de les obres del dramaturg dublinès.</p>
    </article>
  </body>
</html>