<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/04/news/turchia_liberato_scrittore_ahmet_altan_censura_ankara-240245769/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T20:30:00+00:00"/>
    <meta property="og:title" content="Turchia, libero dopo 3 anni lo scrittore Ahmet Altan"/>
    <meta property="og:description" content="Un tribunale d'appello di Istanbul lo ha condannato a 10 anni e mezzo con l'accusa di aver sostenuto il fallito golpe del 15 luglio 2016, ma ne ha"/>
  </head>
  <body>
    <article>
      <h1>Turchia, libero dopo 3 anni lo scrittore Ahmet Altan</h1>
      <h2>Un tribunale d'appello di Istanbul lo ha condannato a 10 anni e mezzo con l'accusa di aver sostenuto il fallito golpe del 15 luglio 2016, ma ne ha contestualmente stabilito il rilascio alla luce della pena già scontata e in attesa della sentenza definitiva della Cassazione</h2>
      <address><time datetime="2019-11-04T20:30:00+00:00">04 Nov 2019, 20:30</time> by <a rel="author">MARCO ANSALDO</a></address>
      <p><b>ISTANBUL -</b> Lo scrittore <b>Ahmet Altan</b>, 69 anni, uno degli intellettuali più celebri in Turchia, ex direttore di giornale e autore di libri noti in Italia, torna in libertà dopo più di 3 anni di carcere.<br/><br/>Il tribunale d'appello di Istanbul ne ha disposto ieri sera la scarcerazione. Grande la felicità, ma anche la cautela nella famiglia: lo scorso anno era stato già rilasciato, ma una corte ne aveva disposto il nuovo arresto nemmeno 24 ore dopo.<br/><br/>Ieri mattina, difatti, il pubblico ministero aveva chiesto per lui e per la giornalista tv ed ex deputata <b>Nazli Ilicak</b>, 75 anni, una condanna a 10 anni di carcere. Ma la richiesta, formulata in un nuovo processo dopo che era stata emessa per entrambi la pena dell'ergastolo, era stata rovesciata dalla Suprema Corte d'appello a luglio, benché non ratificata.<br/><br/>Nella serata di ieri nuovo colpo di scena, con l'annuncio dell'imminente scarcerazione. Tutti e due i giornalisti erano stati accusati di avere favorito il golpe, poi fallito, del 15 luglio 2016 contro il presidente <b>Recep Tayyip Erdogan </b>per averne parlato in tv due giorni prima che avvenisse. Erano stati fermati nelle ore successive al mancato colpo di Stato. Assieme a loro era stato imprigionato anche il fratello di Ahmet, <b>Mehmet Altan</b>, noto economista di tendenze marxiste, rilasciato solo nei mesi scorsi. Per Altan e Ilicak è stata ora disposta la libertà vigilata.<br/><br/>Ahmet Altan in Turchia è considerato un campione degli intellettuali liberal. Fondatore del quotidiano <i>Taraf</i> durissimo con la casta militare, era stato poi accusato di ricevere fondi dal predicatore<b> Fethullah Gulen </b>considerato da Ankara come la mente del golpe, e il quotidiano era stato così chiuso pur costituendo una vera novità nel panorama editoriale turco. Altan è autore di romanzi e saggi, tra cui una surreale descrizione del proprio processo nel diario <i>Non rivedrò più il mondo</i>.<br/><br/><br/> </p>
    </article>
  </body>
</html>