<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/04/maris-itt-vannak-a-jeloltek-a-bayern-ures-kispadjara"/>
    <meta property="og:site_name" content="infostart"/>
    <meta property="article:published_time" content="2019-11-04T20:40:00+00:00"/>
    <meta property="og:title" content="Máris itt vannak a jelöltek a Bayern üres kispadjára"/>
    <meta property="og:description" content="Mediterrán hangulat alakulhat a müncheni öltözőben, de egyelőre a beugró pályaedző, Hansi Flick vezeti a bajorokat előbb a BL-ben , majd a hét végi, Dortmund elleni rangadón is."/>
  </head>
  <body>
    <article>
      <h1>Máris itt vannak a jelöltek a Bayern üres kispadjára</h1>
      <address><time datetime="2019-11-04T20:40:00+00:00">04 Nov 2019, 20:40</time> by <a rel="author">Infostart / Dénes Tamás</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/03/racafolt-a-bayern-az-ertesulesekre-menesztettek-niko-kovacot"/>
        <a href="https://infostart.hu/sport/2019/11/03/a-nemet-sajto-szerint-eldolt-a-bayern-edzojenek-sorsa"/>
        <a href="https://infostart.hu/sport/2018/04/13/horvat-edzoje-lesz-a-bayern-munchennek"/>
      </related>
      <h3>Mediterrán hangulat alakulhat a müncheni öltözőben, de egyelőre a beugró pályaedző, Hansi Flick vezeti a bajorokat előbb a BL-ben , majd a hét végi, Dortmund elleni rangadón is.</h3>
      <p>Bár sokáig tanakodott a Bayern München vezérkara, hogy – tekintettel a mostani, két fontos mérkőzést hozó hét programjára – haladékot adjon-e Niko Kovač vezetőedzőnek, de végül a menesztés mellett döntött. A horvát szakember, aki az Eintracht Frankfurttól érkezett, s az Eintracht Frankfurt elleni meccsel kezdte a Bayernnél (a tétmeccseket tekintve) vezetőedzői pályafutását, belebukott az Eintracht Frankfurt elleni, szombati 1-5-be.</p>
      <p>Niko Kovač 2018 nyarán érkezett a Bayernhez, oda, ahol játékosként 2001 és 2003 között szerepelt. Addigi edzői pályafutása során a Red Bull Salzburgnál, a horvát válogatottaknál (U21, majd 2013 és 2015 között a felnőtteknél szövetségi kapitányként), valamint az Eintracht Frankfurtnál dolgozott. Ausztriában 2012-ben duplázott a bajnokság és a kupa megnyerésével, de alkalmasint azzal győzte meg tavaly tavasszal a Bayern vezetőit, hogy az Eintrachttal, egyébként éppen a bajorokat a döntőben legyőzve, megnyerte a Német Kupát, s közben az elődöntőig menetelt az Európa-ligában. (Igazi kupaspecialista: 2017-ben is döntős volt a DFB-kupában.)</p>
      <p>A Bayernhez egyébként leginkább Hasan Salihamidžić hívására került, a sportigazgató a játékostársa volt Münchenben az évezred elején, amúgy éppen úgy Boszniából származik a családja, mint a Kovačoké (Niko testvére, Robert ugyancsak kiváló futballista volt, az utóbbi időben pedig a bátyját segítette a különböző állomáshelyeken), ő 15 éves koráig otthon is élt.</p>
      <p>Niko Kovačnak nem volt tavaly könnyű ősze, a Bayern szeptember 25. és november 24. között nyolc bajnoki mérkőzéséből csupán kettőt nyert meg, a megszerezhető 24 pontból tizenötöt elszórt. Nem szerepelt jobban, mint 2017-ben Carlo Ancelotti, akit akkor menesztettek. Ám akkor még a horvát edző bírta a bizalmat, s meg is hálálta: december elejétől szinte megtáltosodott a Bayern, utánaeredt a nagy fölénnyel vezető Borussia Dortmundnak és végül a hazai fronton maximális sikerrel, a bajnokság és a DFB-kupa megnyerésével zárta az idényt. A Bajnokok Ligájában a későbbi győztes Liverpool ellen vérzett el – függetlenül ettől, az, hogy a csapat még a legjobb nyolcba sem jutott be, kritikákat szült.</p>
      <p>Az idei őszi BL-szereplésre ellenben eddig nem lehetett panasz, a Bayern megnyerte mind a három mérkőzését, s ha győz szerdán az Olympiakosz ellen, már négy mérkőzés után továbbjutó. A 32 csapat közül eddig a legtöbb gólt szerezte, Londonban 7-2-re ütötte ki a tavaszi döntős Tottenham Hotspurt. Ezt a meccset október elsején játszották, hihetetlennek hatott volna, ha valaki azt állítja, egy hónap és két nap múlva Kovač már nem lesz a csapat vezetőedzője.</p>
      <p>Pedig ezt történt, a bajnokságban ismét bekövetkezett a szokásos „őszi fáradtság”. A legutóbbi négy mérkőzésén csak négy pontot gyűjtött a Bayern, de ez még talán nem lett volna ok a váltásra a korábbiak ismeretében – az 1-5 volt sokkoló. Ilyen súlyos vereséget a Bayern a Bundesligában 2009 áprilisában, a Wolfsburg ellen szenvedett a mostani előtt legutóbb.</p>
      <p>A Bundesliga rekorderbajnokának irányítását ideiglenesen Hans-Dieter (Hansi) Flick veszi át, aki a mostani szezon előtt Niko Kovač kifejezett kérésére került a stábba. Igazi pályaedző, 2006 és 2014 között, a világbajnoki cím megnyeréséig Joachim Löw segítője volt a válogatottnál. Játékosként 1985 és 1990 között 104 mérkőzést játszott a Bayernben.</p>
      <p>A Kicker szerint valószínűleg ő marad az edző legalább a téli szünetig, de a nemzetközi sajtó máris azt találgatja, hogy ki lehet majd az igazi utód.</p>
      <p>A legvalószínűbbnek Massimiliano Allegri szerződtetése tűnik, a Corriere dello Sport egyenesen úgy tudja, a Bayern a korábbi Juve-edzőt akarja. Felvetődött még José Mourinho neve is (a portugálé mostanában mindig felvetődik, ha valahol mozog a kispad, az Arsenalt is emlegették vele kapcsolatban), sőt az Ajaxnál dolgozó Erik ten Haagé is, futó szerződése ellenére.</p>
      <p>
        <i>Nyitókép: Peter Powell</i>
      </p>
    </article>
  </body>
</html>