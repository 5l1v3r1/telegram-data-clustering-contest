<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638051/%D9%82%DB%8C%D9%85%D8%AA-%D8%A2%D8%AC%DB%8C%D9%84-%D9%88-%D8%AE%D8%B4%DA%A9%D8%A8%D8%A7%D8%B1-%DB%B1%DB%B0%DB%B0-%D8%AF%D8%B1%D8%B5%D8%AF-%DA%A9%D8%A7%D9%87%D8%B4-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T12:35:00+00:00"/>
    <meta property="og:title" content="قیمت آجیل و خشکبار ۱۰۰ درصد کاهش یافت"/>
    <meta property="og:description" content="رئیس اتحادیه آجیل و خشکبار از کاهش ۵۰ تا ۱۰۰ درصدی قیمت اقلام آجیل و خشکبار نسبت به ابتدای سال خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638051/%D9%82%DB%8C%D9%85%D8%AA-%D8%A2%D8%AC%DB%8C%D9%84-%D9%88-%D8%AE%D8%B4%DA%A9%D8%A8%D8%A7%D8%B1-%DB%B1%DB%B0%DB%B0-%D8%AF%D8%B1%D8%B5%D8%AF-%DA%A9%D8%A7%D9%87%D8%B4-%DB%8C%D8%A7%D9%81%D8%AA">قیمت آجیل و خشکبار ۱۰۰ درصد کاهش یافت</a>
      </h1>
      <h2>رئیس اتحادیه آجیل و خشکبار از کاهش ۵۰ تا ۱۰۰ درصدی قیمت اقلام آجیل و خشکبار نسبت به ابتدای سال خبر داد.</h2>
      <address><time datetime="2019-11-04T12:35:00+00:00">04 Nov 2019, 12:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علیرضا ارزانی ممقانی رئیس اتحادیه <b>آجیل و خشکبار</b> از روند کاهشی قیمت اقلام آجیل و خشکبار در بازار خبر داد و گفت: براساس پیش بینی ها، قیمت تمامی اقلام آجیل و خشکبار به جز بادام درختی با روند کاهشی در خرده فروشی‌ها روبرو شد.</p>
      <p>وی با اشاره به اینکه افت قیمت اقلام آجیل و خشکبار برای مصرف کنندگان ملموس است، افزود: قیمت اقلام آجیل و خشکبار نسبت به ابتدای سال با افت ۵۰ تا ۱۰۰ درصدی در بازار روبرو شده است. به عنوان مثال قیمت پسته صد درصد، تخمه آفتابگردان ۲۰ تا ۳۰ درصد، گردو ۳۰ درصد، تخمه ژاپنی ۴۰ تا ۵۰ درصد، فندق ۱۰۰ درصد و بادام هندی ۲۰ تا ۳۰ درصد در بازار کاهش داشته است.</p>
      <p>ارزانی ممقانی درباره آینده بازار اقلام آجیل و خشکبار گفت: با توجه به شرایط فعلی بازار پیش بینی می‌شود که قیمت اقلام آجیل و خشکبار تا شب یلدا نوسانی نداشته باشد و چنانچه در ثبت سفارش شب عید اتفاق خاصی رخ ندهد، برای شب عید نوسان قیمت در بازار متصور نیستیم.</p>
      <p>به گفته این مقام مسئول، اگر بانک مرکزی نرخ ارز در ایام پایانی سال را مدیریت کند، از این رو این امر در ثبات و حتی کاهش قیمت آجیل و خشکبار تاثیر بسزایی دارد.</p>
      <p>وی قیمت هر کیلو پسته فندقی را ۱۱۰ هزار تا ۱۲۵ هزار تومان اعلام کرد و افزود: هر کیلو پسته احمد آقایی با نرخ ۱۳۰ هزار تا ۱۴۵ هزار تومان، پسته اکبری ۱۴۵ هزار تا ۱۷۵ هزار تومان، فندق شور ۵۰ هزار تا ۶۰ هزار تومان، تخمه کدو ۴۸ هزار تا ۵۰ هزار تومان، مغز بادام درختی ۱۳۸ هزار تا ۱۷۰ هزار تومان، مغز بادام زمینی ۳۲ هزار تا ۴۵ هزار تومان، کشمش پلویی ۲۷ هزار تا ۳۲ هزار تومان، مغز فندق ۱۳۰ هزار تا ۱۵۵ هزار تومان، انجیر ۷۰ هزار تا ۱۷۰ هزار تومان، برگه زرد آلو ۴۸ هزار تا ۵۰ هزار تومان، قیصی زرد آلو ۴۸ هزار تا ۵۵ هزار تومان و مویز ۵۴ هزار تا ۷۴ هزار تومان در خرده فروشی‌ها عرضه می‌شود.</p>
      <p>رئیس اتحادیه آجیل و خشکبار ادامه داد: قیمت هر کیلو تخمه آفتابگردان به سبب مشکلات ثبت سفارش تنها ۲۰ تا ۳۰ درصد کاهش داشته به طوریکه هم اکنون با نرخ ۲۵ هزار تا ۲۸ هزار تومان در مغازه‌ها به فروش می‌رسد.</p>
      <p>ارزانی ممقانی در پایان درباره آخرین وضعیت صادرات آجیل و خشکبار تصریح کرد: با توجه به تصمیمات خلق الساعه دولت در صدور دستورالعمل‌ها و بخشنامه ها، صادرات تعریفی ندارد، در حالیکه به سبب افزایش تولید دولت باید حمایت‌های حداقلی از صادرکنندگان به عمل آورند.</p>
    </article>
  </body>
</html>