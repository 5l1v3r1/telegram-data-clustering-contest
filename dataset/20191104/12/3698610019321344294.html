<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/aneksovaniy-krim-peretvoryuyetsya-na-pizniy-srsr-chubarov-328407_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T12:50:00+00:00"/>
    <meta property="og:title" content="Анексований Крим перетворюється на &quot;пізній СРСР&quot; – Чубаров"/>
    <meta property="og:description" content="У руському мирі розчарувалися навіть його затяті прихильники."/>
  </head>
  <body>
    <article>
      <h1>Анексований Крим перетворюється на "пізній СРСР" – Чубаров</h1>
      <h2>У "руському мирі" розчарувалися навіть його затяті прихильники.</h2>
      <address>
        <time datetime="2019-11-04T12:50:00+00:00">04 Nov 2019, 12:50</time>
      </address>
      <p>Ситуація в <b><a href="https://dt.ua/POLITICS/za-chas-okupaciyi-rosiya-pereselila-v-krim-140-tisyach-gromadyan-rf-326501_.html">анексованому Росією Криму</a></b> продовжує погіршуватися в усіх сферах і нагадує "СРСР останніх років", розповів в інтерв'ю "<a href="https://apostrophe.ua/article/politics/2019-11-04/kryim-vse-bolshe-stanovitsya-pohoj-na-pozdniy-sssr---refat-chubarov/28926">Апострофу</a>" голова Меджлісу кримськотатарського народу Рефат Чубаров.</p>
      <p>"Вже немає того відчуття ейфорії, немає радісних очікувань. Майже усі, хто тоді вірив, що вторгнення Росії і захоплення нею Криму - є благо, вже зовсім не сподіваються на це. Навіть у прихильників Росії сьогодні є великі сумніви, а у деяких - навіть відчай... Крим дедалі більше перетворюється на територію, риси соціального стану якої нагадують СРСР останніх років. Такі ж настрої, таке ж самовідчуття", - зазначив він.</p>
      <p>За словами Чубарова, особливо помітно погіршення в соціальній сфері, у питаннях працевлаштування, з робочими місцями для молоді. А всі позитивні зміни на окупованому українському півострові міцно прив'язані до перетворення його на плавучу "військову базу".</p>
      <p>"Хоча теж помітні зміни - це будівництво доріг, великих об'єктів, житла. Але все це пов'язано з перетворенням Кримського півострова на воєнний форпост. Житло часто будується для співробітників каральних органів, особливо в Джанкої, під Євпаторією, у Сімферополі та Севастополі", - розповідає голова Меджлісу.</p>
      <p>Росія прагне переселити до анексованого Криму не тільки силовиків, але й звичайних громадян РФ, щоб змінити демографічну ситуацію на півострові, "зросійшити" його.</p>
      <p>"Вони намагаються максимально поселити в Криму громадян Росії. З одного боку вони витісняють кримських татар, але цього їм мало, щоб кардинально змінити ситуацію. Тому вони не тільки цілеспрямовано переселяють військових і співробітників каральних органів із сім'ями, але і сприяють переселенню цивільного населення - є спеціальні програми кредитування, надання допомоги в облаштуванні при переїзді", - підкреслив Чубаров.</p>
      <p>Згідно з офіційною російською статистикою, з початку анексії Криму на півострів переїхали 140-150 тисяч громадян РФ, експерти говорять про півмільйона осіб, що переїхали.</p>
      <p>"Як би там не було, всі ці люди оселилися на півострові всупереч українському законодавству, під час тимчасової окупації Криму, коли Україна не контролює свої території. Ці люди з моменту деокупації повинні залишити Крим", - резюмував він.</p>
      <p>Нагадаємо, 16 березня 2014 року відбувся псевдореферендум щодо статусу Криму. Світова спільнота не визнала результати голосування, а президент Росії Володимир Путін за два дні оголосив про так зване "приєднання" українського півострова до РФ.</p>
      <p>У п'яту річницю анексії українського півострова <a href="https://dt.ua/POLITICS/krayini-nagadali-pro-svoyu-pidtrimku-ukrayini-u-p-yatirichchya-nezakonnogo-referendumu-v-krimu-305797_.html"><b>низка держав нагадала про невизнання підсумків незаконного "референдуму"</b></a> і висловила власну підтримку територіальній цілісності та суверенітету України.<b> <a href="https://dt.ua/UKRAINE/richnicya-referendumu-u-krimu-aneksiya-zalishayetsya-viklikom-mizhnarodniy-bezpeci-deklaraciya-yes-305853_.html">Європейський Союз оприлюднив декларацію</a></b>, в якій висунув країні-окупанту низку вимог.</p>
      <p>Докладніше читайте в матеріалі Валентини Самар "<b><a href="https://dt.ua/interview/prokuror-ar-krim-gyunduz-mamedov-osnovne-zavdannya-na-cey-rik-zrobiti-pivostriv-nepidyomnim-dlya-krayini-agresora-303693_.html">Прокурор АР Крим Гюндуз Мамедов: "Основне завдання на цей рік — зробити півострів непідйомним для країни-агресора"</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2Fwb3N0cm9waGUuY29tLnVhLw==">Апостроф</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>