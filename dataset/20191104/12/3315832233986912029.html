<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/9803af98d04ff987/detalii-in-cazul-celor-15-perchezitii-privind-pestele-infestat-ansa-a-prelevat-monstre-pentru-a-le-examina-in-afara-tarii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T12:43:47+00:00"/>
    <meta property="og:title" content="Detalii în cazul celor 15 percheziții privind peștele infestat: ANSA a prelevat monstre pentru a le examina în afara țării"/>
    <meta property="og:description" content="Procuratura pentru Combaterea Criminalității Organizate și Cauze Speciale vine cu noi detalii privind rezultatele celor 15 percheziții din Chișinău, la 11 importatori de pește, care nu au respectat condițiile de import, evaluare a conformității și plasare pe piață a mărfii, ceea ce a dus la neconformități periculoase pentru sănătatea consumatorilor."/>
  </head>
  <body>
    <article>
      <h1>Detalii în cazul celor 15 percheziții privind peștele infestat: ANSA a prelevat monstre pentru a le examina în afara țării</h1>
      <address><time datetime="2019-11-04T12:43:47+00:00">04 Nov 2019, 12:43</time> by <a rel="author">Jurnal.md</a></address>
      <p>
        <b>Procuratura pentru Combaterea Criminalității Organizate și Cauze Speciale vine cu noi detalii privind rezultatele celor 15 percheziții din Chișinău, la 11 importatori de pește, care nu au respectat condițiile de import, evaluare a conformității și plasare pe piață a mărfii, ceea ce a dus la neconformități periculoase pentru sănătatea consumatorilor.</b>
      </p>
      <p>Perchezițiile au fost desfășurate în ziua și seara zilei de vineri, 1 noiembrie, sub conducerea procurorilor, în Chișinău, de comun cu ofițerii Serviciului de Informații și Securitate și ai Inspectoratului Național de Investigații al Inspectoratului General al Poliției.</p>
      <p>  Astfel, forțele de ordine au ridicat mărfuri fără acte de proveniență, peste 100 de mii de lei necontabilizați, acte contabile, agende, înscrisuri, registre de procurări, precum și suporturi electronice de stocare a informației. Iar în cazul unui oficiu cu mai mult material probatoriu, a fost aplicată măsura de sigilare a acestuia. La această etapă, rețineri nu au fost efectuate.</p>
      <p>Astfel, cu asistența inspectorilor Agenției Naționale pentru Siguranța Alimentelor, au fost preluate mostre pentru trimiterea lor spre examinare în afara țării, din loturi de pește congelat care cântăresc peste 300.000 de kg, de specie hering, merluciu trunchi, dar și macrou. Potrivit rezultatelor preliminare ale analizei, au fost depistați paraziți de diferite tipuri, în cavitatea abdominală și pe trunchiul peștilor.</p>
      <p>Marfa a fost introdusă în țară în vara și toamna acestui an, prin punctele de trecere Criva, Otaci și Tudora, din următoarele țări de origine: Franța, Insulele Faroe,  Lituania, Marea Britanie, Norvegia și Spania.</p>
      <p>Cauza penală a fost pornită la sesizarea Guvernului, iar evoluțiile acesteia vor fi comunicate publicului, în limitele legii.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F196969414124846%2Fvideos%2F419348205633935%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>