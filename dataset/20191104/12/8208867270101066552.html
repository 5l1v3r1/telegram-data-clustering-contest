<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/04/news/tennis_ranking_nadal_e_il_nuovo_re_berrettini_sale_all_ottavo_posto-240209615/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T12:19:00+00:00"/>
    <meta property="og:title" content="Tennis, classifiche: Nadal è il nuovo re, Berrettini sale all'ottavo posto"/>
    <meta property="og:description" content="Lo spagnolo scavalca Djokovic al comando del ranking Atp e a 33 anni diventa il secondo numero 1 più vecchio di sempre dopo Federer. L'azzurro"/>
  </head>
  <body>
    <article>
      <h1>Tennis, classifiche: Nadal è il nuovo re, Berrettini sale all'ottavo posto</h1>
      <h2>Lo spagnolo scavalca Djokovic al comando del ranking Atp e a 33 anni diventa il secondo numero 1 più vecchio di sempre dopo Federer. L'azzurro guadagna un'altra posizione e chiuderà il 2019 nella top ten, il primo a riuscirci 41 anni dopo Barazzutti. Stabile Fognini, 12°. Tra le donne Barty consolida il primato dopo il successo alle Wta Finals</h2>
      <address>
        <time datetime="2019-11-04T12:19:00+00:00">04 Nov 2019, 12:19</time>
      </address>
      <p><b>ROMA</b> - Dopo la <a href="https://www.repubblica.it/sport/tennis/2019/11/01/news/tennis_berrettini_alle_finals_e_ora_non_chiamateli_piu_mammoni-240044359/">storica qualificazione alle Atp Finals di Londra</a>, prosegue il 2019 da favola di Matteo Berrettini. Il 23enne romano si gode oggi il suo nuovo best ranking, salendo all'ottavo posto della classifica mondiale. Berrettini, il terzo italiano per record in classifica dietro Panatta (numero 4) e Barazzutti (numero 7), è già sicuro di chiudere il 2019 tra i primi dieci, il primo italiano a riuscirci 41 anni dopo Barazzutti.</p>
      <h3>Nadal scalza Djokovic al comando</h3>
      <p>In testa alla classifica mondiale torna a distanza di un anno e per l'ottava volta in carriera Rafa Nadal. Secondo numero 1 più vecchio di sempre a 33 anni (meglio ha fatto solo Federer, a 36 nel 2018), il maiorchino cercherà di difendere il primato fino a fine anno da Novak Djokovic, scalzato sì ma in grande forma come dimostra il <a href="https://www.repubblica.it/sport/tennis/2019/11/03/news/parigi_bercy_dkokovic-240146768/">successo di Parigi-Bercy</a>. Sale di una posizione anche Tsitsipas (6°) che scavalca Zverev, l'uscita di Khachanov dalla Top Ten permette il ritorno fra i primi dieci al mondo di Gael Monfils dopo quasi due anni. Stabile Fabio Fognini al 12esimo posto, l'Italia si gode altri sei tennisti fra i primi cento al mondo: Lorenzo Sonego (53°, +1), Marco Cecchinato (72°, -1), Andreas Seppi (74°), Stefano Travaglia (86°, +2), Jannik Sinner (95°, -2) e Salvatore Caruso (97°, -1).</p>
      <h3>Barty consolida leadership, perde altre posizioni la Giorgi</h3>
      <p><a href="https://www.repubblica.it/sport/tennis/2019/11/03/news/parigi_bercy_dkokovic-240146768/">Col successo di ieri alle Wta Finals</a>, Ashleigh Barty consolida il suo primo posto nella classifica mondiale. L'australiana prende il largo, con quasi duemila punti di vantaggio su Karolina Pliskova, mentre Naomi Osaka deve guardarsi dal ritorno di Simona Halep: appena 34 i punti che le separano. La rumena ha approfittato del ritiro a Shenzhen della Andreescu, mentre risale di due posti Elina Svitolina, da ottava a sesta grazie alla finale raggiunta nell'appuntamento cinese. Dietro l'ucraina ci sono Kvitova e Bencic, mentre Kiki Bertens si appropria della nona posizione a scapito di Serena Williams. La migliore delle azzurre resta Camila Giorgi che, però, scivola indietro di altre quattro posizioni ed è 98^. In leggero calo anche Jasmine Paolini (da 115^ a 117^), bel salto in avanti per Sara Errani ed Elisabetta Conciaretto, finaliste ad Asuncion: la romagnola risale 39 posti (200^), per la giovane marchigiana scalata di 60 posizioni per diventare numero 215 del mondo.</p>
      <h3>La nuova classifica Atp</h3>
      <p>1. Rafael Nadal (Esp) 9585 (+1) 2. Novak Djokovic (Srb) 8945 (-1) 3. Roger Federer (Sui) 6190 ( - ) 4. Daniil Medvedev (Rus) 5705 ( - ) 5. Dominic Thiem (Aut) 5025 ( - ) 6. Stefanos Tsitsipas (Gre) 4000 (+1) 7. Alexander Zverev (Ger) 2945 (-1) 8. Matteo Berrettini (Ita) 2670 (+1) 9. Roberto Bautista Agut (Esp) 2540 (+1) 10. Gael Monfils (Fra) 2530 (+3). Così gli altri italiani: 12. Fabio Fognini 2290 ( - ) 53. Lorenzo Sonego 990 (+1) 72. Marco Cecchinato 780 (-1) 74. Andreas Seppi 760 ( - ) 86. Stefano Travaglia 627 (+2) 95. Jannik Sinner 596 (-2) 97. Salvatore Caruso 585 (-1) 116. Thomas Fabbiano 482 (-2) 118. Paolo Lorenzi 476 (-1).</p>
      <h3>La nuova classifica Wta</h3>
      <p>1. Ashleigh Barty (Aus) 7851 ( - ) 2. Karolina Pliskova (Cze) 5940 ( - ) 3. Naomi Osaka (Jpn) 5496 ( - ) 4. Simona Halep (Rou) 5462 (+1) 5. Bianca Andreescu (Can) 5192 (-1) 6. Elina Svitolina (Ukr) 5075 (+2) 7. Petra Kvitova (Cze) 4776 (-1) 8. Belinda Bencic (Sui) 4745 (-1) 9. Kiki Bertens (Ned) 4245 (+1) 10. Serena Williams (Usa) 3935 (-1). Così le italiane: 98. Camila Giorgi 680 (-4) 117. Jasmine Paolini 571 (-2) 153. Martina Trevisan 393 (+8) 175. Giulia Gatto-Monticone 350 (+5) 199. Martina Di Giuseppe 297 (+2) 200. Sara Errani 297 (+39) 215. Elisabetta Cocciaretto 281 (+60) 311. Martina Caregaro 177 (+29) 315. Stefania Rubini 173 (-5) 343. Jessica Pieri 149 (-5).</p>
    </article>
  </body>
</html>