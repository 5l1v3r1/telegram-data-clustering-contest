<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/finance/e-apodeikseis-entones-antidraseis-apo-idioktites-akiniton-gia-to-neo-systima/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T12:25:19+00:00"/>
    <meta property="og:title" content="e-αποδείξεις : Εντονες αντιδράσεις από ιδιοκτήτες ακινήτων για το νέο σύστημα"/>
    <meta property="og:description" content="Οι πρώτες αντιδράσεις στο σχέδιο του υπουργείου Οικονομικών να επιβάλει σε όλους ανεξαιρέτως τους φορολογούμενους το μέτρο να συγκεντρώνουν αποδείξεις στο 30% του ετήσιου εισοδήματός τους για για αγορές προϊόντων και υπηρεσιών με ηλεκτρονικά μέσα"/>
  </head>
  <body>
    <article>
      <h1>e-αποδείξεις : Εντονες αντιδράσεις από ιδιοκτήτες ακινήτων για το νέο σύστημα</h1>
      <h2>Οι πρώτες αντιδράσεις στο σχέδιο του υπουργείου Οικονομικών να επιβάλει σε όλους ανεξαιρέτως τους φορολογούμενους το μέτρο να συγκεντρώνουν αποδείξεις στο 30% του ετήσιου εισοδήματός τους για για αγορές προϊόντων και υπηρεσιών με ηλεκτρονικά μέσα</h2>
      <address><time datetime="2019-11-04T12:25:19+00:00">04 Nov 2019, 12:25</time> by <a rel="author">ΤοΒΗΜΑ Team</a></address>
      <p>Οι πρώτες αντιδράσεις στο σχέδιο του υπουργείου Οικονομικών να επιβάλει σε όλους ανεξαιρέτως τους φορολογούμενους το μέτρο να συγκεντρώνουν αποδείξεις στο 30% του ετήσιου εισοδήματός τους για για αγορές προϊόντων και υπηρεσιών με ηλεκτρονικά μέσα – <a href="https://www.tovima.gr/2019/10/29/finance/poini-forou-22-kai-stous-epaggelmaties-pou-den-exoun-e-apodeikseis/">όπως αποκάλυψε πρόσφατα «Το Βήμα της Κυριακής»</a> – ξεκίνησαν να καταγράφονται.</p>
      <p>Ο πρόεδρος της Πανελλήνιας Ομοσπονδίας Ιδιοκτητών Ακινήτων κ. Στράτος Παραδιάς μετά και τις πρόσφατες δηλώσεις του υπουργού Οικονομικών κ. Χρήστου Σταϊκούρα για επιβολή ελάχιστου ποσοστού υποχρεωτικών δαπανών με «πλαστικό χρήμα», βάσει του εισοδήματος από μισθώματα, με πρόσθετο φόρο 22% για το ακάλυπτο τμήμα του, απέστειλε στο επιτελείο του Υπουργείου Οικονομικών επιστολή, με την οποία ζήτησε να μην συμπεριληφθεί τέτοια ρύθμιση στο υπό κατάρτιση φορολογικό νομοσχέδιο  κάνοντας λόγο για «καταλήστευση των εκμισθωτών ακινήτων το 30% των υποχρεωτικών δαπανών».</p>
      <p>
        <a href="https://www.in.gr/2019/11/04/world/lakkotrypis-sto-gr-energeiako-programma-tis-kypriakis-dimokratias-synexizetai-kanonika/">Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά</a>
      </p>
      <p>Ειδικότερα στο κείμενο της επιστολής της ΠΟΜΙΔΑ προς τον Υπουργό Οικονομικών κ. Χρήστο Σταικούρα και κοινοποίηση στον υφυπουργό Οικονομικών κ. Απόστολο Βεσυρόπουλο και τη Γενική Γραμματέα Φορολογίας κυρία Αθηνά Καλύβα αναφέρει μεταξύ άλλων τα εξής:</p>
      <p>«Αναφερόμενοι σε τελευταίες δηλώσεις σας σχετικά με τα θέματα που μας αφορούν, διαπιστώνουμε ότι αντί να ανακοινώσετε το ποσοστό 30% ως μείωση του ΕΝΦΙΑ για όλους τους φορολογούμενους, όπως ρητά είχε υποσχεθεί ο κ. Πρωθυπουργός, το ανακοινώσατε ως ελάχιστο ποσοστό υποχρεωτικών δαπανών με «πλαστικό χρήμα», βάσει του εισοδήματος από μισθώματα!</p>
      <h3>Οι λόγοι</h3>
      <p>Μία τέτοια πρωτοφανής ρύθμιση, η οποία δεν συμπεριλήφθηκε ποτέ σε καμιά προεκλογική εξαγγελία της κυβέρνησης,  είναι απαράδεκτη αλλά και ανεφάρμοστη, για τους εξής λόγους:</p>
      <p>Πρώτον η ανωτέρω υποχρέωση για μισθωτούς και συνταξιούχους, προυπήρχε, συνδυαζόμενη είτε με αφορολόγητο όριο, είτε με χαμηλό φορολογικό συντελεστή, πράγμα το οποίο έχει καταργηθεί για τα μισθώματα. Συνεπώς μια τέτοια ρύθμιση θα έπρεπε να συνδυαστεί με την καθιέρωση αφορολογήτου ορίου και στα εισοδήματα από μισθώματα, τουλάχιστον για όσους αυτά είναι το μοναδικό τους εισόδημα, αλλά και με ουσιαστική μειωτική παρέμβαση στην ισχύουσα ληστρική κλίμακα φορολογίας των μισθωμάτων, πράγμα που δεν φαίνεται να είναι στις προθέσεις σας.</p>
      <p>Δεύτερον η αθροιστική φορολόγηση των μισθωμάτων της «μεσαίας τάξης» με συντελεστή 35-45 %, με εισφορά αλληλεγγύης έως και 10%, με ετήσιο ΕΝΦΙΑ και με το συμπληρωματικό του φόρο ο οποίος επιβάλλεται κυρίως σε απρόσοδα ακίνητα, χωρίς κανένα όριο προς τα επάνω, αλλά και σειρά από άλλους πολυποίκιλους φόρους και κάθε είδους τέλη, βεβαιώσεις, πιστοποιητικά κλπ., έχει συνολικά δημευτικό χαρακτήρα, «τα παίρνει όλα» κυριολεκτικά, με αποτέλεσμα να μην  απομένει διαθέσιμο εισόδημα της τάξης του 30% που αξιώνετε  να δαπανηθεί μέσω του τραπεζικού συστήματος!</p>
      <p>Συνεπώς, επειδή είναι πρακτικά αδύνατον για τους περισσότερους εκμισθωτές να προβούν σε τέτοιου ύψους δαπάνες ελλείψει διαθεσίμου εισοδήματος, η ρύθμιση αυτή θα καταλήξει σε πραγματική καταλήστευσή τους με την πρόσθετη «φορολογία» του 22%. Γι ΄αυτό και σας καλούμε να μην συμπεριλάβετε μια τέτοια απαράδεκτη ρύθμιση στο φορολογικό νομοσχέδιο».</p>
      <p>
        <a href="https://www.tovima.gr/2019/11/04/world/ebay-poia-antikeimena-tis-disney-poulisan-perissotero-to-2019/">eBay : Ποια αντικείμενα της Disney πούλησαν περισσότερο το 2019</a>
      </p>
    </article>
  </body>
</html>