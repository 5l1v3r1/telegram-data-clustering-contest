<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/telos-epochis-gia-ta-akinita-toy-onasi-ola-skoni-ta-kanei-i-athina-paei-kai-i-istoriki-vila-sto-lagonisi-opoy-kryvotan-o-papandreoy-me-tin-anipsia-toy/"/>
    <meta property="og:site_name" content="europost.gr"/>
    <meta property="article:published_time" content="2019-11-04T12:15:16+00:00"/>
    <meta property="og:title" content="Τέλος εποχής για τα ακίνητα του Ωνάση! Όλα σκόνη τα κάνει η ΑΘηνά! Πάει και η ιστορική βίλα στο Λαγονήσι όπου «κρυβόταν» ο Παπανδρέου με την ανιψιά του!"/>
    <meta property="og:description" content="Παρότι φιλοξενούσαν τις αδελφές του και ενώ έχουν ήδη αλλάξει ιδιοκτησία παραπάνω από μία φορά έκτοτε, θεωρούνται πάντα περιουσία του θρυλικού κροίσου, Αριστοτέλη Ωνάση ο οποίος τα περιέλουσε με την παραμυθένια ζωή του. Η βίλα στο"/>
  </head>
  <body>
    <article>
      <h1>Τέλος εποχής για τα ακίνητα του Ωνάση! Όλα σκόνη τα κάνει η ΑΘηνά! Πάει και η ιστορική βίλα στο Λαγονήσι όπου «κρυβόταν» ο Παπανδρέου με την ανιψιά του!</h1>
      <address>
        <time datetime="2019-11-04T12:15:16+00:00">04 Nov 2019, 12:15</time>
      </address>
      <p>Παρότι φιλοξενούσαν τις αδελφές του και ενώ έχουν ήδη αλλάξει ιδιοκτησία παραπάνω από μία φορά έκτοτε, θεωρούνται πάντα περιουσία του θρυλικού κροίσου, Αριστοτέλη Ωνάση ο οποίος τα περιέλουσε με την παραμυθένια ζωή του.</p>
      <p>Η βίλα στο Λαγονήσι που εδώ και μήνες αναζητεί αγοραστή έναντι 15 εκατομμυρίων ευρώ ή το υπερπολυτελές διαμέρισμα στο νούμερο 27 στη διάσημη πλατεία Γκρόσβερνορ της αριστοκρατικής περιοχής Μέιφερ στο Λονδίνο, το οποίο μόλις ανακοινώθηκε ότι δίνεται έναντι 25 εκατομμυρίων στερλίνων.</p>
      <p>Η γη στο Λονδίνο μοσχοπουλιέται σαν χρυσός. Το γεωργιανού ύφους διαμέρισμα του πρώτου ορόφου, σε σχέδιο του διάσημου αρχιτέκτονα Ντέτμαρ Μπλόου, που αγόρασε ο Ωνάσης τη δεκαετία του 1960, βρίσκεται σε οίκημα το οποίο ανεγέρθη το 1934 αλλά οι εργασίες του ολοκληρώθηκαν το 1945 αφού έπρεπε να διακοπούν κατά τη διάρκεια του Β’ Παγκοσμίου Πολέμου.<br/>Πρώτος ιδιοκτήτης του ο κόμης Τζον Άντερσον, που ως λάτρης της όπερας τέλεσε πρόεδρος στο συμβούλιο της Βασιλικής λυρικής σκηνής (Royal Opera House) και που άρα όλως τυχαίως δρούσε και ως πάτρονας της Μαρίας Κάλλας.</p>
      <p>Ο Ωνάσης το χάρισε στην αδελφή του, την Άρτεμις, η οποία διέμενε σε αυτό με τον σύζυγό της Θόδωρο Γαρουφαλίδη.</p>
      <p>Στο Λονδίνο, ο Ωνάσης περνούσε εκεί τις ημέρες του με τη Τζάκι που μέσα στα πέντε υπνοδωμάτιά του φιλοξενούσε την αδελφή της Λι Ράτζιβιλ, “αρχόντισσα” των κοσμικών σαλονιών, αλλά και την κόρη της Τζάκι από τον Τζον, Καρολάιν Κένεντι.</p>
      <p>Άλλωστε, το 1975 σύστησαν στην Καρολάιν να το χρησιμοποιήσει ως καταφύγιό της ύστερα από βομβιστική επίθεση του ΙΡΑ στο αυτοκίνητο του σερ Χιου Φρέιζερ, στο σπίτι του οποίου τότε διέμενε στην περιοχή του Κάμντεν.</p>
      <p>Το μεσιτικό γραφείο Mansion Global το οποίο έβγαλε το διαμέρισμα προς πώληση φέτος το καλοκαίρι, δεν δημοσιοποιεί το όνομα του νυν ιδιοκτήτη.</p>
      <p>Ωστόσο, υπογραμμίζει ότι στην περιοχή γύρω από την πλατεία Γκρόσβερνορ, που παραδοσιακά φιλοξενούσε πρεσβείες, θα πραγματοποιηθεί η μεγαλύτερη εμπορική τροποποίηση των τελευταίων εκατό χρόνων: μετατρέπεται πλέον σε κοιτίδα πολυτελών διαμερισμάτων -όπως μαρτυρούν οι περιπτώσεις της καναδικής πρεσβείας και τμήματος της αμερικανικής ναυτικής βάσης μεταξύ άλλων-, ενώ το 2023 η πρεσβεία των ΗΠΑ μεταμορφώνεται σε πεντάστερο ξενοδοχείο.</p>
      <p>Εάν το διαμέρισμα πουληθεί, θα είναι το πρωτοτελευταίο ακίνητο που συνδέεται με το όνομα της Τζάκι Ονάση, πέρα από τη βίλα της στο Μάρθας Βίνιαρντ που πωλείται για 51,2 εκατ. στερλίνες.</p>
      <p>Ύστερα από τον Σκορπιό που ανήκει πλέον στον Ρώσο Ντμίτρι Γεβγκένεβιτς Ριμπολόβλεφ (και σχεδιάζει να μετατρέψει το χώρο ταφής του Αριστοτέλη σε πολυτελές θέρετρο), η εκπληκτική βίλα στο Λαγονήσι πιθανόν να περάσει σε ξένια χέρια αφού το θέμα διαχειρίζεται γραφείο Έλληνα επιχειρηματία του Λονδίνου.</p>
      <p>Η βίλα των 823 τετραγωνικών μέτρων είχε παραχωρηθεί από τον Ωνάση στην αδελφή του Καλλιρόη και ύστερα στην κόρη της Μαριλένα Πατρονικόλα που όπως φημολογείται φιλοξενούσε εκεί τη δεκαετία του 1990 τον παράνομο έρωτά της με τον Ανδρέα Παπανδρέου -θα έτριζαν τα κόκκαλα της Τζάκι της οποίας το πορτρέτο κοσμεί υπερήφανα ένα από τα υπνοδωμάτια της βίλας.</p>
      <p>Εκεί το 1999 τελέσθη και ο γάμος του γιου της Γιώργου Δράκου, όπου παρευρέθηκε και η ξαδέλφη του Αθηνά Ωνάση Ρουσέλ, η πασίγνωστη κληρονόμος.</p>
      <p>Η Μαριλένα πούλησε τη βίλα στον αυτοδημιούργητο εφοπλιστή – φαινόμενο της Top Ships Ευάγγελο Πιστιόλη, 47 ετών σήμερα.</p>
      <p>Παρότι διαθέτει τεχνητή λίμνη και εκκλησάκι μέσα στους υπέροχους κήπους των 5000 στρεμμάτων μπροστά στη θάλασσα, σύμφωνα με ορισμένους εκτιμητές η τιμή της πρέπει να κατέβει.</p>
      <p>Δύσκολα βρίσκεται αγοραστής και έτσι όποιος επιθυμεί μπορεί να τη βρει στο Airbnb και να τη νοικιάσει για 2.500 ευρω τη νύχτα ή να οργανώσει ένα πάρτι για 5000.</p>
      <h3>Σχετικά</h3>
    </article>
  </body>
</html>