<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230929/"/>
    <meta property="og:site_name" content="Українська правда"/>
    <meta property="article:published_time" content="2019-11-04T12:10:48+00:00"/>
    <meta property="og:title" content="Луценко повернувся в Київ після курсу англійської в Лондоні"/>
    <meta property="og:description" content="Колишній генеральний прокурор Юрій Луценко повернувся до України з Великої Британії, та підтримує свою дружину, яка вирішила скласти мандат."/>
  </head>
  <body>
    <article>
      <h1>Луценко повернувся в Київ після курсу англійської в Лондоні</h1>
      <address>
        <time datetime="2019-11-04T12:10:48+00:00">04 Nov 2019, 12:10</time>
      </address>
      <p>Колишній генеральний прокурор Юрій Луценко повернувся до України з Великої Британії, та підтримує свою дружину, яка вирішила скласти мандат.</p>
      <p><b>Джерело:</b> Facebook-сторінка Луценка <a href="https://www.facebook.com/LlutsenkoYuri/posts/1321461708053001">у Facebook</a></p>
      <p><b>Пряма мова:</b> "Моя дружина Ірина написала <a href="https://www.pravda.com.ua/news/2019/11/4/7230927/">заяву про складення депутатських повноважень</a>. Вона перенесла серйозну проблему з серцем. Такий діагноз не дозволяє працювати на виборців на повну віддачу, як вона це робила і в опозиції і при владі.</p>
      <p>Ні, це ніяк не пов‘язано з "версіями" переповнених жовчю псевдоекспертів. Хоча би тому, що я вже 10 днів як закінчив курс англійської і повернувся в Київ".</p>
      <p><b>Деталі:</b> Луценко запевняє, що його "сім‘я народилася, працювала, боролася і воювала в Україні і тому не змінить ні переконань, ні місця проживання".</p>
      <figure>
        <img src="https://img.pravda.com/images/doc/d/a/da4014c-screenshot-2.png"/>
        <figcaption>Луценко запостив фото з дружиною</figcaption>
      </figure>
      <p><b>Що передувало:</b> 30 вересня колишній народний депутат Сергій Лещенко повідомив, що <a href="https://www.pravda.com.ua/news/2019/09/30/7227672/">Луценко поїхав у Велику Британію</a> на курси англійської мови "у самий розпал кризи у зв'язку з імпічментом Дональду Трампу, який спровокувало постачання дезінформації від Луценка на адресу Руді Джуліані".</p>
      <p>Пресекретар Луценка Лариса Сарган у коментарі Українській правді зазначила, що Луценко давно планував "підтягнути" рівень англійської і лише зараз, коли у нього з’явився на це час, поїхав на курси.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/3/7230874/"/>
        <a href="https://www.pravda.com.ua/news/2019/10/31/7230562/"/>
        <a href="https://www.pravda.com.ua/articles/2019/10/17/7229326/"/>
      </related>
    </article>
  </body>
</html>