<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/anonymous-italia-ha-hackerato-i-database-e-diffuso-i-dati-di-diversi-siti-legati-allagricoltura/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T12:09:00+00:00"/>
    <meta property="og:title" content="Anonymous Italia ha hackerato i database e diffuso i dati di diversi siti legati all’agricoltura"/>
    <meta property="og:description" content="Anonymous Italia sostiene di aver sottratto dati sensibili presenti sui database di diversi siti istituzionali italiani legali al mondo dell'agricoltura."/>
  </head>
  <body>
    <article>
      <h1>Anonymous Italia ha hackerato i database e diffuso i dati di diversi siti legati all’agricoltura</h1>
      <address><time datetime="2019-11-04T12:09:00+00:00">04 Nov 2019, 12:09</time> by <a rel="author">Dario D'Elia</a></address>
      <p><b>Anonymous Italia</b> ieri ha confermato di aver attuato un <b>attacco informatico</b>, nei confronti di diversi <b>siti legati al mondo dell’agricoltura italiana</b>, che ha portato alla <b>pubblicazione online di archivi di dati personali degli utenti</b>. Si parla di account, mail, password e in alcuni casi comunicazioni interne.</p>
      <figure>
        <img src="https://www.tomshw.it/images/images/2019/11/anonymous-60524.768x432.jpg"/>
      </figure>
      <p>Nello specifico Anonymous Italia sostiene sul suo blog di aver attaccato <b>confagricolturapiemonte.com</b>, il sito della Federazione Regionale degli Agricoltori del Piemonte; <b>codima.info</b>, un consorzio per la difesa delle realtà agricole di Mantova e Cremona; <b>periti-industriali.rieti.it</b>, un portale di info Camere dedicato a imprese e professionisti; <b>agrotecnicipiemonte.it</b> e <b>agrotecnicicuneo.it</b>, i siti dei collegi agrotecnici del Piemonte e provincia di Cuneo; <b>ebiter.fvg.it</b>, l’ente di commercio e turismo del Friuli. Il primo ha subito anche il “defacing” della homepage, mentre tutti hanno registrato la sottrazione di dati di vario genere.</p>
      <p>“Oggi abbiamo deciso di farci conoscere da quelle Istituzioni del nostro paese, che dovrebbero essere le prime ad informare e lottare con i nostri agricoltori e artigiani contro il cambiamento climatico, iniziando ad utilizzare diverse metodologie di agricolture più biologiche e prive di diserbanti e/o prodotti nocivi sia all’ambiente sia alla flora e fauna del nostro territorio”, scrive Anonymous.</p>
      <p>“Ma non solo questo! Tutto il mondo ormai è a conoscenza del problema ambientale del nostro pianeta, manifestazioni di milione di persone si sono svolte e si svolgono per cercare di sensibilizzare i nostri Governi che ignorano il pericolo ormai imminente, interessati solo al profitto e al loro benessere, mai interessati a quello che secondo loro è un problema solo del popolo”.</p>
      <p>A parte la netta presa di posizione ecologista il gruppo ha sottolineato anche una diffusa carenza di sicurezza, che in alcuni casi si è manifestata con la totale <b>assenza di tecnologie di cifratura o impiego di password elementari</b>.</p>
    </article>
  </body>
</html>