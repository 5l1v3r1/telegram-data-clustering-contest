<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196162/pomida-katalisteysi-ton-ekmisthoton-akiniton-to-30-ton-ypoxreotikon-dapanon"/>
    <meta property="og:site_name" content="CNN.gr"/>
    <meta property="article:published_time" content="2019-11-04T12:29:10+00:00"/>
    <meta property="og:title" content="ΠΟΜΙΔΑ: «Καταλήστευση» των εκμισθωτών ακινήτων το 30% των υποχρεωτικών δαπανών"/>
    <meta property="og:description" content="Σφοδρές αντιδράσεις στους κύκλους των ιδιοκτητών ακινήτων έχουν προκαλέσει οι πρόσφατες δηλώσεις του υπουργού Οικονομικών, Χρήστου Σταικούρα , για επιβολή..."/>
  </head>
  <body>
    <article>
      <h1>ΠΟΜΙΔΑ: «Καταλήστευση» των εκμισθωτών ακινήτων το 30% των υποχρεωτικών δαπανών</h1>
      <h2>Σφοδρές αντιδράσεις στους κύκλους των ιδιοκτητών ακινήτων έχουν προκαλέσει οι πρόσφατες δηλώσεις του υπουργού Οικονομικών, Χρήστου Σταικούρα, για επιβολή ελάχιστου ποσοστού υποχρεωτικών δαπανών με «πλαστικό χρήμα», βάσει του εισοδήματος από μισθώματα, με πρόσθετο φόρο 22% για το ακάλυπτο τμήμα του.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 14:29 , 04 November 2019 - 14:36</p>
      <p>Στη βάση αυτή ο Πρόεδρος της ΠΟΜΙΔΑ, Στράτος Παραδιάς, απέστειλε στο επιτελείο του υπουργείου Οικονομικών <b>επιστολή</b>, με την οποία ζήτησε να μην συμπεριληφθεί τέτοια ρύθμιση στο υπό κατάρτιση φορολογικό νομοσχέδιο.</p>
      <p>
        <b>Το κείμενο της επιστολής της ΠΟΜΙΔΑ έχει ως εξής:</b>
      </p>
      <p>«Αξιότιμε κε Υπουργέ,</p>
      <p>Αναφερόμενοι σε τελευταίες δηλώσεις σας σχετικά με τα θέματα που μας αφορούν, διαπιστώνουμε ότι αντί να ανακοινώσετε το ποσοστό 30% ως μείωση του ΕΝΦΙΑ για όλους τους φορολογούμενους, όπως ρητά είχε υποσχεθεί ο κ. Πρωθυπουργός, το ανακοινώσατε ως ελάχιστο ποσοστό υποχρεωτικών δαπανών με «πλαστικό χρήμα», βάσει του εισοδήματος από μισθώματα!</p>
      <p>Μία τέτοια πρωτοφανής ρύθμιση, η οποία δεν συμπεριλήφθηκε ποτέ σε καμιά προεκλογική εξαγγελία της κυβέρνησης, είναι απαράδεκτη αλλά και ανεφάρμοστη, για τους εξής λόγους:</p>
      <p>Πρώτον, η ανωτέρω υποχρέωση για μισθωτούς και συνταξιούχους, προυπήρχε, συνδυαζόμενη είτε με αφορολόγητο όριο, είτε με χαμηλό φορολογικό συντελεστή, πράγμα το οποίο έχει καταργηθεί για τα μισθώματα. Συνεπώς μια τέτοια ρύθμιση θα έπρεπε να συνδυαστεί με την καθιέρωση αφορολογήτου ορίου και στα εισοδήματα από μισθώματα, τουλάχιστον για όσους αυτά είναι το μοναδικό τους εισόδημα, αλλά και με ουσιαστική μειωτική παρέμβαση στην ισχύουσα ληστρική κλίμακα φορολογίας των μισθωμάτων, πράγμα που δεν φαίνεται να είναι στις προθέσεις σας.</p>
      <p>Δεύτερον η αθροιστική φορολόγηση των μισθωμάτων της «μεσαίας τάξης» με συντελεστή 35-45%, με εισφορά αλληλεγγύης έως και 10%, με ετήσιο ΕΝΦΙΑ και με το συμπληρωματικό του φόρο ο οποίος επιβάλλεται κυρίως σε απρόσοδα ακίνητα, χωρίς κανένα όριο προς τα επάνω, αλλά και σειρά από άλλους πολυποίκιλους φόρους και κάθε είδους τέλη, βεβαιώσεις, πιστοποιητικά κλπ., έχει συνολικά δημευτικό χαρακτήρα, «τα παίρνει όλα» κυριολεκτικά, με αποτέλεσμα να μην  απομένει διαθέσιμο εισόδημα της τάξης του 30% που αξιώνετε  να δαπανηθεί μέσω του τραπεζικού συστήματος!</p>
      <p>Συνεπώς, επειδή είναι πρακτικά αδύνατον για τους περισσότερους εκμισθωτές να προβούν σε τέτοιου ύψους δαπάνες ελλείψει διαθεσίμου εισοδήματος, η ρύθμιση αυτή θα καταλήξει σε πραγματική καταλήστευσή τους με την πρόσθετη «φορολογία» του 22%. Γι΄αυτό και σας καλούμε να μην συμπεριλάβετε μια τέτοια απαράδεκτη ρύθμιση στο φορολογικό νομοσχέδιο».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196166/ayxanontai-oi-koinonikes-antidraseis-gia-to-orio-toy-30-stis-e-dapanes">Αυξάνονται οι κοινωνικές αντιδράσεις για το όριο του 30% στις e-δαπάνες</a>
        </li>
        <li>
          <a href="https://www.cnn.gr/oikonomia/story/196138/o-staikoyras-to-krisimo-eurogroup-kai-oi-skepseis-gia-nea-apopliromi-toy-dnt">Ο Σταϊκούρας, το κρίσιμο Eurogroup και οι σκέψεις για νέα αποπληρωμή του ΔΝΤ</a>
        </li>
        <li>
          <a href="https://www.cnn.gr/oikonomia/story/196079/epidoma-thermansis-poia-noikokyria-tha-to-lavoyn-poies-oi-allages-poy-erxontai">Επίδομα θέρμανσης: Ποια νοικοκυριά θα το λάβουν - Ποιες οι αλλαγές που έρχονται</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/7067/pomida">ΠΟΜΙΔΑ</a>
        </li>
        <li>
          <a href="https://www.cnn.gr/eidhseis/tag/20080/idiokthtes-akinhtwn">ΙΔΙΟΚΤΗΤΕΣ ΑΚΙΝΗΤΩΝ</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/04/196166/snapshot/2425263.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196172/snapshot/2745863.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196169/snapshot/mitsotakis-ping-kina.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196174/snapshot/2539576.jpg"/>
      </figure>
    </article>
  </body>
</html>