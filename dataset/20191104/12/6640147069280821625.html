<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/browser-edge-cambia-logo-il-simbolo-di-internet-explorer-e-morto/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T12:00:00+00:00"/>
    <meta property="og:title" content="Il browser Edge cambia logo, il simbolo di Internet Explorer è morto"/>
    <meta property="og:description" content="Microsoft ha svelato il nuovo logo del nuovo browser Edge: addio alla storica &quot;e&quot; che ci accompagna dai tempi di Internet Explorer."/>
  </head>
  <body>
    <article>
      <h1>Il browser Edge cambia logo, il simbolo di Internet Explorer è morto</h1>
      <address><time datetime="2019-11-04T12:00:00+00:00">04 Nov 2019, 12:00</time> by <a rel="author">Vittorio Rienzo</a></address>
      <p><b>Edge</b>, il browser di Microsoft che ha rimpiazzato Internet Explorer, cambierà <b>logo e icona</b>. Come si vede dell’immagine, il nuovo logo abbandona la storica <b>“e”</b> che ha caratterizzato l’icona dei browser Windows sin dall’esordio di <b>Internet Explorer</b>.</p>
      <p>La nuova veste grafica prevede infatti una specie di onda, che richiama il concetto della “navigazione” su internet. Inoltre ritroviamo un’icona decisamente <b>più colorata</b>, piuttosto che il semplice blu del passato, in linea con il nuovo stile che Microsoft sta adottando per le sue app di punta come quelle del<b> pacchetto Office</b>.</p>
      <figure>
        <img src="https://www.tomshw.it/images/images/2019/11/generica-60509.768x432.jpg"/>
      </figure>
      <p>Attualmente il logo non è ancora in uso, ma è possibile che sarà inserito già dalla prossima <b>build per gli Insider</b>. Inoltre manca poco all’evento <b>Microsoft Ignite</b> durante il quale la società potrebbe svelare ulteriori interessanti novità sul proprio browser.</p>
      <p>Ricordiamo che da mesi la casa di Redmond sta lavorando a una versione rinnovata del browser Edge con “motore” Chromium (quello di Chrome, per intenderci) che, tra le tante novità, permetterà di far girare anche le estensioni esistenti per Chrome.</p>
      <p>Edge dirà quindi addio a EdgeHTML e sarà disponibile anche per Windows 7 e 8.1, non solo Windows 10, piattaforme a cui si affiancano versioni per macOS e probabilmente anche Linux. Probabile infine un rinnovo delle versioni per Android e iOS.</p>
    </article>
  </body>
</html>