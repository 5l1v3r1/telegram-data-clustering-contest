<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739994"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T12:08:00+00:00"/>
    <meta property="og:title" content="ตุรกีจะส่งนักรบไอเอสต่างชาติกลับประเทศ"/>
    <meta property="og:description" content="รัฐบาลตุรกีประกาศจะส่งตัว นักรบกลุ่มไอเอสชาวต่างชาติ ที่จับกุมและคุมขังไว้ กลับประเทศของแต่ละคน แม้ว่าบางประเทศโดยเฉพาะในยุโรป จะถอดถอนสัญชาตินักรบเหล่านี้ เพื่อป้องกันไม่ให้กลับบ้านก็ตาม"/>
  </head>
  <body>
    <article>
      <h1>ตุรกีจะส่งนักรบไอเอสต่างชาติกลับประเทศ</h1>
      <address>
        <time datetime="2019-11-04T12:08:00+00:00">04 Nov 2019, 12:08</time>
      </address>
      <p>
        <b>รัฐบาลตุรกีประกาศจะส่งตัว นักรบกลุ่มไอเอสชาวต่างชาติ ที่จับกุมและคุมขังไว้ กลับประเทศของแต่ละคน แม้ว่าบางประเทศโดยเฉพาะในยุโรป จะถอดถอนสัญชาตินักรบเหล่านี้ เพื่อป้องกันไม่ให้กลับบ้านก็ตาม</b>
      </p>
      <p>สำนักข่าวเอพี เอเอฟพีและรอยเตอร์ รายงานจากเมืองอิสตันบูล ประเทศตุนกี เมื่อวันที่ 4 พ.ย. ว่า นายสุไลมาน ซอยลู รัฐมนตรีกระทรวงมหาดไทยตุรกี เผยต่อสื่อมวลชนในกรุงอังการา เมื่อวันจันทร์ ว่า ตุรกีจะส่งตัวนักโทษกลุ่มไอเอสกลับประเทศต้นทาง แม้ว่านักโทษเหล่านี้จะถูกถอดถอนความเป็นพลเมืองหรือไม่ก็ตาม "เราจะไม่คุมขังคนเหล่านี้จนตาย และตุรกีไม่ใช่โรงแรมสำหรับพวกดาอิช" นายซอยลู กล่าว โดยใช้คำเรียกกลุ่มไอเอสในภาษาอาหรับ<br/><br/>ปัจจุบันตุรกีมีนักโทษกลุ่มไอเอส คุมขังอยุ่ในเรือนจำหลายแห่งของประเทศ ประมาณ 1,200 คน ส่วนอีก 287 คนเป็นผู้หญิงและเด็ก ลูกเมียของนักรบไอเอส ที่จับกุมอีกครั้ง หลังจากกองทัพตุรกีส่งทหารข้ามแดน เข้าไปกวาดล้างนักรบชาวเคิร์ดทางภาคเหนือของซีเรีย เมื่อสัปดาห์ก่อน </p>
      <figure>
        <img src="https://www.dailynews.co.th/admin/upload/20191104/news_SsEMwwRTSE192138_533.jpg?v=20191105069?v=1265"/>
      </figure>
      <p>ก่อนหน้านี้นายซอยลูกล่าวว่า นักรบไอเอสที่ถูกนักรบชาวเคิร์ดจับกุมเป็นเชลย และคุมขังบไว้ในคุกหลายแห่งทางภาคตะวันออกเฉียงเหนือของซีเรีย จะถูกย้ายไปไว้ที่คุกหรือค่ายกักกัน ใน "เขตปลอดภัย" ที่จะก่อตั้งขึ้นตามแนวเขตแดน ซีเรีย-ตุรกี โดยจะให้อยุ่ในการควบคุมดูแลของนักรบกบฏซีเรียที่ตุรกีหนุนหลัง<br/><br/>นายซอยลูกล่าวโจมตีกลุ่มชาติตะวันตก รวมถึงอังกฤษและเนเธอร์แลนด์ ที่ประกาศท่าทีชัดเจน ในการไม่อนุญาตให้พลเมืองที่เดินทางไปเข้าร่วมกับกลุ่มไอเอส ในซีเรียและอิรัก กลับเข้าประเทศ และยังถอดถอนสัญชาติบุคคลเหล่านี้จำนวนมาก นายซอยลู กล่าวว่า ตุรกีมีวิธีที่ง่ายมาก ในการส่งตัวนักโทษไอเอสกลับประเทศต้นทาง แต่ไม่เปิดเผยรายละเอียด</p>
      <figure>
        <iframe src="https://www.youtube.com/embed/kbSbNxyW_fs" width="640" height="360" data-service="Youtube" scrolling="no"/>
      </figure>
      <p>แม้ว่าภายใต้ อนุสัญญานิวยอร์ก ปี ค.ศ. 1961 (พ.ศ. 2504) ถือเป็นสิ่งผิดกฎหมาย ในการทำให้ใครบางคนกลายเป็น "คนไร้รัฐ" แต่หลายประเทศ รวมถึงอังกฤษและฝรั่งเศส ไม่ได้เป็นรัฐภาคีของอนุสัญญาฉบับนี้ ทำให้หลายกรณีต้องต่อสู้กันทางกฎหมายยืดเยื้อ<br/><br/>ที่ผ่านมา รัฐบาลอังกฤษถอดถอนสัญชาติ พลเมืองที่เดินทางไปเข้าร่วมกลุ่มก่อการร้ายหรือกลุ่มหัวรุนแรงในต่างแดน กว่า 100 คนแล้ว.<br/><br/>ภาพ - REUTERS, AFP<br/>คลิป - Ruptly<br/> </p>
    </article>
  </body>
</html>