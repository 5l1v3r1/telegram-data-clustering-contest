<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krever-svar-fra-hauglie/71780690"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T12:23:08+00:00"/>
    <meta property="og:title" content="Krever svar fra Hauglie"/>
    <meta property="og:description" content="I morgen klokka 10 skal arbeidsminister Anniken Hauglie redegjøre om Nav-skandalen. Så kommer de tøffe spørsmålene fra Stortinget."/>
  </head>
  <body>
    <article>
      <h1>Krever svar fra Hauglie</h1>
      <h2>I morgen klokka 10 skal arbeidsminister Anniken Hauglie redegjøre om Nav-skandalen. Så kommer de tøffe spørsmålene fra Stortinget.</h2>
      <address><time datetime="2019-11-04T12:23:08+00:00">04 Nov 2019, 12:23</time> by <a rel="author">Mats Rønning</a></address>
      <p>
        <b>- Vi har skrevet ned 18 spørsmål som vi mener arbeidsministeren, justisministeren og Sivilombudsmannen bør svare på. Lista blir oppdatert etter redegjørelsen, sier SV-representant Freddy André Øvstegård til Dagbladet.</b>
      </p>
      <p>Han er SVs mann i kontroll- og konstitusjonskomiteen, som samles til møte bare timer etter Hauglies redegjørelse i morgen. Der vil Øvstegård ta opp spørsmålslista si.</p>
      <h3>Kan bli kontrollsak</h3>
      <p>For at spørsmålene skal bli sendt i komiteens regi, må han ha støtte fra to andre representanter. Det har Øvstegård god tro på at han får.</p>
      <p>
        <b>- Jeg er trygg på at komiteen vil undersøke saken og at vi vil sende flere spørsmål til statsråden - enten på møtet i morgen eller uka etter, sier han.</b>
      </p>
      <p>Stortinget har ennå ikke bestemt hvordan redegjørelsen til Anniken Hauglie skal behandles. Den vil bli etterfulgt av en debatt i salen og trolig overført til en komité.</p>
      <p>Om den havner i arbeids- og sosialkomiteen eller om går rett til kontroll, er uavklart. Men SVs oppfatning er tydelig:</p>
      <p>- Saken hører hjemme i kontroll- og konstitusjonskomiteen.</p>
      <h3>- Kollektivt klassejustismord</h3>
      <p>Øvstegård mener saken er den mest alvorlige som Stortinget har hatt til behandling, på svært lenge.</p>
      <p>- Det er snakk om et grovt overtramp fra systemets side, mot enkeltpersoner, som i mange tilfeller er syke og sårbare. Vi har å gjøre med et kollektivt klassejustismord, sier han.</p>
      <p>På lista over 18 spørsmål trekker han fram to som helt sentrale for Anniken Hauglie og regjeringen å besvare:</p>
      <p>- Hun må avklare hvordan regjeringen skal sørge for å gi ofrene rettferdighet og oppreisning. I tillegg må vi komme til bunns i hvor vidt Hauglie tidligere burde ha trukket i nødbremsen, sier han.</p>
      <p>Spørsmålet til justisminister Jøran Kallmyr (Frp) vil dreie seg om departementets lovavdeling på noe tidspunkt var inne i saken, mens Sivilombudsmannen før følgende utfordring:</p>
      <p>- Vi trenger å vite om Sivilombudsmannen har behandlet spørsmål som er relevante for saken, i den perioden hvor Nav har drevet feil praksis, sier SV-representanten.</p>
      <h3>Avventer</h3>
      <p>Om kontrollkomiteen skulle ende med å sende spørsmål til regjeringen, innebærer ikke det nødvendigvis at en kontrollsak er opprettet.</p>
      <p>Men i forrige uke gikk Arbeiderpartiets Eva Kristin Hansen langt i å forskuttere dette. Overfor <a href="https://www.adressa.no/pluss/nyheter/2019/10/31/Visepresidenten-krever-h%C3%B8ring-om-Nav-skandalen-20288543.ece?rs1204621572515328312&amp;t=1">Adresseavisen</a> sa hun at hun akter å bruke initiativretten til å kreve høring i Nav-skandalen.</p>
      <p>– Folks liv er ødelagt. Stortinget må vite hvorfor de ansvarlige ikke handlet før, sa Hansen, som er en av Stortingets visepresidenter.</p>
      <p>- Det er åpenbart at denne feilen har vært kjent lenge. Trygderetten har varslet, og statsråden må ha visst dette i lengre tid. Da må Stortinget gå helt til bunns i saken, og det skjer best i en åpen høring, framholdt Hansen overfor avisa.</p>
      <p>Kontrollkomiteens leder Dag Terje Andersen (Ap) sa allerede onsdag til NTB at han tror Nav-skandalen med stor sannsynlighet vil havne på komiteens bord, men la til at han først vil avvente Hauglies redegjørelse.</p>
    </article>
  </body>
</html>