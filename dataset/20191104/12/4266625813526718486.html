<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/advokat_dudky_i_bessarabova_dosi_ne_znaie_kudy_ih_etapuvaly_z_moskvy_1683133"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T12:32:00+00:00"/>
    <meta property="og:title" content="Адвокат Дудки і Бессарабова досі не знає, куди їх етапували з Москви"/>
    <meta property="og:description" content="Адвокат засуджених російським судом у &quot;справі українських диверсантів&quot; Володимира Дудки та Олексія Бессарабова Оксана Железняк заявила, що досі достеменно невідомо, куди етапували кримчан із російської столиці Москви."/>
  </head>
  <body>
    <article>
      <h1>Адвокат Дудки і Бессарабова досі не знає, куди їх етапували з Москви</h1>
      <address>
        <time datetime="2019-11-04T12:32:00+00:00">04 Nov 2019, 12:32</time>
      </address>
      <p>
        <b>Адвокат засуджених російським судом у "справі українських диверсантів" Володимира Дудки та Олексія Бессарабова Оксана Железняк заявила, що досі достеменно невідомо, куди етапували кримчан із російської столиці Москви.</b>
      </p>
      <p>"Достеменно мені невідомо (куди їх етапували – ред.), але те, що мені відомо: їх етапують назад до Криму і в останній точці, в якій мені відомо, вони були в Армавірі (Краснодарський край Росії – ред.)", – сказала адвокат, <a href="https://www.radiosvoboda.org/a/news-dudka-bessarabov-krym/30252121.html">інформує</a> Крим.Реалії.</p>
      <p>З приводу стану підзахисних, Железняк сказала, що їй "складно сказати", тому що бачились вони давно.</p>
      <p>23 жовтня стало відомо, що засуджених російським судом у так званій "справі українських диверсантів" Володимира Дудку та Олексія Бессарабова етапували з СІЗО "Матроська тиша" в Москві в невідомому напрямку.</p>
      <p>9 листопада 2016 року в Севастополі затримали співробітників кримського аналітичного центру "Номос" Дмитра Штиблікова і Олексія Бессарабова, а також їхнього близького друга Володимира Дудку. Усіх трьох звинуватили в підготовці диверсій в анексованому Криму на замовлення української розвідки.</p>
      <p>Севастопольський міський суд 4 квітня цього року засудив Дудку і Бессарабова до 14 років в’язниці. Суд також призначив кожному штраф. Верховний суд Росії 15 жовтня відхилив скаргу захисту і затвердив вирок Дудці і Бессарабову.</p>
      <p>Нагадаємо, кримський журналіст, редактор видання «Твоя газета» Олексій Назімов, який був <a href="https://zik.ua/news/2019/11/02/zasudzhenyy_u_krymu_zhurnalist_vyyshov_na_volyu_1682109">засуджений</a> за нібито вимагання грошей у «Єдиної Росії» за непублікацію інформації, вийшов на волю 1 листопада.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/23/politvyazniv_dudku_i_bessarabova_vyvezly_z_moskovskogo_sizo_u_nevidomomu_1674951"/>
        <a href="https://zik.ua/news/2019/10/15/sud_u_rf_zalyshyv_u_syli_vyrok_krymchanam_dudtsi_ta_bessarabovu_1668347"/>
        <a href="https://zik.ua/news/2019/09/25/zasudzhenyh_u_spravi_ukrainskyh_dyversantiv_dudku_ta_bessarabova_etapuvaly_1654389"/>
        <a href="https://zik.ua/news/2019/04/15/ssha_sturbovani_vyrokom_ukrainskym_dyversantam_u_krymu_1552213"/>
      </related>
    </article>
  </body>
</html>