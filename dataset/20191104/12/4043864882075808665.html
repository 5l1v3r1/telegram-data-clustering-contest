<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230939/"/>
    <meta property="og:site_name" content="Українська правда"/>
    <meta property="article:published_time" content="2019-11-04T12:53:13+00:00"/>
    <meta property="og:title" content="Україна пропонує розводити сили на ділянці Богданівка – Петрівське 7 листопада"/>
    <meta property="og:description" content="Командувач ООС: “Ми вже надали листа ОБСЄ, 7-го розпочинаємо, 8-го практично ”розводимося“. Якщо не буде порушення режиму тиші”."/>
  </head>
  <body>
    <article>
      <h1>Україна пропонує розводити сили на ділянці Богданівка – Петрівське 7 листопада</h1>
      <address>
        <time datetime="2019-11-04T12:53:13+00:00">04 Nov 2019, 12:53</time>
      </address>
      <p>Українська сторона поінформувала ОБСЄ про готовність розпочати розведення сил і засобів на ділянці Богданівка – Петрівське на лінії розмежування за умови 7-денного дотримання режиму тиші.</p>
      <p><b>Джерело:</b> командувач Операції об'єднаних сил Володимир Кравченко на брифінгу у Краматорську, "<a href="https://interfax.com.ua/">Інтерфакс-Україна</a>"</p>
      <p><b>Пряма мова</b> командувача ООС: "Ми вже надали листа ОБСЄ, 7-го розпочинаємо, 8-го практично "розводимося". Якщо не буде порушення режиму тиші".</p>
      <p><b>Деталі:</b> Керівник української сторони СЦКК Олександр Борщевський зазначив, що оскільки останні обстріли на цій ділянці фіксували 30 жовтня, то за умови дотримання семиденного терміну без обстрілів 7 листопада має відбутися верифікація встановлення режиму тиші, і 8 листопада з 12:00 Збройні сили зможуть почати практичні заходи з розведення сил і засобів.</p>
      <p>Кравченко також запевнив, що підконтрольній Києву Богданівці після відведення сил і засобів не буде ніякої загрози.</p>
      <p>"З нашого боку населений пункт Богданівка, він не входить у ділянку розведення, там проживає 200 місцевих жителів. І Петрівське, яке зайняте ворожою стороною, також не входить у ділянку розведення. Там по ділянці розведення немає населених пунктів, які потрапляють (у "зону безпеки" – ред.)", – сказав він.</p>
      <p><b>Цьому передувало:</b> Вранці 4 листопада <a href="https://www.pravda.com.ua/news/2019/11/4/7230896/">українська сторона</a> СЦКК заявила, що окупаційна влада ОРДЛО збирається запустити білу ракету, що сигналізує про початок розведення сил і засобів у Петрівському, хоча розведення неможливе: 7 діб "тиші" не спостерігалося.</p>
      <p>Однак опівдні російські медіа поширили інформацію т.зв. "ДНР", що бойовики<a href="https://www.pravda.com.ua/news/2019/11/4/7230916/"> сигналізували білої ракетою </a>про готовність до розведення сил і засобів біля Петрівського. </p>
      <p>Представники так званої "Донецької народної республіки" <a href="https://www.pravda.com.ua/news/2019/11/4/7230928/">звинуватили українську сторону</a> у зриві розведення сил та засобів біля селища Петрівське.</p>
      <p>
        <b>
          <i>Знати більше: <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a></i>
        </b>
      </p>
      <p>
        <b>
          <i>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </i>
        </b>
      </p>
      <p>
        <b>Передісторія: </b>
      </p>
      <ul>
        <li>1 жовтня президент Володимир Зеленський заявив про досягнення на зустрічі Тристоронньої контактної групи з урегулювання ситуації на Донбасі домовленості про початок розведення військ у<a href="https://www.pravda.com.ua/news/2019/10/1/7227836/"> Петровському та Золотому.</a></li>
        <li>7 жовтня розведення сил та засобів у Петрівському та Золотому <a href="https://www.pravda.com.ua/news/2019/10/7/7228341/">не почалося</a>, оскільки бойовики порушили домовленість про припинення вогню.</li>
        <li>У <a href="https://www.pravda.com.ua/news/2019/10/29/7230411/">Золотому розведення</a> почалося 29 жовтня – попри недотримання бойовиками режиму тиші впродовж 7 днів.</li>
        <li>31 жовтня президент Володимир<a href="https://www.pravda.com.ua/news/2019/10/31/7230585/"> Зеленський</a> заявив, що розведення у Петрівському розпочнеться 4 листопада, за умови дотримання семиденного режиму тиші.</li>
        <li>1 листопада пресцентр ООС повідомив, що у районі населеного пункту Золоте-4 Луганської області завершилося <a href="https://www.pravda.com.ua/news/2019/11/1/7230762/">дзеркальне розведення</a> сил та засобів.</li>
        <li>У Петрівському ж 30 жовтня зафіксовано обстріли, тому розведення сил і засобів на цій ділянці, <a href="https://www.pravda.com.ua/news/2019/10/31/7230585/">заплановане</a> на 4 листопада, <a href="https://www.pravda.com.ua/news/2019/11/1/7230735/">Київ відклав.</a></li>
        <li><a href="https://www.pravda.com.ua/news/2016/09/22/7121457/">Рамкове рішення</a> про розведення сил і засобів на Донбасі було підписано у вересні 2016 року. Документ передбачав створення трьох пілотних зон безпеки: Золоте, Петровське та Станиця Луганська.</li>
        <li>1 жовтня 2016 року на околиці міста Золоте Луганської області відбулося відведення Збройних сил України на визначені рубежі, а 7 жовтня 2016 року військові <a href="http://www.pravda.com.ua/news/2016/10/7/7122932/">відійшли від Петрівського </a>Донецької області. У <a href="https://www.pravda.com.ua/news/2016/10/7/7122942/">Станиці Луганській</a> розведення буксувало через обстріли.</li>
        <li>Цього разу розведення почалося зі <a href="https://www.pravda.com.ua/news/2019/06/30/7219635/">Станиці Луганської</a> 30 червня 2019 року..</li>
        <li>Після розведення сил у Петрівському і Золотому штаб Об'єднаних сил планував почати розведення у районі Богданівки, потім – <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <related>
        <a href="https://www.pravda.com.ua/news/2019/11/4/7230928/"/>
        <a href="https://www.pravda.com.ua/news/2019/11/4/7230916/"/>
        <a href="https://www.pravda.com.ua/news/2019/11/4/7230896/"/>
      </related>
    </article>
  </body>
</html>