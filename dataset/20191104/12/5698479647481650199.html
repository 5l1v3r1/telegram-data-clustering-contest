<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/video-40th-anniversary-of-us-hostage-embassy"/>
    <meta property="og:site_name" content="euronews"/>
    <meta property="article:published_time" content="2019-11-04T12:56:53+00:00"/>
    <meta property="og:title" content="چهل سال از تسخیر سفارت آمریکا در تهران گذشت؛ مردم چه می‌گویند؟"/>
    <meta property="og:description" content="۴۰ سال پیش در ۱۳ آبان ۱۳۵۸ دانشجویان پیرو خط امام سفارت آمریکا در تهران را اشغال کردند. اشغال این سفارتخانه تا به امروز بر روابط تهران و واشنگتن سایه انداخته است."/>
  </head>
  <body>
    <article>
      <h1>چهل سال از تسخیر سفارت آمریکا در تهران گذشت؛ مردم چه می‌گویند؟</h1>
      <address><time datetime="2019-11-04T12:56:53+00:00">04 Nov 2019, 12:56</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/27/79/48/773x435_cmsv2_589b9d1d-68f4-552c-ab7b-55c3df8aa2b8-4277948.jpg"/>
      </figure>
      <p>۴۰ سال پیش در ۱۳ آبان ۱۳۵۸ دانشجویان پیرو خط امام سفارت آمریکا در تهران را اشغال کردند. اشغال این سفارتخانه تا به امروز بر روابط تهران و واشنگتن سایه انداخته است.</p>
      <p>خبرگزاری اسوشیتدپرس در تهران از برخی شهروندان درباره تسخیر سفارت آمریکا پرسیده است. واکنش‌ها و جواب‌های پایتخت نشینان ایران به این سوال متفاوت بود؛ از جوانی که می گوید تاثیر تیرگی روابط ایران و آمریکا را به وضوع در زندگی خود حس می‌کند تا جوان دیگری که منتقد شعارهای جنگ‌طلبانه علیه ایران است و می‌گوید حتی اگر لازم باشد به جبهه جنگ خواهد رفت و یا مرد میانسالی که می‌گوید با هرگونه تسخیر سفارت مخالف است و آن را به ضرر منافع یک کشور می‌داند.</p>
      <p>میترا احمدی، شهروند ۲۷ ساله تهرانی می‌گوید: «به جای آنکه آنها را بگیرند و دستگیر کنند باید صحبت می‌کردیم و می‌پرسیدیم آنها واقعا می‌خواستند ما را زیر سلطه خود ببرند یا این تصور ما این بود؟»</p>
      <h3>«اگر به جنگ برسد اولین نفری هستم که حضور خواهم یافت»</h3>
      <p>محمد بهنام پور ۲۲ ساله بر این باور است که «با تهدیدهای الکی‌شان تن مردم ایران را می‌لرزانند. خیلی‌ها می‌ترسند و ترس دارند ولی من از این‌ها نمی‌ترسم اگه به جنگ برسد اولین نفری هستم که حضور خواهم یافت.»</p>
      <p>دانشجویان پیرو خط امام پس از تسخیر سفارت آمریکا نام آن را «لانه جاسوسی» گذاشتند. آنها ۴۴۴ روز بیش از ۵۰ دیپلمات و کارمند کنسولی را به گروگان گرفتند. مطالبه اصلی دانشجویان پیرو خط امام بازگرداندن شاه به ایران بود. آنها در زمان حضورشان در داخل سفارت آمریکا، هزاران برگه سند و مدرک را بازسازی و افشا کردند.</p>
      <h3>«تسخیر سفارت کار بی‌معنی است»</h3>
      <p>علی عبدی ۵۳ ساله نیز که در تهران زندگی می‌کند، با تسخیر هر سفارتخانه‌ای مخالف است و می‌گوید: «برای تصمیم مسئولان کشور احترام قائل هستم اما نظر شخصی‌ام این است که اصولا تسخیر سفارتخانه‌ای که نیروی دفاعی خاصی ندارد کار بی معنی است و جز دردسر چیز دیگری برای مملکت به همراه ندارد. نه تنها تسخیر سفارت آمریکا که تسخیر هر سفارتخانه دیگری کار درستی نیست، اگر مشکلی داریم باید حرف بزنیم و مساله را حل کنیم و نیازی به تسخیر سفارت نیست.»</p>
      <p>فرزانه جمالزاده شهروند ۲۳ ساله تهران می‌گوید: «رابطه دو کشور بد است و این مساله در زندگی ما جوان‌ها تاثیر گذاشته، من تاثیر این را در زندگی خودم می‌بینم.»</p>
      <p>دانشجویان خط امام در دوره حضورشان در داخل سفارت هزاران برگه سند و مدرک را بازسازی و افشا کردند، اسنادی که در سال‌های بعد زمینه‌ساز ایجاد موزه‌ای در داخل ساختمان سفارت آمریکا در ایران شد.</p>
      <p>۴۰ سال پس از اشغال سفارت آمریکا در ۱۳ آبان ۱۳۵۸، جمهوری اسلامی ایران کماکان «روز ملی مبارزه با استکبار جهانی» را گرامی می‌دارد و در این روز همچنان شعار مرگ بر آمریکا سر داده می‌شود.</p>
      <p>
        <a href="https://twitter.com/euronews_pe">به توییتر یورونیوز بپیوندید</a>
      </p>
    </article>
  </body>
</html>