<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/595638/anastasiadis-osoi-exoun-parei-paranoma-ypikootita-tha-tous-afairethei-vinteo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T12:25:00+00:00"/>
    <meta property="og:title" content="Αναστασιάδης: Όσοι έχουν πάρει παράνομα υπηκοότητα θα τους αφαιρεθεί (ΒΙΝΤΕΟ)"/>
    <meta property="og:description" content="«Όσοι έχουν πάρει υπηκοότητα κατά παράβαση των κριτηρίων, θα τους αφαιρεθεί το συντομότερο. Τελεία και παύλα», δήλωσε ο Πρόεδρος της Δημοκρατίας ερωτηθείς..."/>
  </head>
  <body>
    <article>
      <h1>Αναστασιάδης: Όσοι έχουν πάρει παράνομα υπηκοότητα θα τους αφαιρεθεί (ΒΙΝΤΕΟ)</h1>
      <address><time datetime="2019-11-04T12:25:00+00:00">04 Nov 2019, 12:25</time> by <a rel="author">SigmaLive</a></address>
      <p>«Όσοι έχουν πάρει υπηκοότητα κατά παράβαση των κριτηρίων, θα τους αφαιρεθεί το συντομότερο. Τελεία και παύλα», δήλωσε ο Πρόεδρος της Δημοκρατίας ερωτηθείς για το ζήτημα των πολιτογραφήσεων με αφορμή και τη νέα υπόθεση με τον Μαλαισιανό.</p>
      <p>«Υπάρχουν υπηρεσίες που διερευνούσαν και τα προγράμματα που δεν ήταν τόσο αυστηρά. Έγιναν ενέργειες μετά τη διαπίστωση ότι υπήρχαν κραυγαλέες περιπτώσεις, όπου υπό ομαλές συνθήκες δεν θα έπρεπε να είχαν δοθεί. Πρέπει να παραδεχόμαστε λάθη γι' αυτό έχουμε θεσμοθετήσει αυστηρά κριτήρια».</p>
      <p>Μεταξύ άλλων, ο Πρόεδρος είπε πως αν δόθηκαν 10-15 υπηκοότητες στις τόσες χιλιάδες που δεν έπρεπε να δοθούν, δεν θα έπρεπε να γίνεται αυτός ο σάλος. «Μπορεί εκ σφάλματος να δόθηκαν. Δεν έπρεπε η χώρα να δυσφημίζεται διεθνώς. Μόνοι μας προσπαθούμε να καταστρέψουμε αυτό που υπήρξε μια κινητήρια δύναμη για κατασκευαστικές εταιρείες, δικηγόρους και λογιστές και βοήθησε σημαντικά στη μείωση της ανεργίας».</p>
      <figure>
        <iframe src="https://www.youtube.com/embed/1NDfUjBPR-8" width="1127" height="620" data-service="Youtube" scrolling="no"/>
      </figure>
      <p>Για το θέμα του Κυπριακού και της επικείμενης τριμερούς συνάντησης στο Βερολίνο, ο Πρόεδρος Αναστασιάδης απέφυγε να σχολιάσει γιατί, όπως είπε, δεν θέλει να πει κάτι που θα μολύνει το κλίμα.</p>
      <p>«Δεν είναι θέμα του Προέδρου της Δημοκρατίας να αποδεχτεί όρους που θα πρέπει να είναι αποτέλεσμα διαλόγου στην τράπεζα των διαπραγματεύσεων».</p>
    </article>
  </body>
</html>