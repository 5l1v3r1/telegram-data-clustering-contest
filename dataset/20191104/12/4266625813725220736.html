<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/visente_gomes__naykrashchyy_trener_13go_turu_futbolnoi_premierligy_1683121"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T12:58:00+00:00"/>
    <meta property="og:title" content="Вісенте Гомес – найкращий тренер 13-го туру футбольної Прем’єр-ліги"/>
    <meta property="og:description" content="Всеукраїнське об’єднання тренерів з футболу проаналізувало підсумки чергового, 13-го туру української Прем’єр-ліги сезону-2019/2020."/>
  </head>
  <body>
    <article>
      <h1>Вісенте Гомес – найкращий тренер 13-го туру футбольної Прем’єр-ліги</h1>
      <address>
        <time datetime="2019-11-04T12:58:00+00:00">04 Nov 2019, 12:58</time>
      </address>
      <p>
        <b>Всеукраїнське об’єднання тренерів з футболу проаналізувало підсумки чергового, 13-го туру української Прем’єр-ліги сезону-2019/2020.</b>
      </p>
      <p>За останній місяць донецький «Олімпік» здобув 9 очок – це четвертий результат дивізіону (на рівні із чернігівцями) за підсумками періоду від початку жовтня до перших чисел листопада. Колектив під керівництвом іспанського спеціаліста Вісенте Гомеса здійснив солідний підйом вгору турнірною таблицею.</p>
      <p>Тож сьогоднішній лауреат української Прем’єр-ліги – головний тренер донецького «Олімпіка» Вісенте Гомес, повідомляє <a href="http://uafc.org.ua/trenerskyj-rakurs-visente-gomes-najkrashhyj-trener-13-go-turu-favbet-ligy/">uafc.org.ua</a>. Його підопічні здобули виїзну перемогу над ковалівським «Колосом» (2:1), з останньої позиції підібравшись впритул до першої шістки.</p>
      <p>
        <u>1. Номінальний результат команди – 4</u>
      </p>
      <p>(важливість, несподіваність, сила суперника, історична й турнірна складова)</p>
      <p>Матч двох команд із нижньої частини таблиці мав локальне значення для групи команд, які розміщувалися на місцях від сьомого до останнього. В випадку перемоги «Колос» мав реальні шанси замахнутися на шосте місце, адже ФК «Маріуполь» здійснював непростий виїзд в Олександрію, а от «Олімпік» в випадку невдачі підставлявся під аутсайдерів, тому що відриви тут дуже невеликі. Зважаючи на мінімальну поразку в першому колі, донеччани ще й прагнули до реваншу.</p>
      <p>
        <u>2. Труднощі в вишикуванні та керуванні підопічними – 5</u>
      </p>
      <p>(травмовані/дискваліфіковані, особливі обставини)</p>
      <p>Господарям не могли допомогти двоє гравців – центрбек Максименко (дискваліфікація) та атакувальний хавбек Смирний (травма). Не потрапив у склад досвідчений універсал Гавриш, який пропустив велику частину літньо-осінньої частини сезону через проблеми зі здоров’ям. Стосовно «Олімпіка», давно поза грою основний форвард Діейє, а також воротар Халімі та вінгер Г.Пасич.</p>
      <p>
        <u>3. Майстерність в роботі з кадрами – 4</u>
      </p>
      <p>(гравці, використані не на своїх звичних позиціях та несподівані, але успішні нові обличчя у складі)</p>
      <p>Тренерський штаб «Олімпіка» стабілізував кадри: за великим рахунком, всі зміни в стартовому складі донеччан останнім часом є винятково точковими. У грі з «Колосом», порівняно з дніпрянським виїздом у минулому турі, Вісенте провів лише одну рокіровку – замість Лук’янчука в центрі захисту вийшов Снурніцин (із когорти літніх чемпіонів світу серед молоді).</p>
      <p>
        <u>4. Тренерська майстерність – 5</u>
      </p>
      <p>(різноманіття тактик, зміни по ходу матчу, використання людського фактору)</p>
      <p>Схему «Олімпіка» можна трактувати як 4-1-4-1, причому, Кравчук і Політило, в залежності від фази гри, можуть опускатися до Цимбалюка або підійматися до форварда й вінгерів, створюючи чисельну більшість у потрібній зоні. Перевага футболу Гомеса – він дає команді можливість значно покращувати контроль гри, переходити між фазами гри через пас, а відповідно – гармонізувати загальнокомандні дії.</p>
      <p>
        <u>5. Накопичувальний критерій – 5</u>
      </p>
      <p>(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)</p>
      <p>Це третя поспіль перемога «Олімпіка» за досить складного турнірного становища, положення аутсайдера– чудовий результат і значне закріплення позицій команди в таблиці. Тепер підопічні Вісенте претендують на потрапляння в першу шістку, але попереду дуже складний календар (заміс матчів проти лідерів і учасників єврокубків цього сезону), тож справжнє випробування для донеччан ще попереду.</p>
      <p>Лауреат 13-го ігрового дня в номінації «Тренер туру» української Прем’єр-ліги – Вісенте Гомес («Олімпік» Донецьк). Середній бал – 4,6.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/04/trener_kolosa_sergiy_kuznetsov_gra_z_olimpikom_bula_nichyynoyu_1682889"/>
        <a href="https://zik.ua/news/2019/11/04/trener_olimpika_visente_gomes_my_ne_dumaiemo_pro_mistse_golovne__pobudova_1682881"/>
        <a href="https://zik.ua/news/2019/11/03/u_zaklyuchniy_gri_13go_turu_futbolnoi_premierligy_kolos_prograv_olimpiku_1682807"/>
        <a href="https://zik.ua/news/2019/09/30/trener_olimpika_visente_gomes_do_vydalennya_my_proty_zori_vyglyadaly_1657115"/>
      </related>
    </article>
  </body>
</html>