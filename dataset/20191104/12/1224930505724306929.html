<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/groshi-na-viter-najbilsh-superechlivi-smartfoni-2019-roku_n169015"/>
    <meta property="og:site_name" content="Радіо Максимум"/>
    <meta property="article:published_time" content="2019-11-04T12:15:00+00:00"/>
    <meta property="og:title" content="OPPO Reno 2"/>
    <meta property="og:description" content="Компанії щороку показують стільки смартфонів, що у пересічного користувача починаються плутатися думки. Воно й не дивно, адже вибрати з сотні моделей ту єдину – завдання не з простих. Ситуація полегшується, коли виробники випускають пристрої, які явно суттєво переоцінені. Про них ми і поговоримо!"/>
  </head>
  <body>
    <article>
      <h1>OPPO Reno 2</h1>
      <address><time datetime="2019-11-04T12:15:00+00:00">04 Nov 2019, 12:15</time> by <a rel="author">Лазур Назарій</a></address>
      <p>
        <b>Компанії щороку показують стільки смартфонів, що у пересічного користувача починаються плутатися думки. Воно й не дивно, адже вибрати з сотні моделей ту єдину – завдання не з простих. Ситуація полегшується, коли виробники випускають пристрої, які явно суттєво переоцінені. Про них ми і поговоримо!</b>
      </p>
      <p>Отже, якщо ви мрієте про покупку нового смартфона – можете сміливо оминати своєю увагою ці гаджети. Вони отримали на диво завищену ціну, та й технічні характеристики абсолютно (від слова ЗОВСІМ) не вражають. Вмощуйтесь зручніше, адже ми починаємо!</p>
      <related>
        <h4>Варте уваги:</h4>
        <a href="https://maximum.fm/xiaomi-nastupila-sobi-na-gorlo-ci-smartfoni-odnoznachno-ne-varto-kupuvati_n168279"/>
      </related>
      <p><b>Що за бренд?</b> Без паніки. Це не якийсь там агресивний "ноу нейм". OPPO – китайська компанія, яка займається виготовленням споживчої електроніки. Сама ж вона – частина корпорації BBK Electronics. Звідтіля родом і OnePlus, який так сильно люблять гіки.</p>
      <p><b>Чому смарт у нашому ТОПІ?</b> А тому, що китайці вирішили, що за 14 499 гривень можна випустити пристрій, який не вельми вражає своїми технічними характеристиками. Принаймні на папері воно саме так. Киньмо оком, що ж з OPPO Reno 2 не так.</p>
      <figure>
        <img src="https://maximum.fm/uploads/640w_DIR/media_news/2019/11/5dbfdebbbf3c9789930976.jpg"/>
        <figcaption>OPPO Reno 2 – новий камерофон року?</figcaption>
      </figure>
      <p>
        <b>Технічні характеристики:</b>
      </p>
      <ul>
        <li>екран: 6,5" AMOLED, 1080 х 2400 пікселів;</li>
        <li>процесор: 8-ядерний Snapdragon 730G;</li>
        <li>пам'ять: 8 + 128/256 ГБ, підтримка карт пам'яті;</li>
        <li>камери: 48 МП + 13 МП + 8 МП + 2 МП;</li>
        <li>акумулятор: 4000 мАг.</li>
      </ul>
      <p>На перший погляд, смартфон за такі гроші – приречений на провал. Принаймні так може вам сказати будь-який користувач гаджетів, який бодай трішки розуміється на тому, що ж всередині його пристрою "живе". Процесор – не топовий, і навіть не з попередніх флагманів. Екран теж не вражає, адже AMOLED-матрицю вже тикають у всі можливі місця.</p>
      <p>Єдине, що варте уваги, – камери. Саме на них OPPO робить максимальний акцент. Воно й не дивно, адже набір не кепський. Тут вам і пристойна кількість пікселів, чим вас досі можна вразити, і оптична стабілізація, яка дозволить знімати в умовах недостатнього освітлення, і двохкратний оптичний, а також п'ятикратний гібридний зуми. Фоткати не перефоткати.</p>
      <figure>
        <iframe src="https://www.youtube.com/embed/-6hlYt9P0YE" width="640" height="360" data-service="Youtube" scrolling="no"/>
      </figure>
      <p>Чи звертати увагу на цей пристрій? У нас є сумніви, адже за ці гроші можна купити, до прикладу, OnePlus 7 на базі Snapdragon 855.</p>
      <h3>OnePlus 7T Pro</h3>
      <p>Ми ж не могли оминути увагою й <b><a href="https://maximum.fm/predstavleno-smartfon-oneplus-7t-pro-topove-zalizo-ta-priyemna-cina_n167938">OnePlus 7T Pro</a></b>. На вихід смартфона ніхто не чекав, але у компанії були свої думки з цього приводу. Апгрейд чи чергова плутанина від китайців? Спробуймо розібратися.</p>
      <p>Чому OnePlus 7T Pro ми не рекомендуємо? А тому, що через кілька місяців компанія представила нам той же 7T, але з матовою задньою панеллю, потужнішим процесором, збільшеною кількістю оперативної та вбудованої пам'яті в базі, швидшою (хоча і так було дуже швидко) зарядкою й акумулятором, який зріс буквально на символічне "нічого"...</p>
      <figure>
        <img src="https://maximum.fm/uploads/640w_DIR/media_news/2019/11/5dbfdf09dd6ad722554465.jpg"/>
        <figcaption>OnePlus 7T Pro – сумнівний апгрейд</figcaption>
      </figure>
      <p>
        <b>Технічні характеристики:</b>
      </p>
      <ul>
        <li>екран: 6,67" Fluid AMOLED, 1440 х 3120 пікселів, 90 Hz (не змінилось нічого);</li>
        <li>процесор: 8-ядерний Snapdragon 855+ (був 855);</li>
        <li>пам'ять: 8/12 + 256 ГБ (більше оперативки та флеш-пам'яті);</li>
        <li>камери: 48 МП + 8 МП + 16 МП (нічого не змінилось);</li>
        <li>акумулятор: 4085 мАг (проти 4000 мАг).</li>
      </ul>
      <p>"Покращення", звичайно ж, є. Але чи варті вони того, аби за них переплачувати? Швидше за все – ні. Натомість можна звернути увагу на <b><a href="https://maximum.fm/predstavleno-oneplus-7t-nove-zalizo-potrijna-kamera-ta-idealnij-ekran_n167211">OnePlus 7T</a></b>, який працює на тому ж "плюсованому" Snapdragon 855. Єдине, з чим доведеться миритися, – краплеподібний виріз. Але цілком є імовірність, що висувна фронтальна камера вам не припаде до душі.</p>
      <related>
        <h4>І ще:</h4>
        <a href="https://maximum.fm/google-pixel-4-ta-pixel-4-xl-obzor-smartfoniv-i-porivnyannya-z-konkurentami_n168035"/>
      </related>
      <h3>Samsung Galaxy A80</h3>
      <p>Samsung теж іноді дивує своїми "витівками" на ринку. До прикладу, навесні компанія представила модель A80. Вона вийшла настільки суперечливою, що компанії дуже швидко довелося суттєво знизити на неї ціну. Воно й не дивно, адже на старті продажів за гаджет просили 19 999 гривень (ще трохи і можна купити нову "галактику"). Зараз, звичайно ж, його цінник став привабливішим (16 999 гривень), але все одно цього недостатньо аби надихнути на покупку.</p>
      <figure>
        <iframe src="https://www.youtube.com/embed/MQhTd-1_EPg" width="640" height="360" data-service="Youtube" scrolling="no"/>
      </figure>
      <p><b>Що ж не так зі смартфоном?</b> Окрім ціни, він не вражає своїми технічними характеристиками. А вишенькою на цьому торті є модуль основної камери, який виконує відразу дві функції: за себе та за фронталку. Ідея непогана, але не настільки хороша, аби стати трендовою. По-перше, механізм спрацьовує дещо довго. По-друге, є певні сумніви щодо його надійності. По-третє, при перемиканні на фронталку деякі функції основної камери стають недоступними на програмному рівні. Для чого зробили це – невідомо.</p>
      <figure>
        <img src="https://maximum.fm/uploads/640w_DIR/media_news/2019/11/5dbfdf5e729c2773860326.jpg"/>
        <figcaption>Samsung Galaxy A80 – селфі на всі боки</figcaption>
      </figure>
      <p>
        <b>Технічні характеристики:</b>
      </p>
      <ul>
        <li>екран: 6,7" Super AMOLED, 1080 х 2400 пікселів;</li>
        <li>процесор: 8-ядерний Snapdragon 730;</li>
        <li>пам'ять: 8 + 128 ГБ (без підтримки карт пам'яті у фотосмартфоні!);</li>
        <li>камери: 48 МП + 8 МП + сенсор глибини різкості;</li>
        <li>акумулятор: 3700 мАг.</li>
      </ul>
      <p>Не хочеться бути прикрими, але за ці гроші можна купити 2 Xiaomi Mi 9T, які і характеристики мають подібні, і камери не гірші. Якщо ж хочете вибрати гравця з клану Samsung, то краще звернути увагу на Galaxy S10e, який суттєво подешевшав. Це флагманське рішення, яке однозначно потішить вас своїми технічними характеристиками та фішками.</p>
      <p>Чи вибирати собі один із цих смартфонів – вирішувати, звичайно ж, вам. Бережіть себе та свої гроші, а також не забувайте слухати улюблені хіти на Радіо МАКСИМУМ!</p>
      <related>
        <h4>Читайте також:</h4>
        <a href="https://maximum.fm/chudernacki-smartfoni-2019-roku-kupiti-ne-mozhna-divitisya_n168283"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/korisni-poradi-dlya-vodiyiv-yak-pozbutisya-vid-zapahu-v-saloni_n169024"/>
        <a href="https://maximum.fm/pogoda-v-ukrayini-5-listopada-u-yakih-oblastyah-projdut-doshchi_n169041"/>
        <a href="https://maximum.fm/zvedi-yiyi-z-rozumu-5-vidiv-seksu-yaki-obozhnyuye-kozhna-zhinka_n169079"/>
      </related>
    </article>
  </body>
</html>