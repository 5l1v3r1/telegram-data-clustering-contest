<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/kultur/2019/11/04/Bokhandlerne-Anne-B.-Ragde-har-skrevet-en-av-de-beste-b%C3%B8kene-i-%C3%A5r.-Se-hele-listen-her.-20314675.ece"/>
    <meta property="og:site_name" content="adressa.no"/>
    <meta property="article:published_time" content="2019-11-04T12:22:52+00:00"/>
    <meta property="og:title" content="Bokhandlerne: Anne B. Ragde har skrevet en av de beste bøkene i år. Se hele listen her."/>
    <meta property="og:description" content="Norske bokhandlere har nominert ti bøker som de mener fortjener å kjempe om årets beste bok i 2019."/>
  </head>
  <body>
    <article>
      <h1>Bokhandlerne: Anne B. Ragde har skrevet en av de beste bøkene i år. Se hele listen her.</h1>
      <address><time datetime="2019-11-04T12:22:52+00:00">04 Nov 2019, 12:22</time> by <a rel="author">Børge Sved</a></address>
      <p>Norske bokhandlere har nominert ti bøker som de mener fortjener å kjempe om årets beste bok i 2019.</p>
      <aside><a href="https://www.adressa.no/kultur/2019/11/04/javascript:void(0);">Del denne artikkelen på Facebook</a> <a href="https://www.adressa.no/kultur/2019/11/04/javascript:void(0);">Del denne artikkelen på Twitter</a> <a href="https://www.adressa.no/kultur/2019/11/04/javascript:void(0);">Del denne artikkelen på e-post</a></aside>
      <p>Nina Lykke og Anne B. Ragde er blant forfatterne Bokhandlerforeningen har plukket ut som kandidater til Bokhandlerprisen 2019.</p>
      <p>Dette er bøkene som er nominert:</p>
      <p><b>Anne B. Ragde</b> -<i> «Datteren»</i>. I boka har odelsjenta Torunn fra Neshov gård endelig fått sin historie fortalt. Mottakelsen av boka fikk blandede kritikker. Vår anmelder mener at <a href="https://www.adressa.no/pluss/kultur/2019/09/05/Anne-B.-Ragdes-nye-bok-En-overfl%C3%B8dig-oppf%C3%B8lger-19861999.ece">hovedpersonen virkelig kommer inn under huden på leseren</a>, men at boka først og fremst er for fansen av Neshov-serien.</p>
      <p>
        <b>LES OGSÅ: <a href="https://www.adressa.no/incoming/2019/09/14/Gikk-p%C3%A5-parkerte-biler-klatra-n%C3%A6rmest-p%C3%A5-dem-19940194.ece">Anne B. Ragde fikk hjerneslag: - Jeg gikk på parkerte biler, klatra nærmest på dem</a></b>
      </p>
      <p><b>Nina Lykke</b> - <i>«Full spredning. En legeroman»</i>. Boka ble veldig godt mottatt, og fikk en sekser av vår anmelder, som mener boka er en <a href="https://www.adressa.no/pluss/kultur/2019/10/24/Alle-tiders-lesefest-20221775.ece">«Alle tiders lesefest», at den er skarp, sanselig og svært underholdende</a> om fastlegen Elins utroskap og de opprørende hendelsene i kjølvannet av det. Nina Lykke har også hatt flere personlige prosjekter på gang, deriblant yoga og økobonde.<a href="https://www.adressa.no/pluss/magasin/2019/10/27/Ninas-vei-til-Lykke-20206810.ece"> <b>Les portrettet av henne her</b>.</a></p>
      <p><b>Lisa Aisato</b> - <i>«Livet - illustrert»</i>. Aisato har tidligere samarbeidet blant annet med Maja Lunde om boka «Snøsøsteren», som i 2018 ble <a href="https://www.vg.no/rampelys/bok/i/ngeLWm/allerede-klart-snoesoesteren-er-aarets-mest-solgte-bok">årets mest solgte bok</a>. Denne gangen er hun ute med eget prosjekt.</p>
      <p><b>Lars Saabye Christensen</b> - <i>«Byens spor - skyggeboken»</i>. Boken fikk god mottagelse av vår anmelder, som mener dette er <a href="https://www.adressa.no/pluss/kultur/2019/08/21/Saabye-p%C3%A5-sitt-sterkeste-19726477.ece">Saabye Christensen på sitt beste</a>: «En mollstemt Lars Saabye avslutter en trilogi som er blant forfatterskapets desiderte høydepunkt, med en roman som ikke ligner noe annet, samtidig som den binder sammen hans litterære univers.»</p>
      <p>
        <b>LES OGSÅ: <a href="https://www.adressa.no/pluss/kultur/2019/08/20/Lars-Saabye-angrer-sluttbeskjed-19735118.ece">Lars Saabye Christensen angrer på beskjeden om at han legger opp som forfatter</a></b>
      </p>
      <p><b>Helene Flood</b> - <i>«Terapeuten».</i> Boka fikk en <a href="https://www.adressa.no/pluss/kultur/2019/07/25/Imponerende-god-krimdebut-19542264.ece">god mottakelse av vår anmelder</a>, som skriver: «Et drevet og godt krimplott får selskap av et originalt og medrivende psykologisk portrett av en hardt prøvet hovedperson.»</p>
      <p><b>Maja Lunde</b> - <i>«Przewalskis hest»</i>. Vår anmelder mener dette om boka: «Forfatteren fortsetter med sitt kompromissløse verste fall-scenario, men uten å utdype eller komme videre.» <b><a href="https://www.adressa.no/pluss/kultur/2019/09/17/Sivilisasjonen-har-brutt-sammen-men-historien-kommer-ikke-videre-19962694.ece">Les anmeldelsen her</a>.</b></p>
      <p><b>Agnes Ravatn</b> - <i>«De sju dørene»</i>. Denne boka mener vår anmelder er <a href="https://www.adressa.no/pluss/kultur/2019/09/19/B%C3%A5de-morsom-spennende-og-dyp-19975699.ece">«en helt suveren roman»</a>, og skriver: «Spennende, morsom og original roman, som blant mye annet er et nådeløst harselas over hvordan det norske byborgerskapet anno 2019 lever sitt liv.»</p>
      <p><b>Kristin Valla</b> - <i>«Ut av det blå»</i>. Vår anmelder mener denne boka var en god debut, men at den hadde sine mangler: «Lite fengende om traumatisk barndom, klassesamfunn og identitet.» <a href="https://www.adressa.no/pluss/kultur/2019/08/24/Spennende-plott-men-tamt-utf%C3%B8rt-19745492.ece"><b>Les anmeldelsen her.</b></a></p>
      <p><b>Marie Aubert</b> - <i>«Voksne mennesker»</i></p>
      <p><b>Linn Strømsborg</b> - <i>«Aldri, aldri, aldri»</i></p>
      <p>Bokhandlerprisen deles ut 19. november på Litteraturhuset i Oslo.</p>
    </article>
  </body>
</html>