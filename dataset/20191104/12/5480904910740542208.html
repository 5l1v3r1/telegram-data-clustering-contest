<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/iran-spustil-tricet-vykonnych-odstredivek-k-obohacovani-uranu/1816959?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T12:25:00+00:00"/>
    <meta property="og:title" content="Írán spustil třicet výkonných odstředivek k obohacování uranu"/>
    <meta property="og:description" content="Teherán - Írán dnes spustil 30 výkonných odstředivek IR-6 k obohacování uranu, oznámil šéf íránské organizace pro atomovou energii Alí Akbar Sálehí. Agentura Reuters píše, že jde o nejnovější krok Íránu ve vypovídání mezinárodní jaderné dohody z roku 2015. V ní se Írán zavázal omezit svůj jaderný program výměnou za zrušení sankcí. Spojené státy loni dohodu vypověděly a zavedly proti Íránu nové sankce, které mají tvrdý dopad na íránskou ekonomiku."/>
  </head>
  <body>
    <article>
      <h1>Írán spustil třicet výkonných odstředivek k obohacování uranu</h1>
      <address><time datetime="2019-11-04T12:25:00+00:00">04 Nov 2019, 12:25</time> by <a rel="author" href="http://www.ctk.cz/" target="_blank">ČTK</a></address>
      <p>Teherán - Írán dnes spustil 30 výkonných odstředivek IR-6 k obohacování uranu, oznámil šéf íránské organizace pro atomovou energii Alí Akbar Sálehí. Agentura Reuters píše, že jde o nejnovější krok Íránu ve vypovídání mezinárodní jaderné dohody z roku 2015. V ní se Írán zavázal omezit svůj jaderný program výměnou za zrušení sankcí. Spojené státy loni dohodu vypověděly a zavedly proti Íránu nové sankce, které mají tvrdý dopad na íránskou ekonomiku.</p>
      <p>"Dnes jsme svědky spuštění 30 centrifug IR-6," oznámil Sálehí s tím, že krok je důkazem schopností a odhodlání Íránů.</p>
      <p>Poté, co USA loni vypověděly jadernou dohodu s Íránem, začaly proti islámské republice znovu zavádět sankce zacílené zejména na export ropy. Teherán reagoval tím, že postupně začal vypovídat své závazky plynoucí z dohody a pohrozil, že bude v příslušných krocích pokračovat i tento měsíc.</p>
      <p>Ostatní signatáři dohody ( Británie, Německo, Francie, Čína a Rusko) se snaží úmluvu zachovat. Z Teheránu ale opakovaně zazněla kritika, že evropské země pro záchranu dohody nedělají dost.</p>
      <p>Před uzavřením dohody v roce 2015 Írán ve výkonných odstředivkách obohacoval uran na 20 procent, vždy ale popíral, že usiluje o jadernou zbraň. Při obohacování se zvyšuje koncentrace izotopu 235, který je klíčový při jaderném štěpení uranu. Pro jaderné elektrárny se uran obohacuje v jednotkách procent, zatímco pro jaderné zbraně je zapotřebí uran obohatit nad 85 procent.</p>
    </article>
  </body>
</html>