<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/frenskijat-poslanik-na-razgovor-vav-vanshno-pogreshno-ste-razbrali-makron.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T12:15:00+00:00"/>
    <meta property="og:title" content="Френският посланик на разговор във Външно: Погрешно сте разбрали Макрон"/>
    <meta property="og:description" content="Зам.-министър Петко Дойков посочи, че сигнали за големи български престъпни групи във Франция не са пристигали в последно време"/>
  </head>
  <body>
    <article>
      <h1>Френският посланик на разговор във Външно: Погрешно сте разбрали Макрон</h1>
      <h2>Зам.-министър Петко Дойков посочи, че сигнали за големи български престъпни групи във Франция не са пристигали в последно време</h2>
      <address><time datetime="2019-11-04T12:15:00+00:00">04 Nov 2019, 12:15</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/04/franciq_1572880559-1.mp4"/>
      </figure>
      <p>Думите на френския президент Еманюел Макрон по адрес на „български незаконни канали” са били извадени от контекста и са били погрешно интерпретирани. Това е казала посланикът на страната у нас Флоранс Робин по време на разговор със зам.-министъра на външните работи Петко Дойков, съобщиха от МВнР.</p>
      <p>Срещата бе във връзка с интервюто на президента Еманюел Макрон за френското списание „Вальор актюел“, в което той заявява: „Предпочитам хора, които идват от Гвинея и Кот д‘Ивоар законно, които са тук и които вършат тази работа, отколкото български или украински незаконни канали“.</p>
      <p>Дойков е изразил недоумение от казаното от френския президент, като е подчертал, че двустранните отношения („на приятели, партньори и съюзници”) са отлични, българската общност е добре интегрирана, а „в последно време България не е получавала сигнали от френска страна за сериозни нарушения”.</p>
      <p>„Те (думите на Макрон) в никакъв случай не се отнасят до българското правителство, българските граждани или българските работници, които са добре приети и са доказали своя професионализъм,“ е казала посланик Робин.</p>
      <p>Тя е подчертала, че страната ѝ ще продължи да подкрепя българските усилия в рамките на ЕС.</p>
    </article>
  </body>
</html>