<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/fsb_verbuie_ukraintsiv_pid_chas_vidvidannya_krymu__sbu_1683109"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T12:20:00+00:00"/>
    <meta property="og:title" content="ФСБ вербує українців під час відвідання Криму, - СБУ"/>
    <meta property="og:description" content="Контррозвідники Служби безпеки України встановили, що співробітники ФСБ РФ в окупованому Криму примушують українських громадян, які регулярно відвідують тимчасово анексовану територію півострова, давати згоду на конфіденційне співробітництво."/>
  </head>
  <body>
    <article>
      <h1>ФСБ вербує українців під час відвідання Криму, - СБУ</h1>
      <address>
        <time datetime="2019-11-04T12:20:00+00:00">04 Nov 2019, 12:20</time>
      </address>
      <p>
        <b>Контррозвідники Служби безпеки України встановили, що співробітники ФСБ РФ в окупованому Криму примушують українських громадян, які регулярно відвідують тимчасово анексовану територію півострова, давати згоду на конфіденційне співробітництво.</b>
      </p>
      <p>Про це повідомляє <a href="https://ssu.gov.ua/ua/news/1/category/2/view/6674">пресслужба</a> відомства.</p>
      <p>«Основне завдання, яке ставить російська спецслужба, збір інформації стосовно співробітників СБУ, прикордонників та військовослужбовців ЗС України, що виконують завдання поблизу адміністративного кордону з Кримом», – йдеться у повідомленні.</p>
      <p>У відомстві зазначили, що такі пропозиції насамперед надходять громадянам України, які працевлаштувались на окупованому півострові та регулярно перетинають адміністративний кордон, а також приватним перевізникам. Куратори вимагають від них на конфіденційній основі збирати розвіддані. Інформація використовується російськими спецслужбами для вербувальних підходів до українських військовослужбовців та правоохоронців.</p>
      <p>«Форми та методи «роботи» ПУ ФСБ РФ у Криму однотипні для всієї структури ФСБ РФ. Це штучне створення компрометуючих ситуацій, шантаж, погрози, залякування, фізичний і психологічний тиск. Активно використовуються погрози щодо винесення постанови про заборону в’їзду на півострів», – повідомили в СБУ.</p>
      <p>За інформацією контррозвідки, найзавзятішим вербувальником українських громадян є співробітник оперативно-розшукового відділу ПУ ФСБ РФ у Республіці Крим Батталов Алмаз Мубарякович, 26.05.1982 року народження, уродженець міста Баймак, Республіка Башкортостан, РФ.</p>
      <p>«Він безпосередньо здійснює фільтраційні заходи на пункті пропуску «Джанкой». Встановлено, що цей чекіст є прихильником сталінських часів та не цурається у своїй роботі найбрудніших методів», – додали в СБУ.</p>
      <p>Нагадаємо, на Луганщині СБУ викрила спробу <a href="https://zik.ua/news/2019/10/09/na_luganshchyni_sbu_vykryla_sprobu_verbuvannya_inozemtsya_1664393">вербування</a> іноземця.</p>
      <related>
        <h4>читайте також</h4>
        <a href="https://zik.ua/news/2019/10/21/sbu_fsb_zmushuyut_meshkantsiv_okupovanogo_krymu_do_spivrobitnytstva_1672589"/>
        <a href="https://zik.ua/news/2019/10/09/na_luganshchyni_sbu_vykryla_sprobu_verbuvannya_inozemtsya_1664393"/>
        <a href="https://zik.ua/news/2019/10/07/spetssluzhby_rf_namagalysya_zaverbuvaty_ukraintsya_pid_chas_peretynu_nym_1662447"/>
        <a href="https://zik.ua/news/2019/10/02/predstavnyky_tak_zvanyh_spetssluzhb_dnr_namagalysya_zaverbuvaty_inozemtsya__1659397"/>
      </related>
    </article>
  </body>
</html>