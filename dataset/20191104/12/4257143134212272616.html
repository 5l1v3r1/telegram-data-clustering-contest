<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/akinek-draga-a-kotelezoje-ebbe-a-ket-orszagba-mehet"/>
    <meta property="og:site_name" content="infostart"/>
    <meta property="article:published_time" content="2019-11-04T12:21:00+00:00"/>
    <meta property="og:title" content="Meghirdették a kötelező gépjármű-felelősségbiztosítási tarifákat"/>
    <meta property="og:description" content="Átlagosan mintegy 15 százalékkal emelkedhetnek a díjak, ám még így is a legolcsóbbak közé tartoznak Európában."/>
  </head>
  <body>
    <article>
      <h1>Meghirdették a kötelező gépjármű-felelősségbiztosítási tarifákat</h1>
      <address><time datetime="2019-11-04T12:21:00+00:00">04 Nov 2019, 12:21</time> by <a rel="author">Infostart / InfoRádió - Varga Mónika</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/11/03/itt-vannak-a-kgfb-tarifak"/>
        <a href="https://infostart.hu/belfold/2019/10/24/tobb-mint-egymillio-magyar-autos-kap-rossz-hirt"/>
      </related>
      <h3>Átlagosan mintegy 15 százalékkal emelkedhetnek a díjak, ám még így is a legolcsóbbak közé tartoznak Európában.</h3>
      <p>Már elérhetők a kötelező gépjármű-felelősségbiztosítási tarifák. A biztosítótársaságok rengeteg kedvezményt ajánlanak, így érdemes tájékozódni. Az interneten több portálon is össze lehet hasonlítani az ajánlatokat.</p>
      <p>Az átlagosnál több</p>
      <p>
        <mark>baleset és a munkaerőhiány miatt</mark>
      </p>
      <p>mintegy 15 százalékkal emelkedhetnek a díjak. Lambert Gábort, a Magyar Biztosítók Szövetségének kommunikációs vezetője az InfoRádiónak elmondta, a hazai gépjárműállomány 5,3 milliós és ebből 1,2 milliónál több autóst illetve nagymotor tulajdonost érint a tarifaváltás, vagyis minden ötödik gépjárműtulajdonosról van szó.</p>
      <p>A biztosítók őket keresik meg új ajánlataikkal november 11-ig, ezután a gépjárműtulajdonos november 30-ig eldöntheti, hogy marad-e a jelenlegi társaságánál, vagy a piacon talál kedvezőbb ajánlatot.</p>
      <blockquote>Ha a váltás mellett dönt, és november 30-án felmondja a szerződést, akkor december 31-ig köthet újat az autós.</blockquote>
      <p>A díjak alakulásáról a szakember szerint a kampányidőszak lezárulta és a szerződéskötések után érdemes beszélni. Azt megerősítette Lambert Gábor, hogy egy 10-15 százalékos drágulást látni, de</p>
      <blockquote>egyáltalán nem biztos, hogy az átlag árszínvonal is ennek megfelelően fog változni.</blockquote>
      <p>Emlékeztetett rá, hogy a tavalyi ajánlatokban is volt egy 10-15 százalékos emelkedés, a kampányidőszak lezárulta és a szerződéskötések után ugyanakkor a statisztikák azt mutatták, hogy lényegében nem változott a kötelező biztosítások árszintje. A verseny leszorította az árakat, a tarifák mellett ugyanis a társaságok több mint száz kedvezmény elérését teszik lehetővé, és</p>
      <blockquote>aki élni tud ezekkel a lehetőségekkel, az szinten tudja tartani a kgfb-díját, netán még csökkenteni is tudja azt.</blockquote>
      <p>"A magyarországi kgfb-díjak európai összehasonlításban még mindig a legolcsóbbak közé tartoznak. A nemzetközi biztosító szervezet, az Insurance Europe összehasonlító táblázata szerint Európában csak Romániában és Litvániában alacsonyabbak a köteleződíjak, mint Magyarországon"</p>
      <p>- mondta Lambert Gábor, aki szerint ugyanakkor a 2019-es statisztika valószínűleg egy emelkedő tendenciát mutat majd, hiszen ebben az évben beépült biztosítási adó formájában a korábbi baleseti adó, ami a díjak 30 százaléka.</p>
      <p>Magyarországon 2010 óta már nem a naptári év kezdete, hanem a gépjármű megvásárlásának napja számít a biztosítási évfordulónak. Ugyanakkor becslések szerint még mindig minden ötödik autósnak január 1-ig kell új szerződést kötni. A friss díjakról november 11-ig kell tájékoztatni az ügyfeleket.</p>
      <blockquote>A biztosítót váltóknak legkésőbb december 1-jéig kell felmondaniuk szerződésüket,</blockquote>
      <p>majd az év végéig kell megkötniük az újat.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>KGFB-váltás, összefoglaló</p>
      <figure>
        <audio src="https://infostart.hu/audio/00004/00004ddeb.mp3"/>
      </figure>
      <p> </p>
      <p>KGFB új tarifák Lambert</p>
      <figure>
        <audio src="https://infostart.hu/audio/00004/00004df4b.mp3"/>
      </figure>
      <p> </p>
    </article>
  </body>
</html>