<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Omnium-Colau-privilegis-Palauet-Albeniz_0_2337966294.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T12:19:34+00:00"/>
    <meta property="og:title" content="Òmnium demana a Colau que retiri els privilegis del rei sobre el Palauet Albéniz"/>
    <meta property="og:description" content="L'entitat convoca la ciutadania per al 24 de novembre per plantejar que sigui un equipament cultural"/>
  </head>
  <body>
    <article>
      <h1>Òmnium demana a Colau que retiri els privilegis del rei sobre el Palauet Albéniz</h1>
      <h2>L'entitat convoca la ciutadania per al 24 de novembre per plantejar que sigui un equipament cultural</h2>
      <address>
        <time datetime="2019-11-04T12:19:34+00:00">04 Nov 2019, 12:19</time>
      </address>
      <p>La visita del rei aquest dilluns a Barcelona per participar en el lliurament dels premis Princesa de Girona ha comportat la convocatòria d'unes quantes mobilitzacions de protesta, fins i tot abans que el monarca arribés a la ciutat. Les més multitudinàries s'esperen a la tarda davant el Palau de Congressos de Catalunya, precisament el lloc escollit per lliurar els premis. Aprofitant l'avinentesa, Òmnium Cultural ha demanat des de Montjuïc que l'Ajuntament de Barcelona retiri els privilegis de la monarquia sobre el Palauet Albéniz, on s'acostumen a allotjar els membres de la família reial quan visiten la capital catalana.</p>
      <p>"El rei, imposat pel franquisme, no pot tenir cap privilegi a Barcelona. Cap espai públic pot estar a la seva lliure disposició. Per això volem que s'obri un debat per fer que el Palauet Albéniz sigui un lloc dedicat a la cultura i obert a tota la ciutadania", ha defensat el vicepresident d'Òmnium, Marcel Mauri. Segons ell, "l'Ajuntament de Barcelona hauria de seguir en la línia d'esborrar el rastre de la monarquia a la ciutat, com ja va demostrar quan va retirar el bust de Joan Carles I del saló de plens o va reprovar Felip VI després de l'1-O". Òmnium demana, a més, que els Borbons tampoc tinguin cap espai a la seva disposició a Catalunya.</p>
      <p>L'entitat convoca, a més, una jornada cultural per al 24 de novembre al Palauet Albéniz. "Una jornada amb cultura per a tothom contra els privilegis d'uns pocs", ha conclòs Mauri.</p>
    </article>
  </body>
</html>