<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191104-re-think-yakyh-uspihiv-vdalosya-dosyagty-na-forumi-u-mariupoli/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T12:54:04+00:00"/>
    <meta property="og:title" content="RE:think: яких успіхів вдалося досягти на форумі у Маріуполі"/>
    <meta property="og:description" content="У прифронтовому Маріуполі зустрілися президент з Кабміном та інвестори з десятків країн. Саме в цьому місті, яке є останнім форпостом на сході України влада вирішила провести форум RE:think. Invest in Ukraine."/>
  </head>
  <body>
    <article>
      <h1>RE:think: яких успіхів вдалося досягти на форумі у Маріуполі</h1>
      <address>
        <time datetime="2019-11-04T12:54:04+00:00">04 Nov 2019, 12:54</time>
      </address>
      <p><b>У прифронтовому Маріуполі зустрілися президент з Кабміном та інвестори з десятків країн</b>. Саме в цьому місті, яке є останнім форпостом на сході України влада вирішила провести форум RE:think. Invest in Ukraine.</p>
      <p>На форум в Маріуполь з’їхались представники 70 компаній з усього світу. <b>Зеленський закликав їх не проспати Україну</b>.</p>
      <p>Президент заявляє, що <b>очікує зростання ВВП не менш аніж на 5%</b> та рівні правила гри як для великого, так і малого бізнесу. Але інвесторам просто слів замало.</p>
      <p><b>Дивіться:</b> <a href="https://fakty.com.ua/ua/videos/misto-ne-vpiznaty-yak-investytsiyi-zminyly-mariupol-za-ostanni-roky/">Місто не впізнати. Як інвестиції змінили Маріуполь за останні роки</a></p>
      <p>Вони хочуть почути, що конкретно влада пропонує бізнесу. Багато хто з них вже зіштовхнувся з правдою життя по-українськи. <b>Безпідставні перевірки податкової, рейдерство та наїзди криміналу</b>.</p>
      <p>Прем’єр-міністр одразу ж обіцяє індивідуальний підхід, <b>в уряді вже створили окремий офіс захисту прав інвесторів</b>.</p>
      <figure>
        <iframe src="https://www.youtube.com/embed/E7kLsFELJ1E" width="560" height="315" data-service="Youtube" scrolling="no"/>
      </figure>
      <p>Бізнесмени на заяви влади реагують по-різному. <b>Одних влада змогла переконати, а інші кажуть, що все буде не так райдужно</b>.</p>
      <p>Ще точніші акценти робить Олег Сенцов – колишній в’язень Кремля та спеціальний гість форуму. <b>Сенцов наголошує, що зараз час жорсткого протистояння влади</b> проти системи, яка напрацьована роками.</p>
      <p>Ложку дьогтю в бочку з медом додали останні гучні скандали. <b>Одразу на кількох тютюнових фабриках заявили про зупинку виробництва через новий закон</b>. Тепер вартість цигарок може різко зрости, прибутки підприємств – різко впасти.</p>
      <p><b>В уряді кажуть, що крапку в цій історії ставити ще зарано</b>. Боротьба йде не з тютюновим бізнесом, а з монополіями на ринку.</p>
      <p><b>Через рішення всім підприємцям мати касовий апарат потрясло і малий бізнес</b>. Прем’єр погоджується, що закони недосконалі. Уряд збирається ще вносити в них зміни.</p>
      <p>Форум закінчився реальними угодами.<b> Уряд і Європейський банк реконструкції та розвитку підписали меморандум про кредити на масштабний ремонт доріг</b>. Також іноземці готові вкладати гроші в платні дороги.</p>
      <p>Була і сенсація, <b>в Мінінфраструктури запропонували приватному капіталу зайти у найбільш привабливу державну компанію – Укрзалізницю</b>. Уряд планує продати майже половину її акцій. Та одразу ж попереджує, що контрольний пакет залишиться у держави.</p>
      <p>Нагадаємо, президент України Володимир Зеленський підписав закон Про внесення змін до деяких законодавчих актів України <a href="https://fakty.com.ua/ua/ukraine/20191011-zelenskyj-pidpysav-zakon-pro-investytsijnu-diyalnist/">щодо стимулювання інвестиційної діяльності</a> в Україні.</p>
    </article>
  </body>
</html>