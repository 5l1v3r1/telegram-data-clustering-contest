<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/04/frenskiiat-poslanik-makron-e-pogreshno-razbran.428505"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T12:46:00+00:00"/>
    <meta property="og:title" content="Френският посланик: Макрон е погрешно разбран"/>
    <meta property="og:description" content="Думите му са са извадени от контекста, заяви Рубин | Dnes.bg"/>
  </head>
  <body>
    <article>
      <h1>Френският посланик: Макрон е погрешно разбран</h1>
      <h2>Думите му са са извадени от контекста, заяви Рубин</h2>
      <address><time datetime="2019-11-04T12:46:00+00:00">04 Nov 2019, 12:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Думите на президента на Франция Еманюел Макрон за „български канали“ са извадени от контекста и са погрешно разбрани. Това заяви френският посланик у нас Флоранс Рубин на среща във външното ни министерство.</p>
      <p>По указание на вицепремиера и външен министър Екатерина Захариева заместник-министърът на външните работи Петко Дойков извика посланика на Франция на разговор в МВнР, съобщиха от пресцентъра на министерството.</p>
      <p>Срещата бе във връзка с интервюто на президента Макрон за френското списание „Вальор актюел“, в което той заявява: „Предпочитам хора, които идват от Гвинея и Кот д‘Ивоар законно, които са тук и които вършат тази работа, отколкото български или украински незаконни канали“.</p>
      <p>По време на разговора заместник-министър Дойков изрази недоумение от изказването на френския президент, което е предизвикало възмущение в българското общество, включително сред сънародниците ни във Франция.</p>
      <p>От българска страна бе подчертано, че няма никакви сериозни основания за подобни твърдения.</p>
      <p>Отношенията между България и Франция – на приятели, партньори и съюзници, са отлични, българската общност е много добре интегрирана във Франция, а в последно време България не е получавала сигнали от френска страна за сериозни нарушения.</p>
      <p>Посланик Робин изрази съжаление и заяви, че думите на президента Макрон са извадени от контекста и са погрешно разбрани. „Те в никакъв случай не се отнасят до българското правителство, българските граждани или българските работници, които са добре приети и са доказали своя професионализъм,“ каза посланик Робин.</p>
      <p>Тя препотвърди отличните двустранни отношения и изрази надежда, че те ще продължават да се задълбочават.</p>
      <p>„Между нашите две страни съществува отлично сътрудничество – в сферите на образованието, културата, икономиката. Франция ще бъде заедно с България и ще продължи да подкрепя нейните усилия в рамките на Европейския съюз“, заяви посланик Робин.<br/> </p>
      <related>
        <h4>Още по темата</h4>
        <a href="https://www.dnes.bg/eu/2019/11/02/borisov-uspokoi-makron-ne-kritikuval-bylgarite.428343"/>
        <a href="https://www.dnes.bg/obshtestvo/2019/11/02/makron-predpochita-afrikanski-migranti-pred-bylgarski-bandi-vyv-franciia.428301"/>
      </related>
    </article>
  </body>
</html>