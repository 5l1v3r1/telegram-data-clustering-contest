<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88639"/>
    <meta property="og:site_name" content="Denník politika"/>
    <meta property="article:published_time" content="2019-11-04T12:35:01+00:00"/>
    <meta property="og:title" content="Tréner Ramsay musel urobiť sedem zmien v nominácii Slovenska na Nemecký pohár"/>
    <meta property="og:description" content="4.11.2019 (Webnoviny.sk) – Tréner slovenskej hokejovej reprezentácie Craig Ramsay a prezident Slovenského zväzu ľadového hokeja (SZĽH) Miroslav Šatan, ktorý zastáva pozíciu generálneho manažéra, museli pred blížiacim sa turnajom o Nemecký pohár v Krefelde urobiť až sedem zmien nominácii. Zdravotné problémy vyradili z hry jedného brankára, dvoch obrancov a až štyroch útočníkov. Informácie priniesol web HockeySlovakia.sk."/>
  </head>
  <body>
    <article>
      <h1>Tréner Ramsay musel urobiť sedem zmien v nominácii Slovenska na Nemecký pohár</h1>
      <address><time datetime="2019-11-04T12:35:01+00:00">04 Nov 2019, 12:35</time> by <a rel="author">Webnoviny</a></address>
      <p>4.11.2019 (Webnoviny.sk) – Tréner slovenskej hokejovej reprezentácie Craig Ramsay a prezident Slovenského zväzu ľadového hokeja (SZĽH) Miroslav Šatan, ktorý zastáva pozíciu generálneho manažéra, museli pred blížiacim sa turnajom o Nemecký pohár v Krefelde urobiť až sedem zmien nominácii. Zdravotné problémy vyradili z hry jedného brankára, dvoch obrancov a až štyroch útočníkov. Informácie priniesol web HockeySlovakia.sk.</p>
      <p>Gólmana Patrika Rybára z fínskeho tímu Kärpätu Oulu nahradil Denis Godla z Kladna. V defenzíve Vojtecha Zeleňáka a Mária Grmana zastúpia Martin Bodák z Vítkovíc a Martin Chovan z Detvy. V útoku vypadli z nominácie dvaja najproduktívnejší hráči Tipsport ligy Marcel Haščák a Michal Chovan z Košíc, tiež Adam Lapšanský z Trenčína a Dávid Šoltés z Banskej Bystrice. Ich miesta zaujmú Peter Šišovský a Peter Zuzin z Detvy, Samuel Buček z Nitry a Matúš Sukeľ zo Sparty Praha.</p>
      <p><i>„Je to len prvý medzinárodný turnaj v sezóne, účasť na ňom ešte nič nezaručuje a už vôbec nepredurčuje, kto má akú šancu dostať sa na majstrovstvá sveta. Ešte sme veľmi ďaleko. Na druhej strane, vždy vítam možnosť zahrať si na medzinárodnej scéne. Musíme pôsobiť súdržne, aby sa nám hralo jednoduchšie. Verím, že utvoríme partiu, ktorá v Nemecku obstojí a vráti sa s dobrými výsledkami,“</i> povedal pred turnajom v Nemecku obranca Martin Štajnoch zo Slovan Bratislava, cituje ho oficiálny web SZĽH.</p>
      <p>V nominácii figuruje dovedna 23 hráčov – dvaja brankári, ôsmi obrancovia a trinásti útočníci. Slováci sa stretnú v pondelok popoludní v Bratislave a v stredu sa presunú do Krefeldu, kde od štvrtka do nedele nastúpia postupne proti Švajčiarom, olympijskému výberu Ruska a domácim Nemcom.</p>
      <h3>Nominácia Slovenska na Nemecký pohár</h3>
      <p><b>Brankári:</b> Andrej Košarišťan, Denis Godla</p>
      <p><b>Obrancovia:</b> Marek Ďaloga, Peter Čerešňák, Patrik Koch, Mislav Rosandič, Martin Štajnoch, Peter Trška, Martin Bodák, Martin Chovan</p>
      <p><b>Útočníci:</b> Marek Hrivík, Dávid Gríger, Andrej Kollár, Filip Krivošík, Andrej Kudrna, Adam Liška, Mário Lunter, Jakub Sukeľ, Tomáš Zigo, Peter Šišovský, Peter Zuzin, Samuel Buček, Matúš Sukeľ</p>
      <p>Viac k témam: <a href="https://www.webnoviny.sk/tag/nemecky-pohar/"><u>Nemecký pohár</u></a><br/>Zdroj: Webnoviny.sk – <a href="https://www.webnoviny.sk/trener-ramsay-musel-urobit-sedem-zmien-v-nominacii-slovenska-na-nemecky-pohar/"><u>Tréner Ramsay musel urobiť sedem zmien v nominácii Slovenska na Nemecký pohár</u></a> © SITA Všetky práva vyhradené.</p>
    </article>
  </body>
</html>