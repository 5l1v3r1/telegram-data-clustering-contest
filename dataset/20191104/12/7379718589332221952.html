<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/04/berlino-festeggia-i-30-anni-senza-il-muro"/>
    <meta property="og:site_name" content="euronews"/>
    <meta property="article:published_time" content="2019-11-04T12:55:40+00:00"/>
    <meta property="og:title" content="Berlino festeggia i 30 anni senza il Muro"/>
    <meta property="og:description" content="In programma eventi, mostre, concerti, proiezioni in 3D nei luoghi della memoria"/>
  </head>
  <body>
    <article>
      <h1>Il muro si riaccende a Berlino</h1>
      <address><time datetime="2019-11-04T11:55:40+00:00">04 Nov 2019, 11:55</time> by <a rel="author">Stefania De Michele </a></address>
      <figure>
        <img src="https://static.euronews.com/articles/stories/04/27/92/40/773x435_cmsv2_7dc6e4ac-9ae0-5099-b9f3-33b723eeda18-4279240.jpg"/>
      </figure>
      <p>La Germania ha dato il via ufficialmente questo luned`ì alle celebrazioni del <b>30esimo anniversario della caduta del muro di Berlino</b>. Proiezioni luminose, raffiguranti immagini storiche e simboliche di quel 1989, hanno ricoperto le facciate dei palazzi. Vere e proprie opere d'arte, che trasformano gli edifici in una galleria a cielo aperto. Anche il fiume Sprea si è illuminato, ricreando, attraverso luci al neon, l'ex confine che divideva Berlino Est da Berlino Ovest.</p>
      <figure>
        <img src="https://static.euronews.com/articles/stories/04/27/80/46/808x535_cmsv2_78375e49-3c6c-599d-8f9b-fff49741e6ef-4278046.jpg"/>
        <figcaption>Il confine ricreato sul fiume SpreaREUTERS/Fabrizio Bensch</figcaption>
      </figure>
      <p>La cerimonia d'apertura si è tenuta nell'iconica Alexanderplatz, che prima della riunificazione apparteneva a Berlino Est.</p>
      <blockquote>Vogliamo che ciò che successe allora venga rivissuto, ma anche ciò che è nato e cambiato da allora. E' vero, in questi 30 anni non è stato sempre facile. Ma c'è una cosa che siamo riusciti a fare: vivere insieme in libertà e pace<cite>Michael Müller <br/>Sindaco di Berlino</cite></blockquote>
      <figure>
        <img src="https://static.euronews.com/articles/stories/04/27/80/46/808x444_cmsv2_b1a3bbba-89e1-5a02-955c-d65ffcf0c5ec-4278046.jpg"/>
        <figcaption>Alexanderplatz, BerlinoREUTERS/Fabrizio Bensch</figcaption>
      </figure>
      <p>Già da qualche giorno la capitale tedesca si stava preparando all'evento. Un arcobaleno che fluttua davanti alla <b>porta di Brandeburgo</b>, un nembo di 30.000 messaggi di pacificazione e 150 metri di lunghezza: è l'installazione artistica "Visions in motion" dell'artista di Los Angeles Patrick Shearn, un'opera che anticipa le celebrazioni per i trent'anni della <b>caduta del muro di Berlino</b>, avvenuta il 9 novembre del 1989.</p>
      <figure>
        <iframe data-src="https://twitter.com/euronewses/status/1190544855472234498" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Un evento iconico, che aprì una breccia che si fece valanga: le picconate abbatterono la barriera di cemento e filo spinato, che divideva la città, e avviarono la dissoluzione dell'Unione Sovietica, oltre a contribuire a ridisegnare gli equilibri europei.</p>
      <p>Nei sette luoghi simbolo, Berlino ricorda i passaggi della rivoluzione pacifica: la grande manifestazione dei tedeschi orientali a favore della libertà e della democrazia in Alexanderplatz il 4 novembre 1989, le veglie dei dissidenti della Ddr nella chiesa di Getsemani, l'occupazione della sede della Stasi a Lichtenberg, il 15 gennaio 1990.</p>
      <p>Le celebrazioni hanno un titolo significativo, <b>“7 Tage - 7 Orte: 30 Jahre Friedliche Revolution - Mauerfall”</b> (“7 giorni - 7 luoghi: 30 anni dalla rivoluzione pacifica - caduta del muro”). Nei luoghi della memoria - tra cui la East Side Gallery, la sezione di muro lunga 1300 metri dove c’è il famoso graffito del bacio tra l’ex segretario generale del Partito Comunista dell’Urss, Leonid Breznev e il presidente della Ddr, Erich Honecker - saranno allestite mostre all'aperto, concerti, dibattiti, rappresentazioni teatrali e proiezioni video in 3D sulle facciate degli edifici.</p>
      <p><b>Sabato 9 novembre, l'apice delle celebrazioni.</b> Il presidente Steinmeier e la cancelliera Merkel sono attesi per il momento commemorativo, al memoriale del muro lungo la Bernauer Strasse.</p>
    </article>
  </body>
</html>