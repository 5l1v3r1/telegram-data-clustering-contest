<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32937/le-google-app-potrebbero-tornare-su-huawei-a-breve-fine-di-un-incubo"/>
    <meta property="og:site_name" content="DDay.it"/>
    <meta property="article:published_time" content="2019-11-04T12:38:00+00:00"/>
    <meta property="og:title" content="Le Google App potrebbero tornare su Huawei a breve. Fine di un incubo?"/>
    <meta property="og:description" content="Il segretario del Commercio Usa ha annunciato nel corso di una intervista che a breve verranno concesse le 260 licenze speciali per permettere alle aziende Usa di fare affari con Huawei. Huawei potrà tornare ad avere le app di Google."/>
  </head>
  <body>
    <article>
      <h1>Le Google App potrebbero tornare su Huawei a breve. Fine di un incubo?</h1>
      <h2>Il segretario del Commercio Usa ha annunciato nel corso di una intervista che a breve verranno concesse le 260 licenze speciali per permettere alle aziende Usa di fare affari con Huawei. Huawei potrà tornare ad avere le app di Google.</h2>
      <address><time datetime="2019-11-04T12:38:00+00:00">04 Nov 2019, 12:38</time> by <a rel="author">Roberto Pezzali</a></address>
      <p>Huawei vede la luce in fondo al tunnel: a brevissimo, secondo quanto dichiarato dal Segretario del Commercio Wilbur Ross in <a href="https://www.bloomberg.com/news/articles/2019-11-03/ross-optimistic-on-china-trade-deal-says-huawei-licenses-coming?srnd=premium-canada">una intervista a Bloomberg</a>, verranno concesse le licenze speciali alle aziende Usa che ne hanno fatto richiesta. Questo vuol dire che molte di queste, tra le quali Google, <b>potranno tornare ad avere rapporto di affari con Huawei e che Huawei, dopo mesi, potrà nuovamente ottenere l’accesso alla suite di Google e alle sue applicazioni.</b></p>
      <p>Tutto questo rientra nell’ambito di un accordo che gli Usa stanno per firmare con la Cina, e dopo mesi di incertezza il clima sembra essere ora più disteso. Huawei non era l’unica ad essere stata aggiunta, a maggio, alla lista nera delle aziende “nemiche” degli Usa: in tutto le aziende cinesi erano 28, e tra queste c’erano anche colossi come Megvii Technology e Hikvision Digital Technology Co, leader nel campo delle videocamere di sorveglianza.</p>
      <figure>
        <img src="https://cdn.dday.it/system/uploads/picture/image/58339/content_small_800x-1.jpg"/>
      </figure>
      <p>Una blacklist che ha danneggiato anche aziende americane, private di parte del loro fatturato, ma a breve tutto dovrebbe risolversi: <b>le 260 richieste di licenza speciale verranno processate “very shortly”, quindi a brevissimo secondo Ross</b>. Che ha anche detto come siano arrivate molte più richieste di più di quante se ne aspettassero, e che senza un intervento Huawei si sarebbe comunque rivolta ad aziende di Taiwan, del Giappone o della Corea del Sud per trovare i componenti richiesti, danneggiando ancora di più le aziende americane.</p>
      <p>Le richieste non sono pubbliche, ma è lecito aspettarsi che<b> tra queste ci sia anche quella di Google oltre ovviamente a quella di Microsoft, Intel e delle altre aziende che erano in affari con Huawei</b>.</p>
      <p>Se la situazione dovesse sbloccarsi a breve, non è escluso che Huawei possa avere il tempo di lanciare il Mate 30 Pro con a bordo le app di Google.<b> Tutta la line up 2020 sarebbe inoltre salva</b>, e Huawei avrebbe tutto il tempo che vuole per mettere a punto il piano “B”, con il suo sistema operativo e il suo store di applicazioni.</p>
    </article>
  </body>
</html>