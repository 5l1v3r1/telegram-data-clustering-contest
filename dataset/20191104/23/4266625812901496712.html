<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/uyavit_shcho_vam_pyshe_ryaboshapka_petrov_rozpoviv_yak_vazhko_ne_povestys_na_1683679"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T23:11:00+00:00"/>
    <meta property="og:title" content="Уявіть, що вам пише Рябошапка: Петров розповів, як важко не повестись на пранкерів"/>
    <meta property="og:description" content="У сучасному світі – не проблема прикинутись кимось в інтернеті і переконати у цьому інших. Більшість людей, побачивши, що їм пише генпрокурор Руслан Рябошапка, у це б повірили. Особливо, якщо знайомі із ним особисто"/>
  </head>
  <body>
    <article>
      <h1>Уявіть, що вам пише Рябошапка: Петров розповів, як важко не повестись на пранкерів</h1>
      <address>
        <time datetime="2019-11-04T23:11:00+00:00">04 Nov 2019, 23:11</time>
      </address>
      <p>
        <b>У сучасному світі – не проблема прикинутись кимось в інтернеті і переконати у цьому інших. Більшість людей, побачивши, що їм пише генпрокурор Руслан Рябошапка, у це б повірили. Особливо, якщо знайомі із ним особисто</b>
      </p>
      <p>Таку думку в ефірі проєкту <a href="https://zik.ua/tv/project/Detalidnya/">«Деталі дня»</a> на телеканалі <a href="https://zik.ua/">ZIK</a> висловив політтехнолог, журналіст та телеведучий Володимир Петров.</p>
      <p>Найперше він наголосив: не є пранкером «Джокером», який розіграв нардепа від «Слуги народу» Миколу Тищенка, переставившись Русланом Рябошапкою.</p>
      <p>«Усі чомусь думають, що «Джокер» з’явився тільки зараз. Та він виник десь рік чи півтора тому, однак працював на регіональному рівні. Якщо не помиляюсь, у Дніпрі. Тому потрібно погуглити і подивитись хто це і до кого має стосунок», – зазначив Петров.</p>
      <figure>
        <iframe src="https://www.youtube.com/embed/9oWhCNT-T_s" width="640" height="360" data-service="Youtube" scrolling="no"/>
      </figure>
      <p>Та, на його думку, сумнівно, що такі історії, як з депутатами Миколою Тищенком чи Богданом Яременком хоч чомусь навчать їхніх колег.</p>
      <p>«Є таке прислів’я: розумна людина вчиться на своїх помилках, мудра – на чужих, а дурна не вчиться зовсім. Будемо сподіватись, що у нас депутати розумні, сумнівно, що вони мудрі. Для того, щоб людина чогось навчилась, вона повинна опинитись у якихось неприємних обставинах. Тому це нікого нічого не навчить», –переконаний експерт.</p>
      <p>Він зауважив: депутати цього скликання були не першими народними обранцями, які потрапляли в скандал через приватні переписки. Однак, ніхто не робить із цього висновків.</p>
      <p>«Усі вже повинні були б навчитись, що не потрібно листуватись у Верховній Раді, бо журналісти все бачать. Однак ні до кого нічого не дійшло. Тому не варто сподіватись, що от зараз дійде», – вважає Петров.</p>
      <p>Однак, на його думку, все ж  від пранкерів важко захиститись.</p>
      <p>«Уявіть собі, що ви зовсім нічого не знаєте про цю історію (переписку Тищенка із пранкером, – ZIK). І от зараз вам пише прокурор Рябошапка. Мені здається, що з 95% людей, особливо, якщо вони знайомі з Рябошапкою, у це б повірили», – переконаний політтехнолог.</p>
      <p>Він наголосив: у нинішньому світі не проблема прикидатись іншою людиною.</p>
      <p>«В інтернеті – Інстаграмі, Фейсбуці є дуже багато блогів красивих дівчат, які, насправді, ведуть хлопці, схожі на мене, але ще з більшою мордою та бородою», – зауважив Петров.</p>
      <p>Окрім того, відповідаючи на запитання, чи варто українцям найближчим часом очікувати ще якихось таких інсайдів, Петров зазначив: якщо «Джокера» не «візьмуть за одне місце», мабуть у нього ще є якась інформація.</p>
      <p>«Якщо ж говорити не про цього «Джокера», а в принципі, то мені здається, цей склад Верховної Ради буде нас тішити веселими історіями ще довго. Чесно кажучи, не бачу в цьому нічого поганого, адже ж реально весело. Це така собі таблоїдна Рада, це дуже здорово», – вважає Володимир Петров.</p>
      <p>Як повідомлялось, у мережі <a href="https://zik.ua/news/2019/11/04/zradnyk_na_zradnyku__tyshchenko_v_perepystsi_iz_prankerom_dzhokerom_1683251">з’явилась переписка народного депутата від «Слуги народу» Миколи Тищенка із пранкером «Джокером»</a>. Парламентар розповів про ситуацію у фракції, конфлікт із Олександром Ткаченком та інші деталі з життя партії.</p>
      <p>Раніше у скандал, пов’язаний із приватним листуванням потрапив ще один представник «Слуги народу» Богдан Яременко. 30 жовтня він під час роботи в сесійній залі парламенту <a href="https://zik.ua/news/2019/10/30/na_zasidanni_rady_sluga_narodu_domovlyavsya_pro_zustrich_iz_poviieyu_1679677">листувався в онлайн-мережі знайомств</a>.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/05/truskavtsya_bulo_nedostatno_shchob_navchyty_nardepiv_kultury_bezpeky__1683855"/>
        <a href="https://zik.ua/news/2019/11/04/moskalyuk_pro_perepysku_tyshchenka_z_prankerom_navchannya_u_truskavtsi_vyyavylos_1683533"/>
        <a href="https://zik.ua/news/2019/11/04/zradnyk_na_zradnyku__tyshchenko_v_perepystsi_iz_prankerom_dzhokerom_1683251"/>
        <a href="https://zik.ua/news/2019/07/19/tsvk_ogolosyla_poperedzhennya_kandydatu_vid_slugy_narodu_tyshchenku_1608981"/>
      </related>
    </article>
  </body>
</html>