<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/india-vs-bangladesh-2nd-t20i-delhi-smog-cyclone-maha-affect-on-rajkot-match354.html"/>
    <meta property="og:site_name" content="DoolNews"/>
    <meta property="article:published_time" content="2019-11-04T23:06:00+00:00"/>
    <meta property="og:title" content="'പൊടിയില്‍ നിന്ന് കാറ്റിലേക്ക്'; ദല്‍ഹിയില്‍ നിന്ന് രാജ്‌കോട്ടിലെത്തുമ്പോള്‍ ബംഗ്ലാദേശ്, ഇന്ത്യന്‍ ടീമുകള്‍ക്കു നേരിടാനുള്ളതു ചുഴലിക്കാറ്റിനെ"/>
    <meta property="og:description" content="Bangladesh Cricket Cricket Delhi Indian Cricket Maha Cyclone Rajkot Cricket രാജ്‌കോട്ട്: ഇന്ത്യയില്‍ പര്യടനത്തിനെത്തും മുന്‍പേ ബംഗ്ലാദേശ് ടീമിനു തിരിച്ചടികള്‍ തുടങ്ങിയിരു"/>
  </head>
  <body>
    <article>
      <h1>'പൊടിയില്‍ നിന്ന് കാറ്റിലേക്ക്'; ദല്‍ഹിയില്‍ നിന്ന് രാജ്‌കോട്ടിലെത്തുമ്പോള്‍ ബംഗ്ലാദേശ്, ഇന്ത്യന്‍ ടീമുകള്‍ക്കു നേരിടാനുള്ളതു ചുഴലിക്കാറ്റിനെ</h1>
      <address><time datetime="2019-11-04T23:06:00+00:00">04 Nov 2019, 23:06</time> by <a rel="author">സ്പോര്‍ട്സ് ഡെസ്‌ക്</a></address>
      <p>രാജ്‌കോട്ട്: ഇന്ത്യയില്‍ പര്യടനത്തിനെത്തും മുന്‍പേ ബംഗ്ലാദേശ് ടീമിനു തിരിച്ചടികള്‍ തുടങ്ങിയിരുന്നു. ക്യാപ്റ്റന്‍ ഷാക്കിബ് അല്‍ ഹസന് ഐ.സി.സി രണ്ടുവര്‍ഷം വിലക്കേര്‍പ്പെടുത്തിയത് അതിന്റെ ആദ്യപടിയാണ്. പിന്നീട് ദല്‍ഹിയിലെത്തിയപ്പോള്‍ പൊടിശല്യവും. വായുമലിനീകരണത്തില്‍ നിന്നും വിജയം കണ്ടെത്തിയ ബംഗ്ലാ കടുവകള്‍ ഇനി നേരിടേണ്ടത് ചുഴലിക്കാറ്റിനെയാണ്.</p>
      <p>ഇന്ത്യക്കെതിരായ രണ്ടാം ട്വന്റി20 മത്സരം നടക്കുന്ന രാജ്‌കോട്ടിലേക്കാണ് മഹാ ചുഴലിക്കാറ്റിന്റെ വരവെന്നാണു കാലാവസ്ഥാ നിരീക്ഷണ കേന്ദ്രം മുന്നറിയിപ്പ് നല്‍കിയിരുന്നത്. നവംബര്‍ ആറിനു ചുഴലിക്കാറ്റെത്തുമ്പോള്‍, അതിനു തൊട്ടടുത്ത ദിവസമാണ് മത്സരത്തിന് അവര്‍ക്കിറങ്ങേണ്ടത്.</p>
      <p>ഗുജറാത്തിനും ദ്വാരകയ്ക്കും ദിയുവിനും ഇടയില്‍ ആറാം തീയതിയാണ് ചുഴലിക്കാറ്റ് എത്തിച്ചേരുകയെന്ന് കാലാവസ്ഥാ നിരീക്ഷണ കേന്ദ്രത്തിന്റെ അഹമ്മദാബാദ് കേന്ദ്രം പറഞ്ഞു. അതിന് ആറുമണിക്കൂറിനു ശേഷം ശക്തമായ കാറ്റ് ഇവിടെ വീശാന്‍ ഇടയുണ്ടെന്നാണ് അവര്‍ പറയുന്നത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഇങ്ങനെ സംഭവിച്ചാല്‍ മത്സരം ഒരു പന്ത് പോലും എറിയാതെ ഉപേക്ഷിക്കാന്‍ തീരുമാനിച്ചേക്കും. അങ്ങനെ വന്നാല്‍ മൂന്നു മത്സരങ്ങളുടെ പരമ്പരയില്‍ അപരാജിത ലീഡ് നേടാന്‍ ആദ്യ മത്സരം ജയിച്ച ബംഗ്ലാദേശിനു സാധിക്കും. നാഗ്പുരില്‍ നവംബര്‍ 10-നു നടക്കുന്ന മൂന്നാം മത്സരം ഇന്ത്യ ജയിച്ചാല്‍പ്പോലും പരമ്പര സമനിലയിലാക്കാനേ കഴിയൂ.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ദിയുവിന്റെ തെക്കു പടിഞ്ഞാറന്‍ ഭാഗത്ത് 580 കിലോമീറ്റര്‍ വേഗത്തിലും വെരാവലിന്റെ തെക്കു പടിഞ്ഞാറന്‍ ഭാഗത്ത് 550 കിലോമീറ്റര്‍ വേഗതയിലുമാണ് കാറ്റ് വീശുകയെന്ന് കാലാവസ്ഥാ നിരീക്ഷണ വകുപ്പ് ഡയറക്ടര്‍ ജയന്ത സര്‍ക്കാര്‍ വാര്‍ത്താ ഏജന്‍സിയായ പി.ടി.ഐയോടു പറഞ്ഞു.</p>
      <p>
        <b>പ്രതീകാത്മക ചിത്രത്തിനു കടപ്പാട്: ഗെറ്റി ഇമേജസ്‌</b>
      </p>
      <figure>
        <iframe src="https://www.youtube.com/embed/jIhSJN66mfo" width="500" height="281" data-service="Youtube" scrolling="no"/>
      </figure>
    </article>
  </body>
</html>