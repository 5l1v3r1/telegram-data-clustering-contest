<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/avoid-tv-debates-on-ayodhya-case-bjp-tells-spokespersons-ahead-of-verdict343.html"/>
    <meta property="og:site_name" content="DoolNews"/>
    <meta property="article:published_time" content="2019-11-04T23:49:00+00:00"/>
    <meta property="og:title" content="'അയോധ്യയെക്കുറിച്ച് ഒരക്ഷരം മിണ്ടരുത്'; വിധിക്ക് രണ്ടാഴ്ച മുന്‍പേ സംഘപരിവാര്‍ സംഘടനകളുടെ തയ്യാറെടുപ്പുകള്‍ ഇങ്ങനെയാണ്"/>
    <meta property="og:description" content="Ayodhya Case Bjp RSS Sanghparivar Supreme Court VHP India ന്യൂദല്‍ഹി: രണ്ടാഴ്ചയ്ക്കുള്ളില്‍ അയോധ്യാക്കേസില്‍ വിധി വരാനിരിക്കെ അതിനുള്ള തയ്യാറെടുപ്പുകള്‍ തുടങ്ങി സംഘപരിവാര"/>
  </head>
  <body>
    <article>
      <h1>'അയോധ്യയെക്കുറിച്ച് ഒരക്ഷരം മിണ്ടരുത്'; വിധിക്ക് രണ്ടാഴ്ച മുന്‍പേ സംഘപരിവാര്‍ സംഘടനകളുടെ തയ്യാറെടുപ്പുകള്‍ ഇങ്ങനെയാണ്</h1>
      <address><time datetime="2019-11-04T23:49:00+00:00">04 Nov 2019, 23:49</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: രണ്ടാഴ്ചയ്ക്കുള്ളില്‍ അയോധ്യാക്കേസില്‍ വിധി വരാനിരിക്കെ അതിനുള്ള തയ്യാറെടുപ്പുകള്‍ തുടങ്ങി സംഘപരിവാര്‍ സംഘടനകള്‍. വിധി വരുന്നതുവരെ ഇക്കാര്യത്തെക്കുറിച്ച് ചാനല്‍ ചര്‍ച്ചകളില്‍ സംസാരിക്കരുതെന്ന് പാര്‍ട്ടി വക്താക്കള്‍ക്ക് ബി.ജെ.പി നിര്‍ദ്ദേശം നല്‍കിക്കഴിഞ്ഞു. സാമൂഹ്യമാധ്യമങ്ങളില്‍ പ്രതികരിക്കുന്നതിനും വിലക്കുണ്ട്.</p>
      <p>മുതിര്‍ന്ന ബി.ജെ.പി നേതാക്കളായ രാജീവ് പ്രതാപ് റൂഡി, അനില്‍ ജെയ്ന്‍ തുടങ്ങിയവര്‍ പങ്കെടുത്ത യോഗത്തിലാണ് ഇക്കാര്യത്തില്‍ തീരുമാനമായത്. പഞ്ചാബ്, ഹരിയാന, ദല്‍ഹി. ചണ്ഡീഗഢ് എന്നിവിടങ്ങളില്‍ നിന്നുള്ള വക്താക്കള്‍ക്കായിരുന്നു നിര്‍ദ്ദേശം നല്‍കിയത്. ബാക്കിയുള്ള സംസ്ഥാനങ്ങളിലെ വക്താക്കളുമായി ഞായറാഴ്ച കൂടിക്കാഴ്ച നടത്തും.</p>
      <p>ഈ മാസം 17-ാം തീയതിക്കു മുന്‍പ് ഫലം വരുമെന്നാണു പ്രതീക്ഷിക്കുന്നത്. അന്നാണ് സുപ്രീംകോടതി ചീഫ് ജസ്റ്റിസ് രഞ്ജന്‍ ഗൊഗോയ് ആ സ്ഥാനത്തു നിന്നു വിരമിക്കുന്നത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>വിഷയത്തെക്കുറിച്ച് പഠിച്ചശേഷം നിര്‍ദ്ദേശങ്ങള്‍ പുറപ്പെടുവിക്കുമെന്നും അതനുസരിച്ചാവണം പാര്‍ട്ടി വക്താക്കളും സാമൂഹ്യമാധ്യമങ്ങള്‍ കൈകാര്യം ചെയ്യുന്നവരും പെരുമാറേണ്ടതെന്നും യോഗത്തില്‍ തീരുമാനിച്ചതായി ‘ദ പ്രിന്റ്’ റിപ്പോര്‍ട്ട് ചെയ്തു.</p>
      <related>
        <a href="https://www.doolnews.com/lalu-prasad-yadav-speech-before-29-years-in-ayodhya-verdict021.html?utm_source=doolnews&amp;utm_medium=related"/>
      </related>
      <p>ഇപ്പോള്‍ എന്തെങ്കിലും പറഞ്ഞാല്‍ അതിനു വര്‍ഗീയ നിറം വരുമെന്നുള്ളതിനാലാണ് ഈ തീരുമാനത്തിലെത്തിച്ചേര്‍ന്നതെന്ന് ഒരു മുതിര്‍ന്ന ബി.ജെ.പി നേതാവ് പ്രിന്റിനോടു പറഞ്ഞു.</p>
      <p>യോഗത്തില്‍ മുതിര്‍ന്ന നേതാക്കള്‍ അയോധ്യാക്കേസിന്റെ ചരിത്രത്തെക്കുറിച്ചും നിയമവശങ്ങളെക്കുറിച്ചും ക്ലാസ്സുകളെടുത്തു. പൂര്‍ണ്ണമായും തയ്യാറെടുക്കുക എന്നതാണ് ഉദ്ദേശിക്കുന്നതെന്ന് അദ്ദേഹം പറഞ്ഞു.</p>
      <p>കൂടിക്കാഴ്ച നടക്കുന്നതിനു മുന്‍പേ പാര്‍ട്ടിതലത്തില്‍ ഇതിനുള്ള നടപടിക്രമങ്ങള്‍ സ്വീകരിച്ചതായി ബംഗാളിലെ ഒരു നേതാവ് പ്രതികരിച്ചു. വിധിയെക്കുറിച്ചുള്ള അഭ്യൂഹങ്ങള്‍ പ്രചരിപ്പിക്കരുതെന്നാണ് നല്‍കിയിട്ടുള്ള ഒരു പ്രധാന നിര്‍ദ്ദേശം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സാമൂഹ്യപ്രവര്‍ത്തകരുമായും മതനേതാക്കളുമായും സാമൂഹ്യമാധ്യമത്തിലെ പ്രമുഖരുമായും ബംഗാള്‍ ഘടകം കൂടിക്കാഴ്ചയും നടത്തിക്കഴിഞ്ഞു.</p>
      <related>
        <a href="https://www.doolnews.com/modi-about-ayodhya-verdict-in-2010782.html?utm_source=doolnews&amp;utm_medium=related"/>
      </related>
      <p>സമാന നീക്കങ്ങളാണ് ആര്‍.എസ്.സും വിശ്വ ഹിന്ദു പരിഷത്തും (വി.എച്ച്.പി) നടത്തുന്നത്. അവര്‍ ഇതോടകം മത, രാഷ്ട്രീയ നേതാക്കളുമായി കൂടിക്കാഴ്ച നടത്തിക്കഴിഞ്ഞു. വിധി വരുന്നതുവരെ ഒന്നും മിണ്ടരുതെന്ന നിര്‍ദ്ദേശവും നല്‍കിയിട്ടുണ്ട്.</p>
      <p>ഇതു സംബന്ധിച്ച് കഴിഞ്ഞയാഴ്ച ആര്‍.എസ്.എസ് ഒരു പ്രസ്താവനയും പുറത്തിറക്കിയിരുന്നു. വിധി വന്നശേഷം ആ ദിവസം തന്നെ ആര്‍.എസ്.എസ് സര്‍സംഘചാലക് മോഹന്‍ ഭാഗവത് ആദ്യ പ്രസ്താവന പുറത്തിറങ്ങുമെന്ന് അടുത്ത വൃത്തങ്ങള്‍ പറഞ്ഞതായി പ്രിന്റ് റിപ്പോര്‍ട്ട് ചെയ്തു.</p>
      <p>അയോധ്യയില്‍ വെച്ച് ഇക്കാര്യത്തില്‍ ചര്‍ച്ച നടത്തുന്നതില്‍ നിന്ന് ടി.വി ചാനലുകളെ അയോധ്യാ ജില്ലാ ഭരണകൂടം വിലക്കിയിട്ടുമുണ്ട്.</p>
      <figure>
        <iframe src="https://www.youtube.com/embed/jIhSJN66mfo" width="500" height="281" data-service="Youtube" scrolling="no"/>
      </figure>
    </article>
  </body>
</html>