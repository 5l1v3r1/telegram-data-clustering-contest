<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739944"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T08:20:00+00:00"/>
    <meta property="og:title" content="ด.ต.อดีตฮีโร่!ยันปืนลั่น กระสุนถูกหัวแฟนสาววัย18สาหัส"/>
    <meta property="og:description" content="ด.ต.เมืองเชียงใหม่ อ้างปืนลั่นกระสุนเจาะหัวแฟนสาววัย 18 สาหัส หลังทะเลาะแย่งปืนกัน แพทย์ปั๊มหัวใจยื้อชีวิตหญิงสาวได้"/>
  </head>
  <body>
    <article>
      <h1>ด.ต.อดีตฮีโร่!ยันปืนลั่น กระสุนถูกหัวแฟนสาววัย18สาหัส</h1>
      <address>
        <time datetime="2019-11-04T08:20:00+00:00">04 Nov 2019, 08:20</time>
      </address>
      <p>
        <b>ด.ต.เมืองเชียงใหม่ อ้างปืนลั่นกระสุนเจาะหัวแฟนสาววัย 18 สาหัส หลังทะเลาะแย่งปืนกัน แพทย์ปั๊มหัวใจยื้อชีวิตหญิงสาวได้</b>
      </p>
      <p>เมื่อวันที่ 4 พ.ย. พ.ต.อ.วาชรัตน์ มูลวงษ์ ผกก.สภ.ช้างเผือก จ.เชียงใหม่ ได้รับแจ้งเหตุจาก รพ.มหาราชนครเชียงใหม่ ว่ามีคนเจ็บเป็นหญิงสาวเข้ามารับการรักษาที่ห้องไอซียู หลังจากโดนยิงเข้าที่ศีรษะจนสาหัส จึงรุดไปตรวจสอบ พบรถกระบะ 4 ประตูโตโยต้า วีโก้ สีบรอนซ์เงิน ทะเบียน กจ 4155 สกลนคร จอดอยู่ ตรงเบาะคนขับและประตูด้านในฝั่งคนขับมีรอยเลือดกระเซ็นไปทั่ว นอกจากนี้ยังเจอปลอกกระสุนปืนขนาด 11 มม.ตกหล่นอยู่ 1 ปลอก จึงเก็บไว้เป็นหลักฐาน<br/><br/>โดยผู้บาดเจ็บคือ น.ส.อาภัสรา มันทเล อายุ 18 ปี ถูกยิงเข้าที่ศีรษะเลือดอาบ อาการสาหัส มีรายงานว่าแพทย์ได้ปั๊มและยื้อชีวิตสุดความสามารถจนผู้บาดเจ็บกลับมามีสัญญาณชีพอีกครั้งหลังหยุดเต้นไปแล้วในตอนแรก แต่ยังต้องเฝ้าดูอาการใกล้ชิดตลอด 24 ชม. จากนั้นตำรวจได้คุมตัว ด.ต.คงศักดิ์ กองเงิน ผบ.หมู่(ป.) สภ.เมืองเชียงใหม่ อายุ 36 ปี ผู้ก่อเหตุซึ่งเป็นชุดปราบปรามยาเสพติดมาสอบปากคำที่โรงพัก</p>
      <figure>
        <img src="https://www.dailynews.co.th/admin/upload/20191104/news_lXIauCsMpt152113_533.jpg?v=201911041811?v=9930"/>
      </figure>
      <p>ด.ต.คงศักดิ์ สารภาพอ้างว่า ตอนที่ขับรถมากับแฟนอยู่นั้นก็มีปากเสียงกันมาในเรื่องหึงหวง และพอมาถึงจุดเกิดเหตุบริเวณริมถนนบ้านท่อ ต.ป่าตัน อ.เมือง เกิดทะเลาะกันแรงขึ้น จากนั้นก็มีการยื้อแย่งปืนกัน เป็นเหตุให้พลาดปืนลั่นใส่ศีรษะแฟนสาวแบบไม่ตั้งใจ พอตั้งสติได้ก้รีบขับพาแฟนสาวมาส่งที่ รพ.<br/><br/>สำหรับ ด.ต.คงศักดิ์ เป็นลูกชายของ พ.ต.ท.พัฒนา กองเงิน รอง ผกก.(สอบสวน) สภ.ทุ่งหัวช้าง จ.ลำพูน นอกจากนี้ยังเคยป็นดาบตำรวจฮีโร่ที่เคยเป็นข่าวเมื่อวันที่ 9 ก.ค.60 เมื่อเจ้าตัวและเพื่อนตำรวจนายสิบอีกนายได้เข้าไปช่วยเหลือผู้ป่วยหมดสติท่ามกลางสายฝน ที่ถนนสามล้าน ต.พระสิงห์ อ.เมืองเชียงใหม่ จากนั้นทาง บช.ภ.5 ได้มอบใบประกาศเกียรติคุณและรางวัลให้ พร้อมพิจารณาเลื่อนขั้น 2 ขั้นอีกด้วย.</p>
      <figure>
        <img src="https://www.dailynews.co.th/admin/upload/20191104/news_sQEAmchHyH152111_533.jpg?v=201911041811?v=5382"/>
      </figure>
    </article>
  </body>
</html>