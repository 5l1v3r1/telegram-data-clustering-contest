<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739946"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T08:19:00+00:00"/>
    <meta property="og:title" content="ทัพบอคเซียไทยสร้างชื่อกวาด 3 ทองชิงแชมป์โลก"/>
    <meta property="og:description" content="ทัพบอคเซียไทย สร้างชื่อกระหึ่มโลก กวาด 3 ทอง 2 ทองแดง ศึกบอคเซียชิงแชมป์โลก ที่โปรตุเกส ด้าน บิ๊กต่อย” ร้อยโท ณัยณพ ภิรมย์ภักดี ประมุขบอคเซียไทย พร้อมหนุนต่อเนื่องเพื่อเป้าหมายใหญ่ในพาราลิมปิกเกมส์ 2020"/>
  </head>
  <body>
    <article>
      <h1>ทัพบอคเซียไทยสร้างชื่อกวาด 3 ทองชิงแชมป์โลก</h1>
      <address>
        <time datetime="2019-11-04T08:19:00+00:00">04 Nov 2019, 08:19</time>
      </address>
      <slideshow>
        <figure>
          <img src="https://www.dailynews.co.th/admin/upload/20191104/news_rDDcRDpobx153050_533.jpg?v=20191104158"/>
        </figure>
        <figure>
          <img src="https://www.dailynews.co.th/admin/upload/20191104/news_oleWjHvXTr153049_533.jpg?v=20191104158"/>
        </figure>
        <figure>
          <img src="https://www.dailynews.co.th/admin/upload/20191104/news_tzQfJbWETt153049_533.jpg?v=20191104158"/>
        </figure>
      </slideshow>
      <p>
        <b>ทัพบอคเซียไทย สร้างชื่อกระหึ่มโลก กวาด 3 ทอง 2 ทองแดง ศึกบอคเซียชิงแชมป์โลก ที่โปรตุเกส ด้าน บิ๊กต่อย” ร้อยโท ณัยณพ ภิรมย์ภักดี ประมุขบอคเซียไทย พร้อมหนุนต่อเนื่องเพื่อเป้าหมายใหญ่ในพาราลิมปิกเกมส์ 2020</b>
      </p>
      <p>การแข่งขันกีฬาบอคเซียชิงแชมป์โลก รายการ “BISFed 2019 บอคเซียเวิลด์โอเพ่น” ที่ ประเทศโปรตุเกส ระหว่างวันที่ 30 ต.ค.- 3 พ.ย. ที่ผ่านมา ซึ่งสมาคมกีฬาคนพิการทางสมองแห่งประเทศไทย ภายใต้การบริหารของ “บิ๊กต่อย” ร้อยโท ณัยณพ ภิรมย์ภักดี นายกสมาคมฯ ได้ส่งทัพนักกีฬาบอคเซียทีมชาติไทย เดินทางไปเข้าร่วมแข่งขัน เพื่อเก็บคะแนนสะสมเพื่อชิงตั๋ว พาราลิมปิกเกมส์ 2020 ที่ประเทศญี่ปุ่น ภายใต้การสนับสนุนของ สิงห์ คอร์เปอเรชั่น และการกีฬาแห่งประเทศไทย โดยชิงชัยกับทัพนักกีฬาบอคเซียกว่า 300 คน จาก 25 ประเทศ ทั่วโลก <br/><br/>ผลการแข่งขันปรากฎว่า ทัพนักกีฬาบอคเซียทีมชาติไทยสามารถทำผลยอดเยี่ยมกวาดเหรียญรางวัลมาครองได้ถึง 3 เหรียญทอง  2 เหรียญทองแดง โดย 3 เหรียญทอง จาก วัชรพล วงษา ในประเภทบุคคลบีซี 1, พรโชค ลาภเย็น ในประเภทบุคคลบีซี 4 และ ประเภททีมบุคคลบีซี 1-2 ที่ประกอบด้วย วิษณุ ฮวดประดิษฐ์ สุบิน ทิพมะณี ณัฐวุฒิ ดีมาก วัชรพล วงษา และ วรวุฒิ แสงอำภา ส่วน 2 เหรียญทองแดง ได้จาก วิษณุ ฮวดประดิษฐ์ ในประเภทบุคคลบีซี 1 และ วรวุฒิ แสงอำภา ในประเภทบุคคลบีซี 2 <br/><br/>“บิ๊กต่อย” ร้อยโท ณัยณพ ภิรมย์ภักดี นายกสมาคมกีฬาคนพิการแห่งประเทศไทย เปิดเผยว่า ก่อนอื่นต้องขอแสดงความยินดีกับนักกีฬาและสตาฟฟ์โค้ชบอคเซียทีมชาติไทยกับความสำเร็จใจครั้งนี้ ส่วนเป้าหมายต่อไปนั้นแน่นอนว่าความหวังหลักของเราอยู่ในการแข่งขันพาราลิมปิกเกมส์ 2020 ในปีหน้า ทำให้เรายิ่งต้องทำงานกันให้หนักมากขึ้น เพื่อรักษามาตราฐานของตนเอง ร่วมถึงการพัฒนาเดินหน้เตรียมความพร้อมเพื่อทำให้พวกเราพร้อมสำหรับพาราลิมปิกเกมส์ 2020 ต่อ ซึ่งสมาคมฯ และตนในฐานะนายกสมาคมฯ พร้อมสนับสนุนนักกีฬาทุกคนอย่างเต็มที่.</p>
      <figure>
        <img src="https://www.dailynews.co.th/admin/upload/20191104/news_oleWjHvXTr153049_533.jpg?v=20191104158?v=4441"/>
      </figure>
      <figure>
        <img src="https://www.dailynews.co.th/admin/upload/20191104/news_tzQfJbWETt153049_533.jpg?v=20191104158?v=6373"/>
      </figure>
    </article>
  </body>
</html>