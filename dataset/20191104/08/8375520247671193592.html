<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/omelyan/yajec-ne-bulo-ale-zustrili-fayno-yak-zelenskiy-v-ternopil-jizdiv-637468.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T08:07:22+00:00"/>
    <meta property="og:title" content="Яєць не було, але зустріли файно. Як Зеленський в Тернопіль їздив"/>
    <meta property="og:description" content="Не шукайте зуб мудрості, особливо, якщо його ніколи не було"/>
  </head>
  <body>
    <article>
      <h1>Яєць не було, але зустріли файно. Як Зеленський в Тернопіль їздив</h1>
      <address><time datetime="2019-11-04T08:07:22+00:00">04 Nov 2019, 08:07</time> by <a rel="author">Володимир Омелян</a></address>
      <h4>Не шукайте зуб мудрості, особливо, якщо його ніколи не було</h4>
      <p>Так що ж було у Тернополі?</p>
      <p>Щойно переглянув офіційне годинне епічне відео наради за участю Президента України і представлення нового очільника області громаді області.</p>
      <p>Якщо Зеленський показав еліті майстер-клас, як треба проводити вибори і перемагати на них, то всі його публічні виступи і наради - це майстер-класи, як НЕ можна проводити наради і керувати державою. Взагалі слухати Вас перестануть...</p>
      <p>Було цікаво спостерігати, як новий очільник області дякував «за високу довіру та аванс» і запевнював в особистій відданості та налаштованості на результат стандартними совковими штампами. Від цього пересмикнуло самого Зеленського, а тернопільчани відверто усміхалися. В цьому краї совків здавна не люблять.</p>
      <p>Далі - дискусія. Стандартно, перше питання і найгостріша полеміка - дороги. Якби Зеленському готували матеріали, а він їх читав, то питання і відповіді могли б бути зовсім іншими. Зеленський, наприклад, знав би, що у 2018 році область отримала рекордне фінансування на 1,6 млрд грн (з них на завершення нового транспортного коридору GO Highway - понад 1,1 млрд грн). У цьому році фінансування склало близько 500 млн грн.</p>
      <p>Які дороги і скільки відремонтовано - про це теж є детальні звіти.</p>
      <p>Тернопільчанам, безумовно, було дуже цікаво почути, що Зеленський удвох з Гончаруком за три місяці збудували 130 км зі 200 км між Запоріжжям і Маріуполем. Щоправда, ті, які знаються на дорожньому будівництві, прекрасно знають, що якби не було Дорожнього Фонду, належного фінансування, проведених тендерів, готових до робіт компаній, то Зеленський і Гончарук, навіть разом із усією студією 95 Кварталу, чайником і віником ремонтували би Н-08 ще років з 10 і після власної відставки, яка вже не за горами.</p>
      <p>Ще раз нагадаю, у період 2016-19 рр ми відбудували понад 10 000 км, з них лише у 2018 р - близько 4 000 км.</p>
      <p>По автошляху Н-08 у 2016-18 рр ми підготували всю відсутню документацію, провели тендери, збудували 70 км. На 2019 виділили 1,6 млрд грн, відбудували ще 80 км. І лише завдяки додатково виділеним влітку більше 1 млрд грн вдалося достроково добудувати решту 50 км, який будували приватні компанії в рамках проведених нами тендерів.<br/>Безумовно, відремонтовані нами дороги ще можна буде не раз відкривати. Але люди прекрасно знають, коли вони почали їздити нормально щодня. А для Зеленського, який прилетить туди вперше літерним рейсом - це, безумовно, новина.</p>
      <p>Зеленський останні два тижні розповідає, що за 3 місяці збудував 130 км. В Україні - 169 000 км доріг. За три місяці відремонтовано 130 км, 0,076%?</p>
      <p>Як добре, що Дорожній Фонд працює окремо від його логіки і розуміння. Бо інакше дороги би латалися «чортами» і занепали ще більше.</p>
      <p>Зеленському вкотре на зустрічі нагадали: в Україні близько 30% пального продається без сплати акцизів, в чорну!</p>
      <p>Переведемо це в абсолютні цифри: на 2020 в Дорожній Фонд підуть 100% акцизу з пального, що орієнтовно повинно скласти 75 млрд грн. 30% чорного ринку - це ще близько 22 млрд грн, які додатково могли б піти на ремонт доріг у 2020 і тоді Дорожній Фонд складе майже 100 млрд грн.<br/>Але цього не буде, бо Зеленського влаштовує існуюча ситуація, коли є легальні і чорні імпортери. Щонайменше, він про неї знає чудово вже декілька місяців. І нічого не змінив! Достатньо було просто набрати Баканова...</p>
      <p>Щодо Укрспирту. Знову дуже багато гарних слів. Щирих здивувань (взагалі-то, для Зеленського будь-яка новина - як вперше).</p>
      <p>Є факт: Україна може отримати потужну галузь, яка сплачуватиме в бюджет додатково більше 10 млрд грн. Зараз - декілька десятків млн офіційних платежів з мільярдами в тіні. Всі знову стурбовано цокають язиками, сподіваючись, що бізнес-концепція одного горілчаного короля спрацює. А якщо ні? А свого розуму немає? Зробити правильно не для когось - а для держави?!</p>
      <p>А загалом, поїздкою гаранта в Тернопіль задоволений.</p>
      <p>Яєць не було, але зустріли і вітали файно, по тернопільськи.</p>
      <p>Як резюме: не шукайте зуб мудрості, особливо, якщо його ніколи не було.</p>
      <footer>Джерело: <a href="https://www.facebook.com/volodymyr.omelyan?fref=nf">блог Володимира Омеляна</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/vinnytsia/news/na-vinnichchini-vidkrili-tenderi-na-remont-dorig-637439.html"/>
      </related>
    </article>
  </body>
</html>