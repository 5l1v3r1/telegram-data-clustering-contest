<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425093/gia-biasmo-prokeitai-na-dikastei-shmera-35xronos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T08:08:09+00:00"/>
    <meta property="og:title" content="Για βιασμό πρόκειται να δικαστεί σήμερα 35χρονος"/>
    <meta property="og:description" content="Στο εδώλιο του Μικτού Ορκωτού Δικαστηρίου Ρόδου θα καθίσει αύριο 35χρονος ο οποίος συνελήφθη πριν από επτά χρόνια, μετά από καταγγελία για βιασμό που έγινε σε βάρος του από 19χρονη – τότε- κάτοικο Ρόδου."/>
  </head>
  <body>
    <article>
      <h1>Για βιασμό πρόκειται να δικαστεί σήμερα 35χρονος</h1>
      <address>
        <time datetime="2019-11-04T08:08:09+00:00">04 Nov 2019, 08:08</time>
      </address>
      <p>
        <b>Στο εδώλιο του Μικτού Ορκωτού Δικαστηρίου Ρόδου θα καθίσει αύριο 35χρονος ο οποίος συνελήφθη πριν από επτά χρόνια, μετά από καταγγελία για βιασμό που έγινε σε βάρος του από 19χρονη – τότε- κάτοικο Ρόδου.</b>
      </p>
      <p>Ο 35χρονος που αρνείται από την πρώτη στιγμή τα όσα του καταλογίζονται, παραπέμφθηκε σε δίκη με βούλευμα του Συμβουλίου Πλημμελειοδικών Ρόδου και η υπόθεσή του προσδιορίστηκε να εκδικαστεί από το Μικτό Ορκωτό Δικαστήριο Ρόδου στις 4 Νοεμβρίου.</p>
      <p>Η υπόθεση πήρε το δρόμο της δικαιοσύνης όταν το βράδυ της 16ης Οκτωβρίου 2012 η – τότε- 19χρονη εμφανίστηκε στην Υποδιεύθυνση Ασφαλείας Ρόδου και κατήγγειλε το περιστατικό, το οποίο σύμφωνα με την ίδια σημειώθηκε το πρωί της Δευτέρας 15 Οκτωβρίου.</p>
      <p>Ειδικότερα, στο πλαίσιο διερεύνησης σχετικής καταγγελίας, διαπιστώθηκε ότι στις 15-10-2012 πρώτες πρωινές ώρες στην πόλη της Ρόδου, ο 35χρονος (τότε ήταν 28 ετών) αφού μετέφερε τη 19χρονη στην οικία της, στη συνέχεια εκμεταλλευόμενος την κατάσταση μέθης στην οποία βρισκόταν λόγω κατανάλωσης ποτών κατά τη διάρκεια νυχτερινής διασκέδασης, ήρθε σε σεξουαλική επαφή μαζί της.</p>
      <p>Μετά την καταγγελία, οι αστυνομικοί αναζήτησαν τον 35χρονο, ο οποίος συνελήφθη και προσήχθη ενώπιον της αρμόδιας Αντεισαγγελέως η οποία άσκησε σε βάρος του ποινική δίωξη σε βαθμό κακουργήματος για βιασμό, και τον παρέπεμψε στον ανακριτή για να απολογηθεί.</p>
      <p><b>«Δεν ήταν μεθυσμένη»</b><br/>Ο 35χρονος ενώπιον εισαγγελέα και ανακριτή όχι μόνο αρνήθηκε την κατηγορία που έχει ασκηθεί σε βάρος του, αλλά προσκόμισε και στοιχεία (οπτικοακουστικό υλικό) που αποδεικνύουν πως η ίδια η 19χρονη ζήτησε να την ακολουθήσει μετά το τέλος της εργασίας του, αλλά και πως η κατάστασή της δεν ήταν υπό την επήρεια οινοπνεύματος, όπως η ίδια έχει καταγγείλει.</p>
      <p>Σύμφωνα με πληροφορίες, ο 35χρονος εξιστορώντας τα γεγονότα είπε στον ανακριτή πως η 19χρονη εμφανίστηκε μαζί με μία φίλη της περίπου στις 2 τα ξημερώματα στο κατάστημα υγειονομικού ενδιαφέροντος όπου εργάζεται και κάθισαν στο πόστο όπου ο ίδιος είναι υπεύθυνος. Η νεαρή κοπέλα άρχισε να συζητά μαζί του, όντας ιδιαίτερα διαχυτική, ενώ παράλληλα τον φλέρταρε.</p>
      <p>Στη συνέχεια και αφού ο 35χρονος άλλαξε πόστο, στο οποίο και τον ακολούθησαν οι δύο κοπέλες, η 19χρονη του είπε πως η φίλης της έπρεπε να φύγει και τον ρώτησε αν εκείνος μπορούσε να την επιστρέψει σπίτι της. Σύμφωνα με τα όσα δήλωσε στον ανακριτή, ο 35χρονος απάντησε ότι θα μπορούσε να κάνει κάτι τέτοιο, όταν όμως θα τελείωνε από τη δουλειά του. Τότε εκείνη του είπε ότι δεν είχε κανένα πρόβλημα να τον περιμένει έως ότου τελειώσει τη δουλειά του για να φύγουνε μαζί.</p>
      <p>Πράγματι περίπου στις 6 το πρωί της Δευτέρας 15 Οκτωβρίου 2012, ο 35χρονος είπε ότι επιβιβάστηκαν στο αυτοκίνητό του με τη 19χρονη, η οποία όχι μόνο του επέδειξε το δρόμο για το σπίτι της, αλλά σε όλη τη διαδρομή ήταν πολύ διαχυτική και του έλεγε πόσο της άρεσε. Η ίδια όταν έφθασαν σπίτι της του ζήτησε να ανέβει επάνω, λέγοντας του ωστόσο ότι θα έπρεπε να είναι ιδιαίτερα προσεκτικοί διότι η μητέρα της διαμένει στον επάνω όροφο και υπάρχει και επικοινωνία μεταξύ των δύο διαμερισμάτων.</p>
      <p>Ο 35χρονος παραδέχτηκε ότι όταν μπήκε στο σπίτι της 19χρονης, εκείνη σε απολύτως νηφάλια κατάσταση έκανε έρωτα μαζί του, ενώ παράλληλα του είπε πως της αρέσει πάρα πολύ και πως σκόπευε να χωρίσει με το φίλο της, εάν εκείνος ήθελε να συνάψουν σχέση. Λίγη ώρα αργότερα ο 35χρονος επέστρεψε σπίτι του, ενώ μιάμιση ημέρα μετά ακολούθησε η καταγγελία από την πλευρά της 19χρονης στην αστυνομία!</p>
      <p>Ο ίδιος στην απολογία του αντικρούει όλα όσα κατέθεσε η 19χρονη με στοιχεία, και τονίζει πως «δεν είναι δυνατόν να επιθυμούσε να συνευρεθεί ερωτικά με τη δήθεν παθούσα χωρίς τη θέλησή της, και να το έκανε αυτό μέσα στο σπίτι της, το οποίο μάλιστα του υπέδειξε η ίδια, αφού εκείνος δεν το γνώριζε, ενώ μάλιστα στον πάνω όροφο βρίσκονταν και η μητέρα της, η οποία κοιμόταν»!</p>
      <p>Ο ίδιος αναφέρθηκε και στο αποτέλεσμα της ιατρικής πραγματογνωμοσύνης από την οποία δεν προκύπτουν στοιχεία επιβαρυντικά για αυτόν.</p>
      <p>Τελικά με σύμφωνη γνώμη και του Εισαγγελέα Πλημμελειοδικών Ρόδου ο 35χρονος είχε αφεθεί ελεύθερος με τους περιοριστικούς όρους της απαγόρευσης εξόδου από τη χώρα, της εμφάνισής του μία φορά το μήνα στο αστυνομικό τμήμα της περιοχής του και της απαγόρευσης συναναστροφής με τη 19χρονη.</p>
      <p>Συνήγορος υπεράσπισης στην υπόθεση είναι ο κ. Άκης Δημητριάδης.</p>
    </article>
  </body>
</html>