<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/GERB-pecheli-v-11-ot-18-obshtini-v-Plovdivsko-910967"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T08:59:00+00:00"/>
    <meta property="og:title" content="ГЕРБ печели в 11 от 18 общини в Пловдивско"/>
    <meta property="og:description" content="11 от общо 18 общини в Пловдивска област ще имат кметове от ГЕРБ. На първи тур бяха избрани управниц..."/>
  </head>
  <body>
    <article>
      <h1>ГЕРБ печели в 11 от 18 общини в Пловдивско</h1>
      <address>
        <time datetime="2019-11-04T08:59:00+00:00">04 Nov 2019, 08:59</time>
      </address>
      <p>11 от общо 18 общини в Пловдивска област ще имат кметове от ГЕРБ. На първи тур бяха избрани управниците на "Марица", Стамболийски, Карлово и Раковски - <a href="https://www.plovdiv24.bg/novini/persons/4500.html">Димитър Иванов</a>, <a href="https://www.plovdiv24.bg/novini/persons/5224.html">Георги Мараджиев</a>, д-р <a href="https://www.plovdiv24.bg/novini/persons/4517.html">Емил Кабаиванов</a> и Павел Гуджеров, всички от ГЕРБ.</p>
      <p>Адвокатът Павел Михайлов от БСП поема управлението на "Родопи". Той получи на балотажа 51, 64%. Досегашният кмет <a href="https://www.plovdiv24.bg/novini/persons/4505.html">Пламен Спасов</a> от ГЕРБ взе 43, 22%.</p>
      <p>Победи на балотажите извоюваха кандидатите на ГЕРБ в Пловдив, Перущица, Асеновград, Съединение, Хисар, Куклен, Брезово.</p>
      <p>В Перущица досегашният кмет Ради Минчев от "Демократична България - обединение (Да България, ДСБ, зелено движение) получи 41, 68% и загуби.</p>
      <p>Мария Вълканова от ГЕРБ взе 56, 59%. В Асеновград д-р <a href="https://www.plovdiv24.bg/novini/persons/3410.html">Христо Грудев</a> от ГЕРБ спечели втория тур с 54, 91% срещу 42, 65 % на д-р Емил Караиванов от БСП.</p>
      <p>В Съединение досегашният кмет Атанас Балкански от ГЕРБ започва нов мандат, след като получи 54, 32%. Опонентът му Георги Руменов от местната коалиция Обединен блок на труд е бил подкрепен от 43, 52% от избирателите.</p>
      <p>Инж. Пенка Ганева от ГЕРБ сяда в кметския стол в Хисар. Тя извоюва 50, 79%. Съперничката й Ива Вълчева от БСП е с 47, 41%.</p>
      <p>Безапелационна е победата на <a href="https://www.plovdiv24.bg/novini/persons/5217.html">Мария Белчева</a> от ГЕРБ в Куклен. За нея са гласували 65, 46%, а за конкурентката й Тефика Реджебова от ДПС - 32, 45%.</p>
      <p>Червената крепост Брезово вече е на ГЕРБ. Там победи Христо Енков с 61, 23%. Калин Калапанков от БСП е получил 37, 18%.</p>
      <p>От двата тура социалистите имат трима общински кметове - в Садово, "Родопи" и Първомай. Отличникът е Димитър Здравков от БСП, който още на първи тур си спечели трети мандат в Садово.</p>
      <p>Изненадата е балотажът в Първомай, където Николай Митков от БСП надви дългогодишния управник Ангел Папазов от Социалдемократическата партия. За Митков са гласували 55, 65% срещу 41, 62% за Папазов.</p>
      <p>В 3 общини от Пловдивска област кметовете не са нито от ГЕРБ, нито от БСП. В Лъки ще продължи да управлява Валентин Симеонов от ДПС. За да спечели още на първи тур, не му достигнаха само 15%. На балотажа взе 59, 70%.</p>
      <p>В Калояново нов мандат си спечели Георги Георгиев от местна коалиция СДС (ПП БДЦ).</p>
      <p>Сопотчани преизбраха Деян Дойнов. На изборите той се яви от местна коалиция Воля (ЗС Александър Стамболийски). По време на кметуването му настъпи разрив между него и БСП и социалистите снеха доверие от него. Това обаче явно не му е попречило отново да победи.</p>
    </article>
  </body>
</html>