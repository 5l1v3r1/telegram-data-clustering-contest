<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/politie-verschiet-zelf-van-vele-moorden-en-diefstallen/"/>
    <meta property="og:site_name" content="SCEPTR"/>
    <meta property="article:published_time" content="2019-11-04T08:14:51+00:00"/>
    <meta property="og:title" content="Politie verschiet zelf van vele moorden en diefstallen"/>
    <meta property="og:description" content="België scoort zeer hoog binnen de EU qua diefstallen (nummer 1) en moord (nummer 5). De Belgische politie schrikt zelf."/>
  </head>
  <body>
    <article>
      <h1>Politie verschiet zelf van vele moorden en diefstallen</h1>
      <address><time datetime="2019-11-04T08:14:51+00:00">04 Nov 2019, 08:14</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>België mag dan matig tot slecht scoren op vlak van economische groei, inflatie en jobcreatie binnen de EU, maar op vlak van misdaad scheert België hoge toppen, zo blijkt uit de nieuwste Eurostat-cijfers. De nieuwe data doen zelfs de federale politie <i>“even schrikken”,</i> klinkt het in <a href="https://m.nieuwsblad.be/cnt/dmf20191103_04698028">Het Nieuwsblad</a>. <i>“We gaan dit onderzoeken.”</i></b>
      </p>
      <p>De nieuwste misdaadstatistieken van Eurostat, bevoegd voor statistiek-data over de 28 EU-lidstaten, tonen geen mooi plaatje voor België. Qua moord en diefstal scoren we slechter dan Frankrijk en Spanje en ver voor Nederland. Let wel, dit is de formeel geregistreerde misdaad. In werkelijkheid is de prevalentie van misdrijven nog hoger. </p>
      <h3>“We gaan uitzoeken hoe de vork aan de steel zit”</h3>
      <p>In de rubriek ‘diefstallen’ staat België op kop, met 167 aangiftes op 100.000 inwoners. Dat is een pak meer meer dan nummer 2 Frankrijk, met 155 aangiftes van diefstal op 100.000, en Spanje met 144 aangiftes. Nederland staat op 10 met amper 47 aangiftes per 100.000 inwoners. De ranglijst wordt afgesloten door Visegrád-landen<b> </b>Hongarije en Slovakije, elk met amper negen aangiftes.</p>
      <p>Voor moord staat ons land op de vijfde plaats, met 1,8 moorden per 100.000 inwoners. De ranglijst wordt aangevoerd door Letland (6 moorden), voor Litouwen (4), Estland (2,2) en Malta (2). Laatst is Luxemburg met 0,3 moorden per 100.000 inwoners. De cijfers dateren wel van 2017.</p>
      <p>Dat ons land effectief het onveiligste land van Europa is, wil de federale politie zeker niet gezegd hebben. <i>“We gaan uitzoeken hoe de vork aan de steel zit”</i>, zegt een woordvoerster <a href="https://m.nieuwsblad.be/cnt/dmf20191103_04698028">in Het Nieuwsblad.</a> <i>“Het kan bijvoorbeeld dat er in ons land een grotere aangiftebereidheid is dan in de andere EU-landen. Of dat België in de categorie ‘diefstallen’ zaken onderbrengt die in andere landen een ander etiket krijgen.” </i>De politie laat tevens weten dat in de eigen cijfers ‘diefstal en afpersing’ in dalende lijn is.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/10/parachutemoord-els-clottemans-wil-nu-al-gevangenis-verlaten/"/>
        <a href="https://sceptr.net/2019/10/tunesier-hakt-met-bijl-zijn-vrouw-in-stukken-op-straat-in-duitsland/"/>
        <a href="https://sceptr.net/2019/10/alweer-plofkraak-ditmaal-in-essen/"/>
      </related>
    </article>
  </body>
</html>