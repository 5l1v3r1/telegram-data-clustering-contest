<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/brukte-pepperspray-mot-beruset-passasjer/71779838"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T08:40:35+00:00"/>
    <meta property="og:title" content="Brukte pepperspray mot beruset passasjer"/>
    <meta property="og:description" content="En mann er pågrepet av politiet etter at han skal ha presset seg forbi gaten på Gardermoen, tatt seg ut på rullebannen og deretter inn på et passasjerfly."/>
  </head>
  <body>
    <article>
      <h1>Brukte pepperspray mot beruset passasjer</h1>
      <h2>En mann er pågrepet av politiet etter at han skal ha presset seg forbi gaten på Gardermoen, tatt seg ut på rullebannen og deretter inn på et passasjerfly.</h2>
      <address><time datetime="2019-11-04T08:40:35+00:00">04 Nov 2019, 08:40</time> by <a rel="author">Amanda Nordhagen Walnum</a></address>
      <ul>
        <li>
          <i>Har du tips, bilder eller video? Ta kontakt med Dagbladet på 240 00 000 eller send e-post til 2400@db.no</i>
        </li>
      </ul>
      <p>Litt over klokka 8.30 mandag morgen fikk politiet melding om en hendelse på Gardermoen. En mann presset seg forbi gaten på flyplassen, tok seg ut på rullebanen og deretter inn i et passasjerfly fra Air Baltic.</p>
      <p>På Twitter beskriver politiet mannen som «full og aggressiv.»</p>
      <p>Operasjonsleder Ronny Samuelsen sier til Dagbladet at vedkommende skal være fra Latvia. Ifølge politiet kan det virke som at mannen hadde billett, men at han ble nektet adgang.</p>
      <p>
        <i>- Ble han opplevd som truende?</i>
      </p>
      <p>
        <b>- Ja, han presset seg forbi og kom seg over taxebanen og til flyet. Det er der hvor du kjører buss til flyet, forklarer operasjonslederen.</b>
      </p>
      <p>Mannen skal ha nektet å forlate det aktuelle flyet da politiet kom. De så seg nødt til å bruke pepperspray mot mannen for å få kontroll på ham, forklarer Samuelsen.</p>
      <p><a href="https://www.vg.no/nyheter/innenriks/i/BRe68G/rabiat-mann-tok-seg-inn-paa-fly?utm_source=vgfront&amp;utm_content=row-1">VG </a>har publisert bilder fra stedet som viser at mannen bæres ut av flyet i horisontal stilling av fire politifolk.</p>
      <p>Det aktuelle flyet måtte evakueres for passasjerer, som ble kjørt tilbake til terminalen, og rengjøres. Mannen endte på legevakten, og deretter i arresten. En jurist skal nå vurdere hvilke reaksjoner han kan vente seg.</p>
      <p>- Det vil jo bli en del anmeldelser for dette, antar Samuelsen.</p>
      <p>
        <b>Politiet har ikke fått melding om at noen har blitt skadet i forbindelse med hendelsen.</b>
      </p>
      <p>Flyet fra Air Baltic kom seg etter hvert av gårde mot Riga. Kommunikasjonssjef i Avinor, Kristian Løksa, forteller at han er kjent med hendelsen, men henviser til politiet for ytterligere kommentarer.</p>
      <p>- Men hendelsen får ikke konsekvenser for den øvrige trafikken på flyplassen, sier Løksa til Dagbladet.</p>
    </article>
  </body>
</html>