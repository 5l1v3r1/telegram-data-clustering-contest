<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/satoransky-utocil-na-double-double-ale-chicago-podlehlo-indiane/1816855?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T08:29:00+00:00"/>
    <meta property="og:title" content="Satoranský útočil na double double, ale Chicago podlehlo Indianě"/>
    <meta property="og:description" content="New York - Basketbalista Tomáš Satoranský odehrál v NBA proti Indianě nejlepší zápas za Chicago, zaznamenal devět bodů a devět asistencí, ale prohru 95:108 neodvrátil. Bulls utrpěli v sedmém utkání v sezoně pátou porážku, Pacers po úvodních třech nezdarech uspěli potřetí za sebou."/>
  </head>
  <body>
    <article>
      <h1>Satoranský útočil na double double, ale Chicago podlehlo Indianě</h1>
      <address><time datetime="2019-11-04T08:29:00+00:00">04 Nov 2019, 08:29</time> by <a rel="author" href="http://www.ctk.cz/" target="_blank">ČTK</a></address>
      <p>New York - Basketbalista Tomáš Satoranský odehrál v NBA proti Indianě nejlepší zápas za Chicago, zaznamenal devět bodů a devět asistencí, ale prohru 95:108 neodvrátil. Bulls utrpěli v sedmém utkání v sezoně pátou porážku, Pacers po úvodních třech nezdarech uspěli potřetí za sebou.</p>
      <slideshow>
        <figure>
          <img src="https://i3.cn.cz/6/1572769626_P201911030195801.jpg"/>
        </figure>
        <figure>
          <img src="https://i3.cn.cz/6/1572682567_P201911020166201.jpg"/>
        </figure>
        <figure>
          <img src="https://i3.cn.cz/6/1572423955_P201910300301101.jpg"/>
        </figure>
        <figure>
          <img src="https://i3.cn.cz/6/1571983555_008.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3360">Fotogalerie: Basketbalová NBA 2019/20</a>
        </figcaption>
      </slideshow>
      <p>Satoranský útočil na ceněný double double. Devět bodů už v této sezoně jednou nastřílel (proti Memphisu), devět finálních přihrávek znamená jeho nové maximum v dresu Chicaga. Celkem strávil český rozehrávač na hřišti téměř 27 minut a trefil čtyři z šesti střel z pole včetně jedné ze tří trojek. Připsal si také čtyři doskoky, ale i čtyři ztráty.</p>
      <p>Bulls na Pacers nestačili, ačkoli domácí postrádali kromě dlouhodobě zraněného Victora Oladipa také obě podkošové opory Domantase Sabonise a Mylese Turnera. V utkání prohrávali až o 16 bodů. "Nejsme tým, který by byl často favoritem," řekl trenér Chicaga Jim Boylen. "Musíme se ale naučit, že ať už jím jsme, nebo ne, je třeba pořád pracovat naplno."</p>
      <p>Nejlepším střelcem vítězů byl TJ Warren s 26 body. Na straně Bulls dal 21 bodů Zach LaVine a za 93 zápasů v dresu Chicaga jich nastřádal už 2020. Méně startů potřebovali k pokoření mety 2000 bodů v historii klubu pouze legendární Michael Jordan (73) a nejužitečnější hráč ligy z roku 2011 Derrick Rose (86).</p>
      <p>Slušný vstup do sezony znovu potvrdili basketbalisté Dallasu, kteří Clevelandu na jeho palubovce nedali šanci a zvítězili 131:111. Texaský celek táhl za výhrou Luka Dončič, jenž zaznamenal druhý triple double za sebou, tentokrát za 29 bodů, 14 doskoků a 15 asistencí.</p>
      <p>Dvacetiletý Slovinec je prvním hráčem v historii NBA, který nastřádal alespoň 29 bodů, 15 asistencí a 13 doskoků ve dvou zápasech za sebou. Je také nejmladším basketbalistou, který kdy zaznamenal dva triple doubly s 25 body za sebou.</p>
      <p>"Chci hrát dobře v každém zápase, protože basket je pro mě velká zábava. To se povedlo i dnes," řekl Dončič, nejlepší nováček minulého ročníku. Jeho 11 triple doublů před dovršením 21. narozenin je rovněž rekordem ligy - Magic Johnson měl ve stejném věku na kontě o čtyři méně.</p>
      <p>Druhý triple double po sobě si připsal také LeBron James, jenž pomohl 21 body, 11 doskoky a 13 asistencemi k výhře Los Angeles Lakers 103:96 v San Antoniu. Hosté vybojovali pátou výhru v řadě a vedou Západní konferenci. Podruhé za sebou naopak prohrál Houston, který v Miami podlehl 100:129. James Harden nastřílel 29 bodů, vítěze táhl s 23 body Duncan Robinson.</p>
      <p>Další spolufavorité Západní konference Los Angeles Clippers porazili Utah 105:94. Domácí se mohli spolehnout na Kawhiho Leonarda, autora 30 bodů, hostům nestačilo 36 bodů Donovana Mitchella.</p>
      <h3>Výsledky NBA:</h3>
      <p>Cleveland - Dallas 111:131, Indiana - Chicago 108:95 (za hosty <b>Satoranský</b> 9 bodů, 9 asistencí, 4 doskoky), LA Clippers - Utah 105:94, Miami - Houston 129:100, New York - Sacramento 92:113, San Antonio - LA Lakers 96:103.</p>
      <h3>Tabulka:</h3>
      <h4>Východní konference:</h4>
      <h4>Atlantická divize:</h4>
      <ul>
        <li>1. | Philadelphia | 5 | 5 | 0 | 100</li>
        <li>2. | Boston | 5 | 4 | 1 | 80,0</li>
        <li>3. | Toronto | 6 | 4 | 2 | 66,7</li>
        <li>4. | Brooklyn | 6 | 2 | 4 | 33,3</li>
        <li>5. | New York | 7 | 1 | 6 | 14,3</li>
      </ul>
      <h4>Centrální divize:</h4>
      <ul>
        <li>1. | Milwaukee | 6 | 4 | 2 | 66,7</li>
        <li>2. | Indiana | 6 | 3 | 3 | 50,0</li>
        <li>3. | Detroit | 7 | 3 | 4 | 42,9</li>
        <li>4. | Cleveland | 6 | 2 | 4 | 33,3</li>
        <li>5. | Chicago | 7 | 2 | 5 | 28,6</li>
      </ul>
      <h4>Jihovýchodní divize:</h4>
      <ul>
        <li>1. | Miami | 6 | 5 | 1 | 83,3</li>
        <li>2. | Charlotte | 6 | 3 | 3 | 50,0</li>
        <li>3. | Atlanta | 5 | 2 | 3 | 40,0</li>
        <li>4. | Orlando | 6 | 2 | 4 | 33,3</li>
        <li>5. | Washington | 5 | 1 | 4 | 20,0</li>
      </ul>
      <h4>Západní konference:</h4>
      <h4>Jihozápadní divize:</h4>
      <ul>
        <li>1. | Dallas | 6 | 4 | 2 | 66,7</li>
        <li>| San Antonio | 6 | 4 | 2 | 66,7</li>
        <li>3. | Houston | 6 | 3 | 3 | 50,0</li>
        <li>4. | Memphis | 5 | 1 | 4 | 20,0</li>
        <li>5. | New Orleans | 6 | 1 | 5 | 16,7</li>
      </ul>
      <h4>Severozápadní divize:</h4>
      <ul>
        <li>1. | Minnesota | 5 | 4 | 1 | 80,0</li>
        <li>2. | Denver | 6 | 4 | 2 | 66,7</li>
        <li>3. | Utah | 7 | 4 | 3 | 57,1</li>
        <li>4. | Portland | 6 | 3 | 3 | 50,0</li>
        <li>5. | Oklahoma City | 6 | 2 | 4 | 33,3</li>
      </ul>
      <h4>Pacificiká divize:</h4>
      <ul>
        <li>1. | LA Lakers | 6 | 5 | 1 | 83,3</li>
        <li>2. | LA Clippers | 7 | 5 | 2 | 71,4</li>
        <li>3. | Phoenix | 6 | 4 | 2 | 66,7</li>
        <li>4. | Sacramento | 7 | 2 | 5 | 28,6</li>
        <li>5. | Golden State | 6 | 1 | 5 | 16,7</li>
      </ul>
    </article>
  </body>
</html>