<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ypgpkknin-silah-depolarinda-abdnin-havan-toplari-bulundu-214049h.htm"/>
    <meta property="og:site_name" content="OLAY"/>
    <meta property="article:published_time" content="2019-11-04T08:18:38+00:00"/>
    <meta property="og:title" content="YPG/PKK'nın silah depolarında ABD'nin havan topları bulundu"/>
    <meta property="og:description" content="AA, Barış Pınarı Harekatı'nda YPG/PKK'dan ele geçirilen silah deposunda, ABD'ye ait havan toplarını görüntüledi."/>
  </head>
  <body>
    <article>
      <h1>YPG/PKK'nın silah depolarında ABD'nin havan topları bulundu</h1>
      <h2>AA, Barış Pınarı Harekatı'nda YPG/PKK'dan ele geçirilen silah deposunda, ABD'ye ait havan toplarını görüntüledi.</h2>
      <address>
        <time datetime="2019-11-04T08:18:38+00:00">04 Nov 2019, 08:18</time>
      </address>
      <p>Barış Pınarı Harekatı'nda teröristlerden kurtarılan Rasulayn ilçesinde ortaya çıkartılan YPG/PKK'ya ait büyük silah deposunda ABD'nin havan topları da bulundu.</p>
      <p>Şanlıurfa'nın Ceylanpınar ilçesinin karşısındaki Rasulayn ilçesinde Türk Silahlı Kuvvetleri (TSK) ve Suriye Milli Ordusu'nun (SMO) arama tarama faaliyetleri devam ediyor.</p>
      <p>Güvenlik çalışmalarında SMO unsurları, teröristlere ait büyük bir silah deposunu daha ortaya çıkardı.</p>
      <p>AA'nın görüntülediği depoda, üzerinde İngilizce yazılarla teknik bilgilerin bulunduğu çok sayıda sandık yer alıyor.</p>
      <p>ABD malı olduğu tespit edilen 60 kadar mühimmat sandığının her birinde, ikişer adet havan topu mermisi bulunuyor.</p>
      <p>120 milimetrelik havan toplarının 8 kilometre menzile sahip olduğu biliniyor.</p>
      <p>
        <b>ABD mühimmatları daha önce de bulunmuştu</b>
      </p>
      <p>AA, 19 Ekim'de yayınlanan haberinde, Rasulayn'ın güneyinde M4 kara yolu üzerinde yapılan arama tarama faaliyetleri sırasında YPG/PKK'lılara ait büyük bir silah deposunda Amerikan yapımı uçak savar mühimmatı bulunduğunu duyurmuştu.</p>
      <p>Sandıkların üzerinde ABD devletinin lojistik işlerini gören Genel Hizmetler İdaresine ait "GSA" logolu yazılar görülmüştü.</p>
      <p>GSA, ABD Savunma Bakanlığı ve federal kurumların birçok askeri ihtiyacını karşılıyor. Ülke içinde ve dışında özellikle savaş bölgelerinde ABD'li kurumların ihtiyaçlarını temin ediyor.</p>
      <p>Cumhurbaşkanı Recep Tayyip Erdoğan, ABD'yi YPG/PKK'ya on binlerce tır dolusu silah ve mühimmat göndererek müttefiklik ilişkilerine zarar verdiği konusunda uyarmıştı.</p>
    </article>
  </body>
</html>