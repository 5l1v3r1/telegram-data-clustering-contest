<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513733/drebar-langit-tanpa-lesen-metrotv"/>
    <meta property="og:site_name" content="HM Online"/>
    <meta property="article:published_time" content="2019-11-04T08:00:35+00:00"/>
    <meta property="og:title" content="Drebar 'langit' tanpa lesen [METROTV]"/>
    <meta property="og:description" content="Bekerja di lokasi berisiko tinggi namun tidak memiliki lesen kompetensi yang melayakkan mereka mengendalikan kren menara."/>
  </head>
  <body>
    <article>
      <h1>Drebar 'langit' tanpa lesen [METROTV]</h1>
      <address><time datetime="2019-11-04T08:00:35+00:00">04 Nov 2019, 08:00</time> by <a rel="author">Oleh Ekhwan Haque Fazlul Haque, Hafiz Ithnin dan Mahaizura Abd Malik</a></address>
      <p>Bekerja di lokasi berisiko tinggi namun tidak memiliki lesen kompetensi yang melayakkan mereka mengendalikan kren menara.</p>
      <p>Itu situasi yang berlaku di kebanyakan tapak pembinaan di seluruh negara sejak pertengahan 1990-an lagi.</p>
      <p>Namun senario itu dikesan semakin membimbangkan berikutan pertambahan projek pembinaan bangunan komersial dan kediaman bertingkat selari dengan perkembangan ekonomi Malaysia.</p>
      <p>Mendedahkan perkara itu, Timbalan Presiden Persatuan Pekerja Mahir Kren Menara Malaysia (Perkema) Raziz Abdul Rahman berkata, kira-kira 500 operator kren menara di Malaysia tidak memiliki lesen kompetensi seperti disyaratkan Jabatan Keselamatan dan Kesihatan Pekerjaan (JKKP) sejak 2013.</p>
      <p>Beliau berkata, kegagalan operator kren menara memiliki lesen kompetensi disebabkan keengganan kontraktor membayar gaji mengikut kelayakan pengendali berkemahiran sehingga sanggup menggaji mereka yang tidak berkelayakan.</p>
      <p>Menurutnya, keadaan itu mengundang risiko berlakunya kemalangan sehingga menyebabkan kecederaan serius dan maut apabila operator kren menara tidak memiliki ilmu teori dan praktikal tentang pengendalian jentera berkenaan terutama dalam aspek keselamatan.</p>
      <p>“Mereka yang tidak mempunyai lesen senang diambil bekerja oleh kontraktor kerana bayaran yang murah sekitar RM80 sehari berbanding operator berlesen yang perlu dibayar RM180 ke atas sehari.</p>
      <p>“Kontraktor yang mementingkan keuntungan dan mahu projek siap ikut jadual menyebabkan mereka beralih kepada operator tidak berlesen.</p>
      <p>“Soal keselamatan operator dan pekerja di tapak pembinaan dan sekitarnya tidak diambil peduli,” katanya.</p>
      <p>Menurutnya, apa yang membimbangkan operator kren menara tidak kompeten menyebabkan soal keselamatan dipandang ringan kerana sebagai pengendali, pelbagai aspek khususnya beban angkatan dan keadaan fizikal kren menjadi keutamaan.</p>
      <figure>
        <img src="https://assets.hmetro.com.my/images/articles/04hmkrex1_1572825613.jpg"/>
        <figcaption>OPERATOR, Mohd Bakri Ashmad Bakar yang bertugas di kren menara miliki segala kelulusan mengikut undang-undang.</figcaption>
      </figure>
      <p>Beliau berkata, berdasarkan Perintah Khas Ketua Pemeriksa Berkenaan Pengurusan dan Pengendalian Selamat Kren Menara 2017 JKKP, seseorang operator kren menara perlu memiliki lesen kompetensi yang disahkan pihak berkuasa.</p>
      <p>“Lawatan mengejut dilakukan Perkema di tapak pembinaan mengesan ramai pengendali kren menara tidak berlesen dan ada antara kejadian yang menyebabkan kematian disebabkan kurang faham pengendali tentang prosedur operasi standard.</p>
      <p>“Jika terjadi kemalangan, operator kren tidak berlesen ini sudah pasti menghilangkan diri manakala kontraktor pula akan lepas tangan dan enggan bertanggungjawab dengan kejadian yang berlaku,” katanya.</p>
      <p>Katanya, masalah operator kren menara tidak berlesen ini perlu ditangani khususnya daripada segi pemantauan dan penguatkuasaan kerana membabitkan nyawa banyak pihak yang mungkin tergadai disebabkan kerakusan sesetengah pihak mengaut keuntungan mudah.</p>
      <figure>
        <img src="https://assets.hmetro.com.my/images/articles/04hmkrex6_1572825611.jpg"/>
        <figcaption>OPERATOR kren menara bekerja di lokasi berisiko tinggi.</figcaption>
      </figure>
      <related>
        <h4>Berita Berkaitan</h4>
        <a href="https://www.hmetro.com.my/node/170479"/>
        <a href="https://www.hmetro.com.my/mutakhir/2016/12/187363/kurang-pengendali-kren-bertauliah"/>
        <a href="https://www.hmetro.com.my/mutakhir/2019/03/430080/henti-operasi-serta-merta-metrotv"/>
        <a href="https://www.hmetro.com.my/mutakhir/2016/10/175313/projek-ikonik-bermacam-masalah"/>
        <a href="https://www.hmetro.com.my/global/2019/05/453705/wira-naik-kren"/>
        <a href="https://www.hmetro.com.my/node/164346"/>
        <a href="https://www.hmetro.com.my/mutakhir/2019/05/456915/pemandu-e-hailing-boleh-ambil-kursus-online-metrotv"/>
        <a href="https://www.hmetro.com.my/ekstra/2019/02/422177/ikon-terbaharu-uae"/>
      </related>
    </article>
  </body>
</html>