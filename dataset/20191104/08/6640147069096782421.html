<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/pokemon-spada-scudo-numero-leak/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T08:05:00+00:00"/>
    <meta property="og:title" content="Pokémon Spada e Scudo: svelato il numero delle creature tramite un leak?"/>
    <meta property="og:description" content="Pokémon Spada e Pokémon Scudo non includeranno tutti i Pokémon esistenti, ma solo un numero limitato. Quanto saranno? Un leak risponde."/>
  </head>
  <body>
    <article>
      <h1>Pokémon Spada e Scudo: svelato il numero delle creature tramite un leak?</h1>
      <address><time datetime="2019-11-04T08:05:00+00:00">04 Nov 2019, 08:05</time> by <a rel="author">Nicola Armondi</a></address>
      <p><b>Pokémon Spada e Scudo</b> sono sempre più vicini e i fan della serie non vedono l’ora di mettere le mani sull’ultima creazione di Game Freak. Nel corso dei mesi sono emerse molteplici informazioni sull’opera e una di queste in particolare non è stata molto apprezzata: <b>questo capitolo non includerà il Pokédex Nazionale</b>, ma unicamente quello Regionale. Questo significa che non sarà possibile ottenere tutti i Pokémon esistenti, ma solo quelli che saranno presenti nella Regione di Galar.</p>
      <p>A questo punto però dobbiamo domandarci: <b>quanti sono i Pokémon presenti a Galar?</b> L’informazione non è stata condivisa, comprensibilmente, in modo ufficiale, ma un leak sembra aver svelato l’arcano. Come segnalato da un account twitter dedicato proprio ai rumor di Pokémon, <b>il numero totale di creature in Pokémon Spada e Scudo sarà 400</b>. Potete vedere un’immagine nel tweet qui sotto.</p>
      <figure>
        <iframe data-src="https://twitter.com/CentroLeaks/status/1191120943898415108?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <slideshow>
        <figure>
          <img src="https://www.tomshw.it/images/images/2019/07/pokemon-spada-scudo-43019.768x432.jpg"/>
        </figure>
        <figure>
          <img src="https://www.tomshw.it/images/images/2019/07/pokemon-spada-scudo-43018.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/nintendo-switch-bayonetta-metroid-zelda-lontani/">Nintendo Switch: Bayonetta, Metroid e Zelda sono ancora lontani</a></p>
      <p>Un secondo leak afferma inoltre che questi 400 Pokémon non sono tutti quelli presenti nel gioco ma che, <b>una volta completata l’avventura di Pokémon Spada e Scudo, se ne sbloccheranno altri 232</b>, portando quindi il totale a 632. Si tratta però di un leak meno credibile: esiste la possibilità che si tratti di un’informazione presente nel codice di gioco, ma che indichi solo uno scarto di lavorazione abbandonato tra le righe.</p>
      <p>In ogni caso, <b>è importante ricordare che si tratta solo di leak e non vi è alcuna ufficialità</b>. Pokémon Spada e Scudo saranno disponibili a partire dal 15 novembre 2019 su Nintendo Switch. Inoltre, sarà rilasciata anche <a href="https://toms.it/hiAhx">una versione esclusiva di Nintendo Switch Lite a tema Pokémon</a>. Vi ricordiamo infine che recentemente sono emersi vari rumor sui due capitoli, legati a molti Pokémon: potete vedere tutte le immagini svelate <a href="https://www.tomshw.it/videogioco/pokemon-spada-e-scudo-tutti-i-leak/">nel nostro articolo dedicato</a>.</p>
      <blockquote>Potete prenotare la vostra copia di Pokémon Spada e Scudo su Amazon, precisamente <a href="https://toms.it/v15nw">a questo indirizzo</a>.</blockquote>
    </article>
  </body>
</html>