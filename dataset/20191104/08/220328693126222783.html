<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/donchev-nyama-danni-za-oporochavane-na-vota-405814.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T08:31:28+00:00"/>
    <meta property="og:title" content="Дончев: Няма данни за опорочаване на вота"/>
    <meta property="og:description" content="Не ни притеснява, че Мая Манолова ще иска касиране на вота, заяви вицепремиерът"/>
  </head>
  <body>
    <article>
      <h1>Дончев: Няма данни за опорочаване на вота</h1>
      <address>
        <time datetime="2019-11-04T08:31:28+00:00">04 Nov 2019, 08:31</time>
      </address>
      <p>„Няма данни за грубо опорочаване на изборния процес. В кампания винаги различните опоненти пускат сигнали. Това е от компетенциите на съда. Не ни притеснява”. Това заяви в предаването „Здравей, България” вицепремиерът Томислав Дончев относно заявката на Мая Манолова да иска касиране на изборите в София.</p>
      <p>Той отхвърли обвиненията на представители на БСП, които казват, че са преглеждали протоколите в ромските квартали на София и там се е гласувало за Йорданка Фандъкова.</p>
      <p>„Слушах анализ на социолозите, които твърдят, че няма етнически профил в гласуването. Гласовете на различните етнически общности се разпределят по равно. Публичните администрации нямат право да събират данни по етнически признак, това се прави само при преброяването. С тези клишета трябва да се работи по-внимателно”, заяви Дончев.  </p>
      <p>Що се отнася до привържениците на кандидатите, които останаха под чертата в София, и защо в по-голямата си част са предпочели да подкрепят Мая Манолова или никого, но тези гласове не са отишли при Йорданка Фандъкова, Дончев каза, че не само в столицата, а и на други места, ГЕРБ са били в позиция всички да играят срещу тях.</p>
      <p>„Едно е по отношение на така наречената стара градска десница, която и като политическа позиция имаше призив да се гласува против нас и като поведение на избирателите. Според нас тя до голяма степен загуби политическата физиономия. Това е необясним ход. Съвсем друго е за партии, които дори са коалиционни партньори. Но тук анализ трябва да се прави политическа сила, по политическа сила. Не само в София, ние бяхме в позиция всички да играят срещу нас”, каза Дончев.</p>
      <p>Вицепремиерът призна, че управлението предполага „ерозия и изхабяване”. „Един действащ кмет е виновен практически за всичко – за дупката, за бордюра, за плочката. Това носи негативи. Добре познат е при влизането в избори, но носи и негативи. Трябва анализ да се направи – къде сме се представили добре, къде не сме”, каза Дончев.</p>
    </article>
  </body>
</html>