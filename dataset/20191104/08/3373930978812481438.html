<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/juridik_affarer/under-armour-bekraftar-federal-utredning-6977290"/>
    <meta property="og:site_name" content="Affärsvärlden"/>
    <meta property="article:published_time" content="2019-11-04T08:00:00+00:00"/>
    <meta property="og:title" content="Under Armour bekräftar federal utredning"/>
    <meta property="og:description" content="Sportklädestillverkaren Under Armour, som har svenske Patrik Frisk som operativ chef (COO) och tillträdande vd, är under utredning av federala myndigheter avseende bolagets redovisning."/>
  </head>
  <body>
    <article>
      <h1>Under Armour bekräftar federal utredning</h1>
      <address>
        <time datetime="2019-11-04T08:00:00+00:00">04 Nov 2019, 08:00</time>
      </address>
      <p>
        <b>Sportklädestillverkaren Under Armour, som har svenske Patrik Frisk som operativ chef (COO) och tillträdande vd, är under utredning av federala myndigheter avseende bolagets redovisning.</b>
      </p>
      <p>Bolaget bekräftade på måndagen Dow Jones rapportering i ärendet om att både USA:s finansinspektion SEC och justitiedepartementet DOJ har utrett klädmärket sedan 2017.</p>
      <p>Under Armour flyttade försäljningssiffror mellan kvartal för att affärerna skulle se ut att vara stabilare än de egentligen var, enligt Dow Jones källor. Bolaget har tappat försäljning de senaste åren och tyngts av ökade lager.</p>
      <p>Klädmärket, som kvartalsrapporterar på måndagen, uppger i pressmeddelandet att man samarbetar med myndigheterna.</p>
      <p>Börsutvecklingen har den senaste tiden varit svag, efter att aktiekursen rasat med 30 procent till följd av att andra kvartalets omsättning missat rejält och bolaget kommunicerat en kraftigt sänkt försäljningsprognos för Nordamerika.</p>
      <p>Grundaren och vd:n Kevin Plank aviserade i oktober att han ämnar lämna koncernchefsposten till förmån för just Patrik Frisk, som tar över den 1 januari 2020. Under Armour har det senaste året slitit för att återfå förtroendet efter en skandal innehållande en hoper toppchefer som betalat strippklubbsbesök med företagspengar.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fjuridik_affarer%2Funder-armour-bekraftar-federal-utredning-6977290&amp;title=Under%20Armour%20bekr%C3%A4ftar%20federal%20utredning&amp;description=Sportkl%C3%A4destillverkaren%20Under%20Armour%2C%20som%20har%20svenske%20Patrik%20Frisk%20som%20operativ%20chef%20(COO)%20och%20tilltr%C3%A4dande%20vd%2C%20%C3%A4r%20under%20utredning%20av%20federala%20myndigheter%20avseende%20bolagets%20redovisning.%20">Facebook</a>
        </li>
        <li>
          <a href="http://twitter.com/share?text=Under%20Armour%20bekr%C3%A4ftar%20federal%20utredning&amp;url=https%3A%2F%2Fwww.affarsvarlden.se%2Fjuridik_affarer%2Funder-armour-bekraftar-federal-utredning-6977290">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fjuridik_affarer%2Funder-armour-bekraftar-federal-utredning-6977290&amp;title=Under%20Armour%20bekr%C3%A4ftar%20federal%20utredning">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fjuridik_affarer%2Funder-armour-bekraftar-federal-utredning-6977290&amp;title=Under%20Armour%20bekr%C3%A4ftar%20federal%20utredning">Reddit</a>
        </li>
        <li>Mail</li>
      </ul>
    </article>
  </body>
</html>