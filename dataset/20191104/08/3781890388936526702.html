<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739954"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T08:57:00+00:00"/>
    <meta property="og:title" content="เวทีอาเซียน-สหรัฐฯรูปแบบอาเซียน ทรอยกา ตามหลักการทูต"/>
    <meta property="og:description" content="กต.แจงผู้นำ 3 ประเทศ- 7 รมต.ต่างประเทศร่วมเวทีอาเซียน-สหรัฐฯ เป็นรูปแบบ“อาเซียน ทรอยกา”ตามหลักการทูต-มติผู้นำอาเซียน"/>
  </head>
  <body>
    <article>
      <h1>เวทีอาเซียน-สหรัฐฯรูปแบบอาเซียน ทรอยกา ตามหลักการทูต</h1>
      <address>
        <time datetime="2019-11-04T08:57:00+00:00">04 Nov 2019, 08:57</time>
      </address>
      <p>
        <b>กต.แจงผู้นำ 3 ประเทศ- 7 รมต.ต่างประเทศร่วมเวทีอาเซียน-สหรัฐฯ เป็นรูปแบบ“อาเซียน ทรอยกา”ตามหลักการทูต-มติผู้นำอาเซียน</b>
      </p>
      <p>เมื่อวันที่ 4 พ.ย.  น.ส.บุษฎี สันติพิทักษ์ อธิบดีกรมสารนิเทศและโฆษกกระทรวงการต่างประเทศ กล่าวถึงกรณีที่การประชุมสุดยอดอาเซียน-สหรัฐอเมริกา ครั้งที่ 7 มีผู้นำประเทศสมาชิกอาเซียนเข้าร่วมเพียง 3 ประเทศ คือไทย ลาว เวียดนาม ขณะที่อีก 7 ประเทศ เป็นรมว.ต่างประเทศ  ว่า  ในประวัติศาสตร์ 52 ปีของอาเซียน มีสถานการณ์ต่างๆที่เกิดขึ้น ซึ่งทำให้เราต้องปรับรูปแบบการประชุมให้เหมาะสม  การใช้รูปแบบการประชุมในลักษณะนี้จึงถือเป็นเรื่องปกติในประวัติของเรา และการประชุมเหล่านั้นเป็นไปโดยราบรื่นและผ่านไปได้ด้วยดี  อย่างไรก็ตาม ในครั้งนี้เป็นแนวทางที่อาเซียนทุกประเทศเห็นชอบร่วมกันว่าต้องคำนึงถึงหลักการและแนวทางการทูตสำหรับการประชุมสุดยอดอาเซียนว่าเป็นระดับผู้นำประเทศมาเข้าร่วมการประชุม เพราะมีหลายเรื่องที่ทุกประเทศต้องช่วยกันนำไปสานต่อ  <br/><br/>โดยการประชุมสุดยอดอาเซียน-สหรัฐฯ ครั้งนี้ ทุกประเทศเห็นชอบให้ใช้แนวทางที่เรียกว่า “อาเซียน ทรอยกา (ASEAN Troika)” ซึ่งอาเซียนเคยใช้ในโอกาสต่างๆในอดีต อาทิ การประชุมกับสหภาพยุโรป (อียู) โดยในครั้งนี้ประกอบด้วยนายกรัฐมนตรีไทย ในฐานะประธานอาเซียนปัจจุบัน นายกรัฐมนตรีเวียดนาม ในฐานะประธานอาเซียนปีต่อไป และนายกรัฐมนตรีสปป.ลาว ในฐานะประเทศผู้ประสานงานอาเซียน-สหรัฐฯ  ส่วนฝ่ายสหรัฐฯ ไม่ได้มีท่าทีใดต่อการประชุมดังกล่าว.<br/><br/> </p>
    </article>
  </body>
</html>