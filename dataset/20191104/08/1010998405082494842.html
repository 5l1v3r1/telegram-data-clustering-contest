<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/grigor-dimitrov-otnovo-e-v-top-20-na-sveta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T08:40:00+00:00"/>
    <meta property="og:title" content="Григор Димитров отново е в топ 20 на света"/>
    <meta property="og:description" content="Джокович загуби първото си място в ранглистата"/>
  </head>
  <body>
    <article>
      <h1>Григор Димитров отново е в топ 20 на света</h1>
      <h2>Джокович загуби първото си място в ранглистата</h2>
      <address>
        <time datetime="2019-11-04T08:40:00+00:00">04 Nov 2019, 08:40</time>
      </address>
      <p>Григор Димитров отново е сред 20-те най-добри тенисисти в света! </p>
      <p>Българинът се изкачва със 7 места в ранглистата след участието си на полуфинал на последния за годината в неговата програма турнир - този в Париж. Той вече е номер 20 в подреждането.</p>
      <p>Въпреки противоречивия сезон, белязан от контузията в рамото, страхотната победа над Роджър Федерер на Откритото първенство на САЩ и няколко разочароващи турнира, роденият в Хасково тенисист се завръща там, откъдето тръгна. За последно той беше в топ 20 на световната ранглиста в самия край на 2018 г. През настоящия сезон пък преживя спад до 78-о място през август.</p>
      <figure>
        <img src="https://img.bg.sof.cmestatic.com/media/images/640x/Sep2019/2111966042.jpg"/>
        <figcaption>Снимка: EPA</figcaption>
      </figure>
      <p>Скокът на Григор се дължи на доброто му представяне във френската столица. За първи път в кариерата си той достигна до полуфинал. Въпреки че загуби от Новак Джокович, добавените точки бяха достатъчни той да се завърне сред 20-е най-добри.</p>
      <p>Надпреварата в Париж беше последната за Димитров за кампанията през 2019 г. Той обяви, че му предстои <a href="https://btvnovinite.bg/sport/grigor-shte-pochiva-v-islandija-video.html">почивка със семейството</a>, а след това подготовка за добро представяне през 2020 г.</p>
      <p>Размествания има и на върха в ранглистата. След като беше окупирал лидерската позиция от ноември 2018 г. насам, Новак Джокович сдава трона. Сърбинът спечели турнира в Париж, но точките от там не му достигнаха за сметка на Рафаел Надал, който е новият номер 1 в света.</p>
      <figure>
        <img src="https://img.bg.sof.cmestatic.com/media/images/640x/Nov2019/2112011727.jpg"/>
        <figcaption>Снимка: Reuters</figcaption>
      </figure>
      <p>Матадора се отказа от участие в полуфинала във френската столица заради неразположение. Той обаче се завръща на върха на ранглистата за първи път от края на октомври 2018 г.</p>
      <p>До края на годината може да предстои ново разместване, тъй като и двамата се класираха за финалния турнир на АТР в Лондон. Надпреварата ще се проведе от 10 до 17 ноември.</p>
    </article>
  </body>
</html>