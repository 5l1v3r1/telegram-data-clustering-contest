<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/pidpisannya-ugodi-pro-stvorennya-naybilshoji-u-sviti-zoni-vilnoji-torgivli-provalilosya-637423.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T04:41:47+00:00"/>
    <meta property="og:title" content="Підписання угоди про створення найбільшої у світі зони вільної торгівлі провалилося"/>
    <meta property="og:description" content="Учасники переговорів Асоціації держав Південно-Східної Азії не змогли дійти єдиної думки через Індію"/>
  </head>
  <body>
    <article>
      <h1>Підписання угоди про створення найбільшої у світі зони вільної торгівлі провалилося</h1>
      <address>
        <time datetime="2019-11-04T04:41:47+00:00">04 Nov 2019, 04:41</time>
      </address>
      <h4>Учасники переговорів Асоціації держав Південно-Східної Азії не змогли дійти єдиної думки через Індію</h4>
      <p>Учасникам триденного саміту Асоціації держав Південно-Східної Азії (АСЕАН) у Бангкоку не вдалося підписати угоду про створення найбільшої у світі зони вільної торгівлі.</p>
      <p>Про це повідомляє <a href="https://www.dw.com/ru/%D0%BD%D0%B0-%D1%81%D0%B0%D0%BC%D0%BC%D0%B8%D1%82%D0%B5-%D0%B0%D1%81%D0%B5%D0%B0%D0%BD-%D0%BD%D0%B5-%D1%81%D0%BC%D0%BE%D0%B3%D0%BB%D0%B8-%D0%B4%D0%BE%D0%B3%D0%BE%D0%B2%D0%BE%D1%80%D0%B8%D1%82%D1%8C%D1%81%D1%8F-%D0%BE-%D0%BD%D0%BE%D0%B2%D0%BE%D0%B9-%D0%B7%D0%BE%D0%BD%D0%B5-%D1%81%D0%B2%D0%BE%D0%B1%D0%BE%D0%B4%D0%BD%D0%BE%D0%B9-%D1%82%D0%BE%D1%80%D0%B3%D0%BE%D0%B2%D0%BB%D0%B8/a-51099131">Deutsche Welle</a>.</p>
      <p>«Учасники переговорів не змогли дійти єдиної думки через Індію, яка висловила стурбованість наслідками можливого припливу недорогих китайських товарів для місцевих компаній. Індійська сторона висунула нові вимоги, яким «важко відповідати», - йдеться в повідомленні.</p>
      <p>Як наголошується, підписання угоди про створення зони вільної торгівлі, ініціатором якого виступив Китай, відкладено до лютого 2020 року.</p>
      <p>Угода охоплює десять членів АСЕАН, а також Австралію, Індію, КНР, Нову Зеландію, Південну Корею і Японію - на частку цих країн припадає третина світової економіки та майже половина населення планети.</p>
      <p>Гостем на саміті виступив генеральний секретар ООН. Він закликав до конкретних заходів для захисту клімату. Зокрема, міжнародній спільноті слід припинити використовувати вугілля як енергоносій, підкреслив Антоніу Гутерріш.</p>
      <p>За його словами, мільярди доларів грошей платників податків неприпустимо спрямовувати на субсидування отримання електроенергії з викопних видів палива. Це призведе лише до збільшення числа ураганів, тропічних захворювань і конфліктів, додав генсек ООН.</p>
      <p>До слова, Світова організація торгівлі (СОТ) <a href="https://glavcom.ua/economics/finances/sot-dozvolila-kitayu-vvesti-mita-na-tovari-z-ssha-v-rozmiri-ponad-35-mlrd-637106.html">дозволила Китаю ввести мита на американські товари і послуги</a> в розмірі понад $3,5 млрд на рік.</p>
      <related>
        <a href="https://glavcom.ua/economics/finances/ukrajina-pogodilasya-vikonati-rishennya-sot-shchodo-mitnoji-superechki-z-rosijeyu-zmi-636014.html"/>
        <a href="https://glavcom.ua/economics/finances/tramp-chastkovo-vidnoviv-ugodu-z-bezmitnoji-torgivli-z-ukrajinoyu-635408.html"/>
        <a href="https://glavcom.ua/news/biliy-dim-gotoviy-vidnoviti-torgovi-privileji-dlya-ukrajini-the-washington-post-635141.html"/>
      </related>
    </article>
  </body>
</html>