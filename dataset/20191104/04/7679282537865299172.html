<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-dengue-killed-4-more-in-kanpur-patients-getting-admitted-in-panic-2830814.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T04:14:08+00:00"/>
    <meta property="og:title" content="Dengue : कानपुर में डेंगू का कहर, चार और लोगों की गई जान, दहशत में भर्ती हो रहे मरीज"/>
    <meta property="og:description" content="डेंगू का प्रकोप कम होने के बजाय बढ़ रहा है। बच्चों समेत चार और लोगों की मौत इस घातक वायरस की चपेट में आने से हो गई। सैकड़ों लोग अस्पतालों में भर्ती हैं। दहशत इतनी है कि पूरा का पूरा परिवार भर्ती होने..."/>
  </head>
  <body>
    <article>
      <h1>Dengue : कानपुर में डेंगू का कहर, चार और लोगों की गई जान, दहशत में भर्ती हो रहे मरीज</h1>
      <address><time datetime="2019-11-04T04:14:08+00:00">04 Nov 2019, 04:14</time> by <a rel="author">वरिष्ठ संवाददाता, कानपुर।</a></address>
      <p>डेंगू का प्रकोप कम होने के बजाय बढ़ रहा है। बच्चों समेत चार और लोगों की मौत इस घातक वायरस की चपेट में आने से हो गई। सैकड़ों लोग अस्पतालों में भर्ती हैं। दहशत इतनी है कि पूरा का पूरा परिवार भर्ती होने के लिए दर-दर भटक रहा है। ऐसे में संसाधनों की कमी सबसे बड़ी बाधा बनकर सामने खड़ी हो गई है।</p>
      <p>हैलट के बाल रोग विभाग में संगीता (7) पुत्री दामोदर सिंह निवासी नवाबगंज कच्ची बस्ती ने दम तोड़ दिया। उसे 10 दिन से बुखार था। चार दिन कल्याणपुर के एक प्राइवेट अस्पताल में भर्ती रही। रविवार सुबह रेफर किया। इमरजेंसी आते ही बच्ची की सांस उखड़ गई। मरियम (2) पुत्री दानिश अली निवासी जाजमऊ, लखनऊ रोड के एक नर्सिंग होम में भर्ती थी। खून की दो उल्टियां होने पर रेफर कर दिया। हैलट लाते समय एम्बुलेंस में सांस उखड़ गई।</p>
      <p>कन्नौज के तालग्राम निवासी साजिद इलाज के लिए बर्रा दो में अपने रिश्तेदार के यहां आए थे। अस्पताल में भर्ती नहीं हो पाए। घर पर ही सांस उखड़ गई। इसी तरह हरदोई निवासी शैलजा (19) को चार दिनों से बुखार था। ब्लीडिंग शुरू होने पर प्राइवेट डॉक्टर को दिखाया तो उन्होंने डेंगू बताया। दो दिन लाजपत नगर के नर्सिंग होम में भर्ती रही। रविवार को सांस उखड़ गई। </p>
      <p><b>रेफर किए जा रहे गंभीर मरीज</b><br/>हैलट अस्पताल के बाल रोग विभाग के डॉक्टरों के मुताबिक प्राइवेट अस्पतालों से बेहद गम्भीर हालत में बच्चे रेफर किए जा रहे हैं। इससे इलाज प्रबंधन नहीं हो पाता है और बच्चों की मौत हो जाती है।</p>
      <p><b>एक नर्सिंग होम में 200 वेटिंग</b><br/>स्वरूपनगर के 100 बेड के एक अस्पताल में लगभग 200 मरीज वेटिंग में चल रहे हैं। डॉक्टरों के मुताबिक इस वायरस का चक्र सात दिन का है। कम से कम इतने दिनों तक मरीजों को भर्ती करना पड़ रहा है। यह बड़ी समस्या है। इसके कारण बेड फंसे हुए हैं। कई अस्पतालों में डीलक्स कमरों में तीन बेड लगा दिए हैं। उसमें एक ही परिवार के सदस्यों को भर्ती किया गया है। स्वरूप नगर के एक नर्सिंग होम संचालक का कहना है कि स्टाफ और डॉक्टर सीमित हैं। मरीज कब गम्भीर हो जाएगा, इसका कोई ठिकाना नहीं। उन्होंने कहा कि शनिवार को 12 घंटे में वह 32 मरीज भर्ती कर चुके हैं।</p>
    </article>
  </body>
</html>