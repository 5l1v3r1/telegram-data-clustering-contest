<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/misto-budovani-tramvajove-trate-povede-do-bohnic-lanovka-ceka-na-projektanta-20191103.html"/>
    <meta property="og:site_name" content="Pražský deník"/>
    <meta property="article:published_time" content="2019-11-04T04:55:00+00:00"/>
    <meta property="og:title" content="Místo tramvají má spojit Bohnice a Podbabu lanovka. Čeká na projektanta"/>
    <meta property="og:description" content="Do konce roku chce metropole vypsat soutěž na projektanta lanovky mezi Podbabou a Bohnicemi. Pokud stavba vznikne, skončí zřejmě plán na tramvajové spojení obou míst."/>
  </head>
  <body>
    <article>
      <h1>Místo tramvají má spojit Bohnice a Podbabu lanovka. Čeká na projektanta</h1>
      <address><time datetime="2019-11-04T04:55:00+00:00">04 Nov 2019, 04:55</time> by <a rel="author">Jan Sůra</a></address>
      <p>Samotná stavba lanovky by pak měla začít v roce 2023. Už teď je jasné, že projekt bude vznikat ve spolupráci investičního odboru pražského magistrátu a Dopravního podniku hl. města Prahy, který by se měl stát po dokončení i provozovatelem lanovky.</p>
      <p>„Rádi bychom, aby do konce roku byla vypsána soutěž na zhotovitele projektové dokumentace,“ řekl náměstek primátora pro dopravu Adam Scheinherr (Praha sobě).</p>
      <figure>
        <img src="https://g.denik.cz/63/4d/img-0276_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/konec-nejmensi-cervene-lanovky-v-praze-nahradila-ji-modernejsi-stribrna-verze-20180520.html">Konec nejmenší červené lanovky v Praze. Nahradila ji modernější stříbrná verze Přečíst článek ›</a>
      </aside>
      <p>Podle posledního materiálu, který Praha představila členům výboru pro dopravu, by měla lanovka vyjít na 1,5 miliardy korun. Jízdní doba je plánována na 7 minut, za hodinu má lanovka zvládnout přepravu dvou tisíc lidí.</p>
      <p>Lanovka má začínat na Podbabě u přestupního terminálu vlaků, autobusů a tramvají, odsud překoná Vltavu a čistírnu odpadních vod za pomoci dvou pilířů, následuje zastávka u zoologické zahrady a stoupání do Bohnic k přestupnímu terminálu Krakov. Na Podbabě by zároveň mohlo vzniknout parkoviště P+R. Taková varianta vyplynula jako nejvýhodnější ze studie, kterou pro Ropid zpracovalo sdružení Pro Cedop a Egis Rail.</p>
      <h3>Úspora 30 minut?</h3>
      <p>Cesta z Dejvic do Bohnic se díky lanovce zkrátí skoro o půl hodiny. Největší časová úspora vznikne podle studie při cestách z centra Prahy 6 do Bohnic. Dnes trvá cesta od areálu vysokých škol v Dejvicích na Krakov tři čtvrtě hodiny, při využití lanovky by to mělo být 21 minut.</p>
      <p>Lanová dráha má být alternativou ke stavbě tramvajové trati, která by musela vést do Bohnic tunelem. Součástí stavby tramvajové tratě by byl v Troji i složitý systém náspů a opěrných zdí. I proto se nyní směřuje k jednodušší a úspornější lanovce.</p>
      <figure>
        <img src="https://g.denik.cz/63/d4/4142586-lanovka-petrin-vyhled_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/vzhuru-na-petrin-lanovka-se-mezi-rozkvetlymi-stromy-opet-rozjede-20180420.html">Vzhůru na Petřín! Lanovka se mezi rozkvetlými stromy opět rozjede Přečíst článek ›</a>
      </aside>
      <p>Lanovka by měla jezdit na třech lanech, tento systém je schopen odolávat i silnému větru. Kabinu nesou dvě lana a pohání ji lano třetí. Ve stanici se od nich kabina odpojí, aby mohli cestující vystoupit a nastoupit.</p>
      <p>Pro případ nouze systém počítá s takzvanou evakuační kabinou. Nehrozí tak, že by se cestující při nečekaném uvíznutí museli dostávat ven za pomoci hasičů či vrtulníku. Evakuační kabina se k nim dostane po třetím laně a dopraví je do stanice</p>
      <h3>V létě kabiny i pro cyklisty</h3>
      <p>Trasa vede záměrně mimo území zoologické zahrady, ale je dost blízko, aby mohla přivést cestující k plánovanému novému vstupu do areálu. Díky tomu by se vyřešil problém s přetěžovanou autobusovou linkou 112 i nedostatkem parkovacích míst kolem ZOO. Zároveň nevede navržená trasa přes žádný z obytných domů.</p>
      <p>Kabinky budou bezbariérové a na letní sezonu se počítá se zapojením kabin pro cyklisty. Jízdné v lanovce by mělo být stejné jako je v autobusech, metru i tramvajích MHD.</p>
      <figure>
        <img src="https://g.denik.cz/63/f6/lanovky_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/lanovka-na-petrine-v-zoo-a-na-smichove-ktere-dalsi-praha-planuje-20181116.html">Lanovka na Petříně, v zoo a na Smíchově. Které další Praha plánuje? Přečíst článek ›</a>
      </aside>
    </article>
  </body>
</html>