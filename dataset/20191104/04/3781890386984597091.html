<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739788"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T04:00:00+00:00"/>
    <meta property="og:title" content="ลูกเมียนักเรียน เสธ. ตอนที่ 5"/>
    <meta property="og:description" content="ทางทหารเราใช้การจัดแบบ “หน่วย 3” อย่างกองพลหนึ่งก็จะมี 3 กรม กรมหนึ่ง มี 3 กองพัน กองพันหนึ่งมี 3 กองร้อย ฯลฯ .... แต่ภรรยามีได้คนเดียว (อาจารย์ไม่ได้บอก แต่ภรรยาสั่งไว้เด็ดขาด)…"/>
  </head>
  <body>
    <article>
      <h1>ลูกเมียนักเรียน เสธ. ตอนที่ 5</h1>
      <address>
        <time datetime="2019-11-04T04:00:00+00:00">04 Nov 2019, 04:00</time>
      </address>
      <figure>
        <img src="https://www.dailynews.co.th/admin/upload/20191103/news_HNvHUygEHK134855_533.jpg?v=20191104127"/>
      </figure>
      <p>
        <b>ทางทหารเราใช้การจัดแบบ “หน่วย 3” อย่างกองพลหนึ่งก็จะมี 3 กรม กรมหนึ่ง มี 3 กองพัน กองพันหนึ่งมี 3 กองร้อย ฯลฯ .... แต่ภรรยามีได้คนเดียว (อาจารย์ไม่ได้บอก แต่ภรรยาสั่งไว้เด็ดขาด)…</b>
      </p>
      <p>ทั้งฝ่ายเสนาธิการและผู้บังคับบัญชาจึงต้อง <b>“คิด” </b>ด้วยกันทั้งคู่ เพียงแต่<b> “ฐานะ” </b>ในการคิดจะแตกต่างกันไปเท่านั้น แต่ตอนนี้เข้าใจตรงกันแล้วนะครับว่า โรงเรียนเสนาธิการทหารบกมิได้มีหน้าที่แต่เพียงผลิต <b>“ฝ่ายเสนาธิการ”</b> เท่านั้น แต่หมายรวมถึง <b>“ผู้บังคับบัญชา” </b>ด้วย ทั้งสองฝ่ายจะได้มีกระบวนการคิดที่สอดคล้องและไปด้วยกันได้ ความจริงข้อนี้ดูได้จากชื่อของโรงเรียนเสธ.สหรัฐที่ใช้ชื่อว่า<b> “Command and General Staff College” </b>คือสอนทั้งผู้บังคับบัญชาและฝ่ายอำนวยการ ผิดกับของไทยที่เรียกสั้นๆ ว่า<mark><b> “โรงเรียนเสนาธิการทหารบก” </b></mark>ทั้งๆ ที่มีความมุ่งหมายในการเรียนการสอนเหมือนกัน<br/><br/>เรื่องนี้คนขี้สงสัยอย่างผมเคยถามอาจารย์โรงเรียนเสธ. ซึ่งท่านได้กรุณาอธิบายว่า สมัยแรก ๆ นั้น กองทัพไทยแยกระหว่างอาชีพ <b>“ผู้บังคับบัญชา” </b>กับ <b>“ฝ่ายเสนาธิการ” </b>ออกจากกันอย่างชัดเจน ใครเป็น ผบ.ก็เดินอยู่บนเส้นทางนี้ไป ใครเป็นฝ่าย เสธ.ก็เป็นฝ่ายเสธไป โรงเรียนเสธ.ในยุคแรกจึงสอนเฉพาะนายทหารที่จะทำหน้าที่ฝ่ายเสนาธิการเท่านั้น จนกระทั่งต่อมาไปรับความคิดของสหรัฐเข้า จึงกลายมาเป็นสอนทั้ง ผบ.ทั้ง ฝ่ายเสธ. <i>แต่ก็ไม่อยากเปลี่ยนชื่อโรงเรียนให้ยุ่งยาก...แล้วไล่ผมกลับไปนั่งโต๊ะเรียน อย่าขี้สงสัยนัก<br/></i><br/>เพื่อให้การทําหน้าที่คิดและให้ข้อเสนอแนะต่อผู้บังคับบัญชาเป็นไปอย่างมีประสิทธิภาพ จึงมีการแบ่งกลุ่มของงานฝ่ายเสนาธิการตามลักษณะของงาน คืองานที่คล้าย ๆ กันหรือเกี่ยวข้องกันโดยตรงก็จัดมารวมกลุ่มกันเสีย แล้วแบ่งออกเป็น 4 กลุ่มหลัก ๆ คือ <b>งานกำลังพล (Personel) งานการข่าว (Intelligence) งานยุทธการ (Operation) และงานส่งกำลังบำรุง (Logistics) </b>ภายหลังก็มีการแบ่งเพิ่มงานขึ้นมาอีกเช่น งานกิจการพลเรือน (Civil Operation) รวมทั้งหากหน่วยสูงขึ้นก็จะมีกลุ่มงานปลัดบัญชี (Comptroller) งานสื่อสาร (Signal) และอื่น ๆ อีกมากมาย ซึ่งนอกจากผมจะขี้เกียจไปค้นคว้าแล้ว ก็ยังไม่เห็นว่ามีความจำเป็นอันใดที่คุณผู้อ่านจะต้องมาอดทนกับงานชื่อแปลก ๆ ของทหารเขาด้วย เอาแค่นี้แล้วกันนะครับ คนดี…<br/><br/><i>บรรพบุรุษทหารหัวแหลมของพวกผมรวบรวมงานเหล่านี้เข้าด้วยกัน แบ่งเป็นสายงานแล้วก็กำหนดผู้รับผิดชอบให้เป็นหัวหน้า จึงทำให้เกิดความง่ายในการบริหารและง่ายต่อการคิดแล้วให้ข้อเสนอแนะกับ ผบ.ท่าน<br/></i><br/>นำเรื่องนี้มาเล่า นอกจากจะได้เข้าใจเรื่องราวที่พวกผมจะต้องเรียนกันหัวแทบผุเพื่อนำมาใช้งานภายหลังแล้ว ผมยังคิดว่าอาจเกิดประโยชน์กับผู้อ่านในการเอาไปดัดแปลงใช้กับโครงสร้างการบริหารองค์กรของท่านด้วย งานอะไรที่มันคล้ายๆ กันหรือเกี่ยวพันกันเป็นตังเม แต่ทะลึ่งแยกกันอยู่โดยไม่ทราบสาเหตุ เวลาประชุมที่หนึ่งจึงมีผู้ร่วมประชุมเยอะชะมัดแน่นห้องไปหมด ก็จับมารวมๆ กันเสีย แล้วตั้งหัวหน้าเข้าคนหนึ่ง แค่นี้คุณก็จะบริหารง่ายขึ้น เพราะได้เกี่ยวข้องกับคนๆ เดียว</p>
      <figure>
        <img src="https://www.dailynews.co.th/admin/upload/20191103/news_xPjmwfYADQ134859_533.jpg?v=20191104127?v=9466"/>
      </figure>
      <p>เคยอ่านพบที่ไหนจำไม่ได้ ฝรั่งเขาวิจัยออกมาว่า คน ๆ หนึ่งนั้นจะสามารถรับผิดชอบผู้ใต้บังคับบัญชาได้ดีก็อยู่ระหว่าง 3 ถึง 5 คนเท่านั้น ดังนั้นแทนที่คุณจะต้องฟังความเห็นหรือบัญชาคนตั้ง 10 หน่วย ก็จับรวมกันเสียอย่าให้เกิน 5 หน่วย คุณก็จะบริหารงานง่ายขึ้น<br/><br/>ทางทหารเราใช้การจัดแบบ<b> “หน่วย 3” </b>ครับ อย่างกองพลหนึ่งก็จะมี 3 กรม กรมหนึ่ง มี 3 กองพัน กองพันหนึ่งมี 3 กองร้อย ฯลฯ .... <br/><br/>แต่ภรรยามีได้คนเดียว (อาจารย์ไม่ได้บอก แต่ภรรยาสั่งไว้เด็ดขาด)<br/><br/>ดังนั้น ในทางการเมืองที่แบ่งเป็นเพียง 2 ฝ่าย คือ <b>“ฝ่ายรัฐบาล” </b>กับ <b>“ฝ่ายค้าน” </b>นั้นว่ากันตามหลักการนี้แล้วจึงไม่ถูกต้องนัก ผมจึงเข้าใจว่าที่ใครเขานินทาว่ามีฝ่ายที่ 3 ซึ่งมีชื่อเรียกกันว่า<b> “ฝ่ายแค้น” </b>บ้างหรือ <b>“ฝ่ายค้ำ”</b> บ้างเช่นในสถานการณ์ปัจจุบันนี้นั้น จึงน่าจะพอทำความเข้าใจกันได้อยู่…<br/><br/>โรงเรียนเสธ.ช่วงแรกจับพวกเราเรียนเรื่องราวการทำงานของฝ่ายเสนาธิการและผู้บังคับบัญชากันอย่างหนัก เริ่มจากหน้าที่ทั่ว ๆ ไปแล้วก็เจาะลึกลงไปในรายละเอียดของงานแต่ละสาย ตั้งแต่งานกำลังพล งานการข่าว งานยุทธการ ฯลฯ ตำราที่ใช้กองท่วมหัวทีเดียวครับและที่สำคัญคือส่วนใหญ่ต้องใช้การ <b>“ท่องจำ”</b> เกือบทั้งสิ้น สร้างความเดือดร้อนรำคาญอย่างแสนสาหัสให้กับนายทหารนักเรียน ผมจะยกตัวอย่างเรื่องที่เราต้องท่องมาให้ดูสักเรื่องแล้วกัน<br/><br/><b>“งานกำลังพล ประกอบด้วย 1) การรักษายอดกำลังพลของหน่วย 2) การจัดการกำลังพล 3) การจัดการกำลังคน 4) การพัฒนาและการรักษาขวัญ 5) การรักษาวินัย 6) การจัดการในกองบัญชาการ 7) งาน กำลังพลเบ็ดเตล็ด” ฯลฯ<br/></b><br/>ทั้งหมดนี้ต้องท่องจำครับ !!!<br/><br/>แต่ปัญหาเขามีไว้ให้แก้ ไม่ได้มีไว้ให้บ่นอย่างเดียว คราวหน้าจะเล่าให้ฟังว่า นักเรียนเสธ.อย่างพวกผมจะแก้ปัญหาเรื่องต้องท่องจำนี้อย่างไร ?<br/><br/><b>ใบ้ให้ว่า....ลูกเมียจะเข้ามาเกี่ยวอีกครั้ง ต่อจากช่วยระบายสีแผนที่ครับ.</b><br/>...............................................................<br/>คอลัมน์ : <mark><b>สอยดาวมาร้อยบ่า – RELOADED</b></mark><br/>โดย <b>“พล.อ.บัญชร ชวาลศิลป์”</b><br/>Facebook : <a href="https://www.facebook.com/Bunchon/">Gen.Bunchon - บัญชร ชวาลศิลป์</a></p>
    </article>
  </body>
</html>