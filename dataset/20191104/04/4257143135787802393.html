<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/04/melegedes-utan-lehules-erkezik"/>
    <meta property="og:site_name" content="infostart"/>
    <meta property="article:published_time" content="2019-11-04T04:00:00+00:00"/>
    <meta property="og:title" content="Melegedés után lehűlés érkezik"/>
    <meta property="og:description" content="Borús, csapadékos idő lesz a héten, nemsokára a fokozatos lehűlésre is készülni kell - derül ki az Országos Meteorológiai Szolgálat országos, középtávú előrejelzéséből."/>
  </head>
  <body>
    <article>
      <h1>Melegedés után lehűlés érkezik</h1>
      <address><time datetime="2019-11-04T04:00:00+00:00">04 Nov 2019, 04:00</time> by <a rel="author">Infostart / MTI</a></address>
      <h3>Borús, csapadékos idő lesz a héten, nemsokára a fokozatos lehűlésre is készülni kell - derül ki az Országos Meteorológiai Szolgálat országos, középtávú előrejelzéséből.</h3>
      <p>Hétfőn a nap első felében sokfelé várható eső, zápor, a déli megyékben zivatarok is lehetnek. A Dunántúlon azonban már késő délelőtt, a Dunától keletre pedig a délután folyamán fokozatosan megszűnik a csapadék, ezzel együtt nyugat felől a felhőzet is csökken és kisüt a nap. A legalacsonyabb hőmérséklet 8-16 fok között alakul, 10 fok körüli értékek csak az Északi-középhegység északi oldalán, illetve hajnalban a nyugati határvidéken lehetnek. A legmagasabb hőmérséklet 13-20 között valószínű, délkeleten lesz a melegebb.</p>
      <figure>
        <img src="https://infostart.hu/images/site/articles/inline/2019/11/1572818167-3yDF5PIdn_md.png"/>
      </figure>
      <p>Kedden kezdetben még csak az északi megyékben, majd délután már a déli országrészben is valószínű eső, zápor, néhol zivatar is. A szél többfelé megerősödik. A leghidegebb órákban 3-10 fok lesz. Napközben az északi megyékben 11-18, délen 19-24 fokig melegszik a levegő.</p>
      <p>Szerdán és csütörtökön is többfelé kell esőre, záporra számítani. A minimumok szerdán 6-14, csütörtökön 4-10 fok között alakulnak. A maximumhőmérséklet szerdán 12-17, csütörtökön 11-17 fok között valószínű.</p>
      <p>Péntek hajnalban többfelé köd képződik, majd fokozatosan megvastagszik a felhőzet. Szórványosan várható eső, zápor. A szél megélénkül, helyenként meg is erősödik. A legalacsonyabb hőmérséklet 2-7, a legmagasabb hőmérséklet 10-16 fok között alakul.</p>
      <p>Szombaton szórványosan lehet eső, zápor. A szél élénk, néhol erős lesz. A minimumhőmérséklet 3-10, a maximumhőmérséklet 10-16 fok között alakul.</p>
      <p>Vasárnap helyenként fordulhat elő eső, zápor. A szél többfelé megélénkül, néhol meg is erősödik. A leghidegebb órákban 1-8 fok lesz. Napközben 7-12 fokig melegszik a levegő - olvasható az előrejelzésben.</p>
      <p>
        <i>Nyitókép: MTI/EPA/Franck Robichon</i>
      </p>
    </article>
  </body>
</html>