<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=945700"/>
    <meta property="og:site_name" content="Andhrajyothy"/>
    <meta property="article:published_time" content="2019-11-04T04:01:18+00:00"/>
    <meta property="og:title" content="ఐదు నెలల్లో అధోగతిపాల్జేశారు!"/>
    <meta property="og:description" content="ADVT"/>
  </head>
  <body>
    <article>
      <h1>ఐదు నెలల్లో అధోగతిపాల్జేశారు!</h1>
      <address>
        <time datetime="2019-11-04T04:01:18+00:00">04 Nov 2019, 04:01</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>లారీ ఇసుక 50 వేలా?.. తులం బంగారం ధరా?</b>
        </li>
        <li>
          <b>భవన నిర్మాణ కార్మికుల్ని హేళనగా మాట్లాడతారా?</b>
        </li>
        <li>
          <b>మంత్రులపై అయ్యన్న ఆగ్రహం.. రాష్ట్రంలో శాడిస్టు ప్రభుత్వం</b>
        </li>
        <li>
          <b>కల్లుతాగిన కోతుల్లా మంత్రులు.. వారిది పూటకోమాట: అచ్చెన్న</b>
        </li>
      </ul>
      <p><b>విశాఖపట్నం, నవంబరు 3 (ఆంధ్రజ్యోతి):</b> ఐదు నెలల్లో రాష్ట్రాన్ని అధోగతి పాల్జేసిన ఘనత సీఎం జగన్మోహన్‌రెడ్డికి దక్కుతుందని మాజీ మంత్రి, టీడీపీ సీనియర్‌ నేత అయ్యన్నపాత్రుడు అన్నారు. ఇసుక కోసం ఉద్యమాలు చేసే పరిస్థితి రావడం దారుణమని ఆవేదన వ్యక్తం చేశారు. స్వాతంత్ర్యోద్యమ సమయంలో గాంధీజీ ఉప్పు సత్యాగ్రహం చేస్తే.. నేడు రాష్ట్రంలోని దుర్మార్గుడి పాలనలో ఇసుక సత్యాగ్రహం చేసే పరిస్థితి వచ్చిందన్నారు. ఆదివారమిక్కడ జనసేన సభలో ఆయన, మరో టీడీపీ సీనియర్‌ నేత కె.అచ్చెన్నాయుడు ప్రసంగించారు. లారీ ఇసుక రూ.40-50 వేలకు బ్లాక్‌లో కొనాల్సి వస్తోందని.. ఇది తులం బంగారంతో సమానమని చెప్పారు. తన 37 ఏళ్ల రాజకీయ జీవితంలో ఇటువంటి దౌర్భాగ్యమైన పాలనను ఎన్నడూ చూడలేదన్నారు. ‘ఇసుకపై ఆధారపడి పని చేసుకుని బతుకుతున్న లక్షలాది మంది కూలీలు రోడ్డునపడ్డారు. రోజువారీ వడ్డీలు కట్టలేక ఆత్మహత్యలు చేసుకుంటున్న భవన నిర్మాణ కార్మికుల గురించి మంత్రులు హేళనగా మాట్లాడడం దుర్మార్గం.</p>
      <p>  14 నెలలు జైలులో ఉన్నవారికి ప్రజా సమస్యలు ఏం తెలుసు? విశాఖలోని మానసిక వైద్యశాలలో చికిత్స పొందతున్న వారిలో ఎవరిని తీసుకెళ్లి సీఎం కుర్చీలో కూర్చోబెట్టినా జగన్‌ కంటే బాగా పాలిస్తారు.దొంగలు రాజ్యం ఏలుతుంటే, ప్రజల కోసం పోరాడేవారిపై కేసులు నమోదు చేయడం దారుణం’ అని మండిపడ్డారు. విశాఖలో భూ ఆక్రమణలపై తమ ప్రభుత్వ హయాంతో సిట్‌ వేశామని, సీబీఐతో విచారణ జరపాలని అప్పట్లో విజయసాయిరెడ్డి డిమాండ్‌ చేశారని, కానీ ఇప్పుడు రెండో సిట్‌ ఎందుకు వేశారో చెప్పాలని డిమాండ్‌ చేశారు. మీకు, మీ నాయకుడికి దమ్ముంటే సీబీఐతో విచారణ జరిపించాలన్నారు. జరుగుతున్న అన్యాయాలను అరికట్టేందుకు జనసేన భవిష్యత్‌లో ఎటువంటి కార్యక్రమాలు చేసినా తమ సంపూర్ణ మద్దతు ఉంటుందని ప్రకటించారు. రాష్ట్రంలో శాడిస్టు ప్రభుత్వం ఉందని, ప్రతిపక్షాల ఆందోళనలను భగ్నం చేయడానికి యత్నిస్తోందని అచ్చెన్నాయుడు ధ్వజమెత్తారు. కల్లు తాగిన కోతుల మాదిరిగా రాష్ట్ర మంత్రులు పూటకో మాట మాట్లాడుతున్నారని విమర్శించారు. ఎప్పుడు ఏ పార్టీ తరపున పోటీ చేస్తాడో తెలియని విశాఖ జిల్లా మంత్రి.. పవన్‌ను చంద్రబాబు దత్తపుత్రుడని విమర్శించడం శోచనీయమని ముత్తంశెట్టి శ్రీనివాసరావును ఉద్దేశించి అన్నారు.</p>
    </article>
  </body>
</html>