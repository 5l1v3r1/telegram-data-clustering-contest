<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739887"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T04:33:00+00:00"/>
    <meta property="og:title" content="เขมรเตรียมกวาดล้างกลุ่มกบฏ&quot;สมรังสี&quot;ด่านปอยเปตเหงา"/>
    <meta property="og:description" content="ขนกำลังเต็มอัตราศึกทหารกัมพูชาเตรียมกวาดล้างกลุ่มกบฏ”สมรังสี”ทำบรรยากาศที่จุดผ่านแดนถาวรปอยเปต เงียบเหงา เตือนนักท่องเที่ยวไทยระวังตัว ห้ามวิจารณ์การเมืองเพื่อนบ้าน"/>
  </head>
  <body>
    <article>
      <h1>เขมรเตรียมกวาดล้างกลุ่มกบฏ"สมรังสี"ด่านปอยเปตเหงา</h1>
      <address>
        <time datetime="2019-11-04T04:33:00+00:00">04 Nov 2019, 04:33</time>
      </address>
      <p>
        <b>ขนกำลังเต็มอัตราศึกทหารกัมพูชาเตรียมกวาดล้างกลุ่มกบฏ”สมรังสี”ทำบรรยากาศที่จุดผ่านแดนถาวรปอยเปต เงียบเหงา เตือนนักท่องเที่ยวไทยระวังตัว ห้ามวิจารณ์การเมืองเพื่อนบ้าน</b>
      </p>
      <p>เมื่อวันที่ 4 พ.ย. ผู้สื่อข่าวรายงานว่า ที่จุดผ่านแดนถาวรปอยเปต ประเทศกัมพูชา ซึ่งอยู่ตรงข้ามกับจุดผ่านแดนถาวรบ้านคลองลึก อ.อรัญประเทศ จ.สระแก้ว บรรยากาศทั่วไปค่อนข้างจะเงียบเหงา เนื่องจากมีกลุ่มทหารองครักษ์ของฮุน เซ็น ติดอาวุธสงคราม เดินลาดตระเวนพร้อมตรวจค้นรถยนต์ทุกๆคันที่วิ่งข้ามมาจากฝั่งประเทศไทยอย่างเข้มงวด จึงทำให้ประชาชนชาวกัมพูชาส่วนหนึ่งไม่กล้าออกจากบ้านมาประกอบอาชีพ เนื่องจากมีข่าวลือว่ากลุ่มทหารดังกล่าวจะทำการกวาดล้างกลุ่มกบฏ ซึ่งมีนายสม รังสี เป็นแกนนำ โดยจะทำการกวาดล้างในวันที่ 8-9 พ.ย. และเมื่อกลางดึกที่ผ่านมามีกำลังทหารองครักษ์ของ ฮุเซ็น จำนวนมากติดอาวุธสงครามเต็มอัตราศึก เดินทางเข้าสมสบกับกำลังทหารที่ประจำการอยู่แล้ว จึงทำให้ประชาชนกัมพูชาหวาดกลัวไปตามๆกัน โดยกำลังทหารส่วนใหญ่จะเข้าไปประจำอยู่ตามชุมชนต่างๆในปอยเปต รวมทั้งที่บริเวณหน้าจุดผ่านแดนถาวรปอยเปตฯด้วย โดยกำลังทหารกัมพูชาที่ประจำอยู่จุดผ่านแดนถาวรปอยเปตจะทำการตรวจค้นรถยนต์ทุกๆคันที่วิ่งข้ามชายแดนอย่างละเอียด ทำให้นักท่องเที่ยวต่างๆไม่ค่อยกล้าเดินทางข้ามชายแดนกัน</p>
      <figure>
        <img src="https://www.dailynews.co.th/admin/upload/20191104/news_HaucfkdXIx111312_533.jpg?v=201911042011?v=9457"/>
      </figure>
      <p>ด้าน พ.อ.สหัสดนย์ ธเนศชัยพิทักษ์ ผู้บังคับชุดควบคุมกรมทหารพราน 12(ผบ.ชค.กรม ทพ12) ได้สังการให้ ร.อ.เตชทัต เฉลิมจิตต์ ผบ.ร้อย ทพ.1201ประสานกับ พ.ต.ต.หญิง นภัสชญา จำปาชัย สว.ตม.จว.สระแก้ว และนายออน อุ่นทวีทรัพย์ นายด่านศุลกากรอรัญประเทศ ให้นำกำลังเจ้าหน้าที่เข้าร่วมตั้งด่านตรวจค้นที่บริเวณหน้าจุดผ่านแดนถาวรบ้านคลองลึก เพื่อทำการป้องกันและจับกุมกลุ่มผู้ฉวยโอกาสทำการลักลอบนำเอาสิ่งผิดกฎหมายต่างๆข้ามชายแดนอย่างเข้มงวด พร้อมทั้งให้เจ้าหน้าที่ทำการประชาสัมพันธ์ให้คนไทยทุกคนที่จะเดินทางออกไปฝั่งปอยเปต ให้พกหนังสือเดินทางติดตัวตลอดเวลา และห้ามกระทำสิ่งผิดกฎหมายในฝั่งกัมพูชาโดยเด็ดขาด นอกจากนั้นแล้วยังห้ามไม่ให้เข้าไปร่วมพูดคุยและวิพากษ์วิจารณ์เมืองในกัมพูชา ขอให้อยู่ในที่ที่ควรจะไป เช่น สถานที่ท่องเที่ยว<br/> </p>
      <figure>
        <img src="https://www.dailynews.co.th/admin/upload/20191104/news_uZxuqZMRit111320_533.jpg?v=201911042011?v=7316"/>
      </figure>
      <p> </p>
      <figure>
        <img src="https://www.dailynews.co.th/admin/upload/20191104/news_DqyqfrmWwg111634_533.jpg?v=201911042011?v=8731"/>
      </figure>
      <figure>
        <img src="https://www.dailynews.co.th/admin/upload/20191104/news_lMPugpaqMr111326_533.jpg?v=201911042011?v=6266"/>
      </figure>
    </article>
  </body>
</html>