<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/dmitri-peskov-purtatorul-de-cuvant-al-kremlinului-moscova-nu-se-opune-ca-gazele-naturale-din-rusia-sa-continue-sa-tranziteze-ucraina-18540227"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T16:59:00+00:00"/>
    <meta property="og:title" content="Dmitri Peskov, purtătorul de cuvânt al Kremlinului: Moscova nu se opune ca gazele naturale din Rusia să continue să tranziteze Ucraina"/>
    <meta property="og:description" content="Purtătorul de cuvânt al Kremlinului, Dmitri Peskov, a declarat luni, în cadrul unui interviu, că Rusia nu plănuieşte să ia măsuri pentru ca gazele naturale livrate statelor europene să nu mai tranziteze Ucraina, cu toate că ar avea această posibilitate, informează agenţia TASS."/>
  </head>
  <body>
    <article>
      <h1>Dmitri Peskov, purtătorul de cuvânt al Kremlinului: Moscova nu se opune ca gazele naturale din Rusia să continue să tranziteze Ucraina</h1>
      <address><time datetime="2019-11-04T16:59:00+00:00">04 Nov 2019, 16:59</time> by <a rel="author">Andrei Vacaru, Mediafax</a></address>
      <p>Purtătorul de cuvânt al Kremlinului, Dmitri Peskov, a declarat luni, în cadrul unui interviu, că Rusia nu plănuieşte să ia măsuri pentru ca gazele naturale livrate statelor europene să nu mai tranziteze Ucraina, cu toate că ar avea această posibilitate, informează agenţia TASS.</p>
      <p>Cu toate acestea, oficialul rus a adăugat că autorităţile de la Kiev nu par dispuse să ajungă la o înţelegere în această privinţă.</p>
      <p>„Acum Rusia va avea toate oportunităţile să asigure aprovizionarea consumatorilor occidentali, datorită rutelor alternative. Va încerca Rusia să profite de asta? Cu siguranţă nu. Preşedintele Putin a reiterat că nu refuzăm tranzitul gazelor prin Ucraina, dar nu putem face acest lucru decât dacă omologii noştri ucraineni sunt dispuşi să discute”, a spus Peskov.</p>
      <p>El a mai spus că Ucraina are nevoie ca gazele ruseşti să continue să îi tranziteze teritoriul. „Au fost discuţii săptămâna aceasta între reprezentanţi ai Gazprom, oficiali Ucraineni şi reprezentanţi ai Comisiei Europene în legătură cu tranzitul gazelor. Dacă gazele nu vor mai tranzita teritoriul Ucrainei, sistemul de transport al gazelor naturale din această ţară va intra pur şi simplu în colaps”, a adăugat oficialul rus.</p>
      <p>Actualul contract privind tranzitul gazelor ruseşti prin Ucraina expiră la sfârşitul acestui an. Până atunci, Rusia speră să inaugureze două gazoducte care ar urma să aprovizioneze statele din Europa ocolind Ucraina: Nord Stream 2 şi TurkStream.</p>
      <p>Autorităţile de la Kiev se tem că după ce aceste două gazoducte vor fi inaugurate, Rusia nu va mai avea nevoie ca gazele să tranziteze Ucraina, ceea ce ar duce la pierderi de 3 miliarde de dolari anual pentru această ţară.</p>
      <p>Cu toate acestea, TASS notează că noile gazoducte nu vor putea prelua, cel puţin pentru început, întreaga cantitate de gaze care tranzitează Ucraina în acest moment.</p>
    </article>
  </body>
</html>