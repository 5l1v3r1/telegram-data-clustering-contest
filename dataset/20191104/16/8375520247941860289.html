<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-pidpisav-ukaz-shchodo-umov-zberigannya-bojepripasiv-na-arsenalah-zsu-637591.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T16:11:19+00:00"/>
    <meta property="og:title" content="Зеленський підписав указ про зберігання боєприпасів на арсеналах ЗСУ"/>
    <meta property="og:description" content="Президент поставив завдання Генштабу ЗСУ підвищити з урахуванням стандартів НАТО рівень безпеки арсеналів, баз і складів зберігання засобів ураження"/>
  </head>
  <body>
    <article>
      <h1>Зеленський підписав указ про зберігання боєприпасів на арсеналах ЗСУ</h1>
      <address>
        <time datetime="2019-11-04T16:11:19+00:00">04 Nov 2019, 16:11</time>
      </address>
      <h4>Президент поставив завдання Генштабу ЗСУ підвищити з урахуванням стандартів НАТО рівень безпеки арсеналів, баз і складів зберігання засобів ураження</h4>
      <p>Президент Володимир Зеленський підписав указ «Про додаткові заходи щодо покращення стану зберігання ракет, боєприпасів та продуктів їх утилізації на арсеналах, базах та складах Збройних сил України».</p>
      <p>Про це 4 листопада повідомляє пресслужба президента.</p>
      <p>Згідно з указом, Кабінет міністрів повинен виділити необхідні кошти для заходів із забезпечення живучості та вибухопожежобезпеки арсеналів, баз, складів озброєння, ракет та боєприпасів ЗСУ.</p>
      <p>Також уряд має врегулювати питання особливого режиму використання земель навколо потенційно небезпечних військових об’єктів ЗСУ.</p>
      <p>Міністерство оборони України повинно провести інвентаризацію озброєння, ракет та боєприпасів на арсеналах, базах, складах ЗСУ та розробити дієвий механізм контролю й запобігання надзвичайним ситуаціям на таких об’єктах.</p>
      <p>Крім того, Міноборони має посилити контроль за виконанням реконструкції технічних територій арсеналів; організувати належне електропостачання арсеналів, баз та складів ЗСУ, інфраструктури військових містечок; забезпечити створення комплексної системи моніторингу потенційно небезпечних військових об’єктів.</p>
      <p>Генеральному штабу ЗСУ президент поставив завдання підвищити з урахуванням стандартів НАТО рівень безпеки арсеналів, баз і складів зберігання засобів ураження. Також Генштаб повинен належним чином організувати охорону та оборону арсеналів, баз і складів ЗСУ та привести у відповідність до вимог обсяги та порядок утримання запасів матеріально-технічних засобів на цих складах.</p>
      <p>Указ президента набирає чинності з дня його опублікування.</p>
      <p>Нагадаємо, 31 жовтня парламент ухвалив постанову «Про утворення Тимчасової слідчої комісії Верховної Ради з питань розслідування пожежі (вибухів) на складах боєприпасів в м. Ічня (Чернігівська область), м. Калинівка (Вінницька область), м. Балаклія (Харківська область), м. Сватове (Луганська область), м. Кривий Ріг (Дніпропетровська область) у період з 2014 по 2018 роки».</p>
      <p>Комісію очолив голова фракції «Слуга народу» Давид Арахамія.</p>
      <p>Нагадаємо, 11 вересня <a href="https://glavcom.ua/news/u-kalinivci-na-vinnichchini-stalisya-vibuhi-na-skladah-minoboroni-624421.html">вибухи боєприпасів почалися на арсеналі Міноборони в Калинівці</a> Вінницької області через загоряння сухої трави.</p>
      <p>26 вересня 2017 року сталася масштабна пожежа на території арсеналу Міноборони у Калинівці. Військова прокуратура відкрила кримінальне провадження за фактом диверсії, а генеральний прокурор Юрій Луценко заявив, що на території арсеналу було закладено детонатор. Міноборони заявило, що притягло до відповідальності понад 10 людей за цю пожежу.</p>
      <p>Як відомо, у Чернігівській області 9 жовтня 2018 року <a href="https://glavcom.ua/news/grojsman-viletiv-na-chernigivshchinu-cherez-vibuhi-na-vijskovomu-skladi-534678.html">почалися вибухи</a> на території 6-го арсеналу Міністерства оборони.</p>
      <related>
        <a href="https://glavcom.ua/columns/sgrabovskiy/zelenskiy-i-donbas-nastav-chas-nazivati-rechi-svojimi-imenami-637495.html"/>
      </related>
    </article>
  </body>
</html>