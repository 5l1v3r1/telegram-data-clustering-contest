<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/california-incendi-fotografi/"/>
    <meta property="og:site_name" content="Il Post"/>
    <meta property="article:published_time" content="2019-11-04T16:35:55+00:00"/>
    <meta property="og:title" content="Quelli che fotografano gli incendi in California"/>
    <meta property="og:description" content="Per metà dell'anno fanno lavori ordinari, ma tra giugno e novembre rischiano la vita per fotografare fiamme e roghi"/>
  </head>
  <body>
    <article>
      <h1>Quelli che fotografano gli incendi in California</h1>
      <h2>Per metà dell'anno fanno lavori ordinari, ma tra giugno e novembre rischiano la vita per fotografare fiamme e roghi</h2>
      <address>
        <time datetime="2019-11-04T16:35:55+00:00">04 Nov 2019, 16:35</time>
      </address>
      <p>Nelle ultime settimane <a href="https://www.ilpost.it/2019/10/29/california-incendi-3/">la California è stata colpita</a> da grossi incendi che hanno bruciato centinaia di chilometri quadrati di boschi e campi e costretto migliaia di persone a lasciare le proprie abitazioni per ragioni di sicurezza. Gli incendi in California non sono rari, specialmente tra l’estate e l’autunno quando le temperature sono più alte e le precipitazioni più rare, ma quelli di quest’anno sono stati particolarmente intensi, <a href="https://www.ilpost.it/2019/10/31/california-insostenibile/">oltre che per i problemi strutturali della California</a>, anche a causa del vento forte dell’ultimo mese. Proprio il calo dell’intensità del vento e il gran lavoro dei vigili del fuoco hanno permesso negli ultimi giorni di estinguere gran parte degli incendi, e a oggi ne è rimasto attivo solo il 3o per cento circa.</p>
      <p>Il fatto che gli incendi siano un fenomeno così ricorrente, fa sì che in California ci siano alcuni fotografi che nel corso degli anni si sono specializzati nel fotografare i luoghi devastati dalle fiamme. Marc Vartabedian ha raccontato sul <a href="https://www.wsj.com/articles/the-photographers-who-walk-into-the-california-fires-11572784201?mod=hp_lista_pos1"><i>Wall Street Journal</i></a> le storie di alcuni di loro, che tra giugno e novembre rincorrono i focolai in giro per lo stato, lavorando in situazioni estreme e mettendo e rischiando la propria vita, e che per il resto dell’anno fanno lavori molto più ordinari.</p>
      <figure>
        <img src="https://www.ilpost.it/wp-content/uploads/2019/11/AP_19307692665840.jpg"/>
        <figcaption>Sonoma County, California (AP Photo/Noah Berger)</figcaption>
      </figure>
      <p>Tra questi c’è Noah Berger, che da anni fotografa gli incendi in California per <i>Associated </i><i>Press, </i>e che lo scorso anno è stato <a href="https://www.pulitzer.org/finalists/noah-berger-john-locher-and-ringo-h-w-chiu-associated-press?mod=article_inline">tra i finalisti del Premio Pulitzer</a> insieme ad altri due fotografi, proprio con un reportage dalla California. La scorsa settimana dopo 20 minuti dalla prima notizia dell’incendio nella Sonoma County, a nord di San Francisco, Berger era già in macchina pronto a partire dalla sua casa di Alameda, nella baia di San Francisco. A mezzanotte era sul posto, insieme a Josh Edelson di <i>AFP </i>e Justin Sullivan di<i> Getty Images.</i></p>
      <figure>
        <img src="https://www.ilpost.it/wp-content/uploads/2019/11/AP_19300449695464.jpg"/>
        <figcaption>Healdsburg, California (AP Photo/Noah Berger)</figcaption>
      </figure>
      <p>I tre, seguiti da Vartabedian, hanno intercettato il segnale radio dei vigili del fuoco così da capire esattamente dove fosse l’incendio, e poi hanno iniziato a guidare tra le strade impervie della contea per fare le loro foto. Il <i>Wall Street Journal </i>racconta che Berger era a bordo di un fuoristrada di cui teneva il motore sempre acceso, perché nei posti interessati dagli incendi poteva non esserci ossigeno a sufficienza per farlo ripartire.</p>
      <p>Sul sedile posteriore teneva tutte le sue fotocamere, coperte da un rivestimento in alluminio per proteggerle da eventuali fiamme, e non appena vedeva qualcosa di interessante da fotografare fermava la macchina e scendeva velocemente per scattare una fotografia, cercando di avvicinarsi il più possibile alle fiamme. «Ti spingi sempre più a fondo [tra le fiamme] e capisci che non è pericoloso come pensavi. E quindi vai avanti, ancora e ancora», ha detto Berger. In tutto Berger ha passato una settimana intera a fotografare l’incendio nella Sonoma County, notte e giorno, insieme agli altri fotoreporter, e quando è iniziato un altro incendio nei pressi di Los Angeles ha preso il suo fuoristrada e si è diretto a sud, a fare foto anche lì.</p>
      <figure>
        <img src="https://www.ilpost.it/wp-content/uploads/2019/11/AP_19300193799837.jpg"/>
        <figcaption>Geyservillle, Sonoma County, California (AP Photo/Noah Berger)</figcaption>
      </figure>
      <p>Sia Berger che gli altri nel resto dell’anno realizzano foto su commissione, un tipo di lavoro più monotono ma per cui vengono pagati decisamente meglio (il <i>Wall Street Journal </i>scrive che per una giornata a fare foto per le agenzie giornalistiche guadagnano tra i 250 e i 600 dollari), ma per loro andare a fotografare gli incendi è qualcosa di più di un lavoro. Edelson, che per andare a Los Angeles con Berger ha anche rinunciato a festeggiare l’anniversario del suo matrimonio, ha raccontato per esempio la sua sofferenza al pensiero di andare a fare dei ritratti ai dirigenti di un’azienda informatica, un lavoro che gli frutta dieci volte di più rispetto a quello di fotoreporter. «Ho mandato una email ai miei clienti, e ho detto loro “Sono letteralmente circondato dal fuoco”. Faccio quel lavoro solo per poter essere qui ora».</p>
      <related>
        <h4>Articoli Correlati</h4>
        <a href="https://www.ilpost.it/2019/11/04/ibernazione-matteo-cerri-cura-freddo/"/>
        <a href="https://www.ilpost.it/2019/11/04/maratona-di-new-york-2019/"/>
        <a href="https://www.ilpost.it/2019/11/04/hong-kong-nero-colore-protesta/"/>
      </related>
    </article>
  </body>
</html>