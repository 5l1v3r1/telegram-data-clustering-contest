<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%DB%8C%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%A7%DB%8C%D8%B1%D8%A7%D9%86-%D9%85%DB%8C%D8%B2%D8%A7%D9%86-%D8%B8%D8%B1%D9%81%DB%8C%D8%AA-%D8%BA%D9%86%DB%8C%E2%80%8C%D8%B3%D8%A7%D8%B2%DB%8C-%D8%A7%D9%88%D8%B1%D8%A7%D9%86%DB%8C%D9%88%D9%85-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D8%AF%D8%A7%D8%AF%DB%8C%D9%85-20191104/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-04T16:05:31+00:00"/>
    <meta property="og:title" content="رییس سازمان انرژی اتمی ایران: میزان ظرفیت غنی‌سازی اورانیوم را افزایش دادیم"/>
    <meta property="og:description" content="در حالی که قرار است جمهوری اسلامی ایران از روز سه‌‌شنبه ۱۴ آبان، گام چهارم برای کاستن از تعهدات برجامی خود را اجرایی کند، علی اکبر صالحی، رییس سازمان انرژی اتمی ایران، روز دوشنبه ۱۳ آبان، اعلام کرد: جمهوری اسلامی ایران هر گونه سانتریفیوژ با هر میزان..."/>
  </head>
  <body>
    <article>
      <h1>رییس سازمان انرژی اتمی ایران: میزان ظرفیت غنی‌سازی اورانیوم را افزایش دادیم</h1>
      <address>
        <time datetime="2019-11-04T16:05:31+00:00">04 Nov 2019, 16:05</time>
      </address>
      <p>
        <b>در حالی که قرار است جمهوری اسلامی ایران از روز سه‌‌شنبه ۱۴ آبان، گام چهارم برای کاستن از تعهدات برجامی خود را اجرایی کند، علی اکبر صالحی، رییس سازمان انرژی اتمی ایران، روز دوشنبه ۱۳ آبان، اعلام کرد: جمهوری اسلامی ایران هر گونه سانتریفیوژ با هر میزان سویی می‌تواند تولید کند و دیگر از آستانه‌ها گذشته است. رییس سازمان انرژی اتمی ایران این اظهارات را در جمع خبرنگاران به هنگام بازدید از تاسیسات اتمی نطنز بیان کرد.</b>
      </p>
      <p>علی اکبر صالحی، رییس سازمان انرژی اتمی ایران، روز دوشنبه ۱۳ آبان، در نطنز، گفت: پیش از برجام ظرفیت عملیاتی غنی‌سازی اورانیوم نزدیک به ۱۱ هزار سو بوده است اما پس از گام سوم و تنها در دو ماه گذشته این میزان به ۸ هزار و ۶۰۰ سو رسیده است.</p>
      <p>به گفته رییس سازمان انرژی اتمی ایران، "دانشمندان ایرانی تنها در دو ماه گذشته ۲ هزار و۶۶۰ سو با سانتریفوژ جدید به ظرفیت موجود اضافه کردند.</p>
      <p>علی اکبر صالحی با بیان اینکه پیش از برجام تنها پنج ماشین سانتریفوژ داشتیم، تاکید کرد: امروز سالن ما پر از ۱۶ نوع سانتریفوژ نسل جدید است و برخی از آنها با ظرفیت ۵۰ سو در کنار نسل‌های موجود کارگزاری شده است.</p>
      <p>رییس سازمان انرژی اتمی ایران با اشاره به سه گام برداشته شده در دوران پس از برجام گفت: محدودیت‌های مربوط به ذخایر اورانیوم و آب سنگین و سطح غنی‌سازی و تحقیق و توسعه به تدریج کنار رفت و برخی سانتریفوژهای برچیده شده با کمترین میزان تخریب دوباره نصب شد در حالی که آنها تصور داشتند دست‌کم ۱۰ درصد ماشین‌ها در این فرایند آسیب دیده‌اند.</p>
      <p>علی اکبر صالحی مدعی شد: اکنون ما ۸ هزار و۶۶۰ سو در اختیار داریم و تولید اورانیوم که قبل از گام سوم حدود ۴۵۰ گرم در روز بود به بیش از ۵ هزار گرم (۵ کیلو) در روز رسیده است.</p>
    </article>
  </body>
</html>