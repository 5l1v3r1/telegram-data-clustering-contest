<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/sicurezza/2019/11/04/news/pirelli_gomme_invernali_tutto_inizio_60_anni_fa_-240228057/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T16:10:00+00:00"/>
    <meta property="og:title" content="Gomme invernali: tutto iniziò 60 anni fa..."/>
    <meta property="og:description" content="Con il modello &quot;Battistrada Separato 3&quot; nell’ottobre del 1959, Pirelli al Salone dell’Auto di Torino presentò un pneumatico pronto"/>
  </head>
  <body>
    <article>
      <h1>Gomme invernali: tutto iniziò 60 anni fa...</h1>
      <h2>Con il modello "Battistrada Separato 3" nell’ottobre del 1959, Pirelli al Salone dell’Auto di Torino presentò un pneumatico pronto a rivoluzionare l’inverno</h2>
      <address>
        <time datetime="2019-11-04T16:10:00+00:00">04 Nov 2019, 16:10</time>
      </address>
      <p>Le gomme invernali hanno una storia antica. Affondano le radici addirittura nell ’ottobre del 1959, quando Pirelli al Salone dell’Auto di Torino presentò il pnemuatico BS3, cioè “Battistrada Separato 3”, perché a comporre il pneumatico erano una carcassa e un battistrada non vulcanizzati assieme, di conseguenza quest’ultimo era facilmente intercambiabile<br/><br/>Così questa gomma consentiva di passare da prestazioni estive a invernali, o viceversa, con poco lavoro e senza nemmeno smontare il pneumatico dal cerchio. Una soluzione tecnologica innovativa, rimasta in produzione alcuni anni, che ha saputo introdurre il cambio stagionale dei pneumatici.<br/> <br/>"Dall’inizio della storia del pneumatico - spiegano con orgoglio alla Pirelli - non era mai stato realizzato niente di simile e di così dirompente, rispetto alle tecnologie utilizzate fino a quel momento. Il brevetto del Pirelli BS3 portava la firma dell’Ing. Carlo Barassi, allora a capo dell’Ufficio Tecnologico della Direzione Tecnica Pneumatici Pirelli, reparto che oggi si chiama R&amp;D. Lì venne sviluppata un’idea che nacque qualche anno prima nella mente creativa dell’Ing. Giuseppe Lugli, all’epoca responsabile del Laboratorio Fisico del Settore Gomma Pirelli. Barassi, appassionato di sci e di montagna, conosceva bene le problematiche della guida invernale. Fino a poco tempo prima, per far fronte alle condizioni di bassa aderenza, gli automobilisti erano soliti legare delle cinture borchiate sopra al battistrada delle gomme di trazione ma le difficoltà erano molte e i vantaggi contenuti. Una pratica che nasceva per i mezzi agricoli che viaggiavano a bassa velocità sul fango dei campi".<br/> <br/>Ma non è tutto: con il pneumatico BS3 in accordo con Autogrill, Pirelli creò delle officine apposite nelle stazioni di servizio dell’Autostrada del Sole, dove i tecnici avevano il compito di sostituire i battistrada di BS3, oltre che offrire ogni altro tipo di assistenza delle auto degli italiani in viaggio.<br/> </p>
    </article>
  </body>
</html>