<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/amku_rozpochav_rozglyad_spravy_proty_miniinfrastruktury_1683411"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T16:42:00+00:00"/>
    <meta property="og:title" content="АМКУ розпочав розгляд справи проти Мінінфраструктури"/>
    <meta property="og:description" content="Антимонопольний комітет розпочав розгляд справи проти Міністерства інфраструктури щодо надання аеропорту &quot;Бориспіль&quot; привілейованого становища порівняно з іншими аеропортами."/>
  </head>
  <body>
    <article>
      <h1>АМКУ розпочав розгляд справи проти Мінінфраструктури</h1>
      <address>
        <time datetime="2019-11-04T16:42:00+00:00">04 Nov 2019, 16:42</time>
      </address>
      <p>
        <b>Антимонопольний комітет розпочав розгляд справи проти Міністерства інфраструктури щодо надання аеропорту "Бориспіль" привілейованого становища порівняно з іншими аеропортами.</b>
      </p>
      <p>Як <a href="http://www.amc.gov.ua/amku/control/main/uk/publish/article/152687">повідомляє</a> пресслужба АМКУ, йдеться про наказ Міністерства інфраструктури України "Про встановлення Ставок плати за послуги з аеронавігаційного обслуговування повітряних суден у повітряному просторі України".</p>
      <p>Згідно з яким, одинична ставка плати за послуги з аеронавігаційного обслуговування на підході та в районі аеродрому встановлюється у розмірі 210,0 євро для міжнародного аеропорту "Бориспіль" і – 411,0 євро для всіх інших аеропортів країни.</p>
      <p>В АМКУ пояснюють, ця ставка сплачується за обслуговування повітряного судна Украероруху (організації, яка відповідальна за здійснення польотів над територією України), а розміри цих ставок своїм наказом встановлює та затверджує Міністерство інфраструктури України.</p>
      <p>Раніше ці збори (ставки) були однакові для всіх авіакомпаній незалежно від того, де знаходиться аеропорт – в Києві, Борисполі, Львові або в Одесі. Однак Міністерство вирішило внести зміни до свого наказу, встановивши, меншу плату для аеропорту "Бориспіль".</p>
      <p>"Ще на стадії розробки проекту наказу Комітет неодноразово застерігав Мінінфраструктури, що встановлення таких ставок має ознаки надання одному аеропорту пільг або переваг, які ставлять його у привілейоване становище порівняно з іншими аеропортами, що призводить до порушення антимонопольного законодавства", – зазначають в АМКУ.</p>
      <p>Крім того, до Комітету звернулась Асоціація "Аеропорти України", учасниками якої є 20 аеропортів України, та поскаржилась, що Мінінфраструктури своїм наказом створює для аеропорту "Бориспіль" привілейоване становище порівняно з іншими аеропортами.</p>
      <p>Однак, як наголошують в Антимонопольному комітеті, незважаючи на їх застереження, Мінінфраструктури затвердило наказ та ввело його в дію.</p>
      <p>Нагадаємо, Верховна Рада <a href="https://zik.ua/news/2019/11/01/rada_hoche_zasluhaty_zvit_golovy_antymonopolnogo_komitetu_1681539">ухвалила</a> проєкт постанови №2306 про заслуховування звіту Голови Антимонопольного комітету України. Звіт має відбутися 14 листопада. </p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/04/nezabarom_ukrposhta_nadavatyme_finansovi_poslugy__krykliy_1683195"/>
        <a href="https://zik.ua/news/2019/10/29/mininfrastruktury_ukrzaliznytsya_ta_yebrr_pidpysaly_memorandum_pro_1678891"/>
        <a href="https://zik.ua/news/2019/10/28/zastupnyk_ministra_infrastruktury_podav_u_vidstavku_1677993"/>
        <a href="https://zik.ua/news/2019/07/19/v_aeroportu_boryspil_zbuduyut_novyy_vantazhnyy_terminal_1609347"/>
      </related>
    </article>
  </body>
</html>