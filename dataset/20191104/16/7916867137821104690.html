<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134302-2020-uju-nba-birza-maccabi-talentas-pirmajame-penketuke-masiulis-per-plauka-nuo-saukimo.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-04T16:19:00+00:00"/>
    <meta property="og:title" content="2020-ųjų NBA birža: „Maccabi“ talentas – pirmajame penketuke, Masiulis – per plauką nuo šaukimo"/>
    <meta property="og:description" content="Nors 2019-2020 m. Nacionalinės krepšinio asociacijos (NBA) sezonas tik prasidėjo, ESPN apžvalgininkai jau pradeda dėlioti gaires kitų metų naujokų biržai, kurioje netrūksta pažįstamų veidų. Penktasis šaukimas šiuo metu prognozuojamas Tel Avivo „Maccabi“ 18-mečiui Deni Avdijai. „Avdija pasiekė vėlyvo brendimo stadiją, kuomet iš 188 cm ūgio virto 200 cm ūgio žaidimo kūrėju. NBA skautų dėmesį jis atkreipė, kai 2017-ųjų Europos jaunučių (iki 16 ..."/>
  </head>
  <body>
    <article>
      <h1>2020-ųjų NBA birža: „Maccabi“ talentas – pirmajame penketuke, Masiulis – per plauką nuo šaukimo</h1>
      <address>
        <time datetime="2019-11-04T16:19:00+00:00">04 Nov 2019, 16:19</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-203703-any1000x1000.jpg">
          <img src="https://www.basketnews.lt/paveikslelis-203703-any630x500.jpg"/>
        </a>
      </figure>
      <p>Nuotr. BNS</p>
      <p>Nors 2019-2020 m. Nacionalinės krepšinio asociacijos (NBA) sezonas tik prasidėjo, ESPN apžvalgininkai jau pradeda dėlioti gaires kitų metų naujokų biržai, kurioje netrūksta pažįstamų veidų.</p>
      <p>Penktasis šaukimas šiuo metu prognozuojamas Tel Avivo „Maccabi“ 18-mečiui <a href="https://www.basketnews.lt/zaidejai/22919-deni-avdija.html">Deni Avdijai</a>. </p>
      <p>„Avdija pasiekė vėlyvo brendimo stadiją, kuomet iš 188 cm ūgio virto 200 cm ūgio žaidimo kūrėju. NBA skautų dėmesį jis atkreipė, kai 2017-ųjų Europos jaunučių (iki 16 m.) čempionate jo statistika per 40 minučių siekė 19,4 taško, 16 atkovotų ir 2,5 perimto kamuolio, o po to Europos jaunimo (iki 20 m.) pirmenybėse susižėrė naudingiausio žaidėjo laurus“, – rašoma straipsnyje.</p>
      <p>Teigiama, jog ryškiausios žaidėjo savybės yra gebėjimas kurti žaidimą, aikštės matymas, agresyvumas puolime ir nesusikaustymas metant tolimus metimus. Tiesa, pridedama, jog Avdijai savo tritaškių pataikymą, kaip ir baudų metimų, reikia gerinti. Taip pat teigiama, kad pagrindinė dešinioji ranka yra kur kas stipresnė nei kairioji.</p>
      <p>Septintasis šaukimas prognozuojamas dar vienam Eurolygos talentui <a href="https://www.basketnews.lt/zaidejai/21364-theo-maledon.html">Theo Maledonui</a> iš Vilerbano ASVEL.</p>
      <p>„Maledonas Prancūzijos lygoje debiutavo 16-os bei tapo antru jauniausiu tai padariusiu žaidėju ASVEL klubo istorijoje. Po vasaros, praleistos su Prancūzijos vyrų rinktine, Maledonas grįžo į ASVEL, tačiau jį iš rikiuotės išvedė peties trauma“, – rašo ESPN.</p>
      <p>Tarp Maledono stiprybių išskiriami jo fiziniai duomenys, leidžiantys būti solidžiu ramsčiu gynyboje. Taip pat giriama prancūzo metimo bei varymosi technika ir pridedama, jog ASVEL gynėjas kamuolį puikiai valdo abiem savo rankomis.</p>
      <p>Vis tik pastebima, jog Vilerbano ekipoje 18-metis negauna itin daug progų pasireikšti. Be visa to pridedama, jog Maledonui reiktų pridėti raumenų ir būti agresyvesniam aikštelėje.</p>
      <p>Tuo metu į talentingiausių krepšininkų šimtuką pateko ir Klaipėdos „Neptūno“ puolėjas <a href="https://www.basketnews.lt/zaidejai/13666-gytis-masiulis.html">Gytis Masiulis</a>. Šiuo metu 21-erių Masiulis rikiuojasi 67-oje pozicijoje.</p>
      <p>Visai šalia yra ir Kėdainių „Nevėžiui“ priklausantis 20-metis graikas <a href="https://www.basketnews.lt/zaidejai/18432-georgios-kalaitzakis.html">Georgios Kalaitzakis</a>, kuriam skirta 65-oji vieta.</p>
      <p>Pirmasis šaukimas prognozuojamas 18-mečiui vidurio puolėjui Jamesui Wisemanui, antrasis – 18-mečiui atakuojančiam gynėjui Anthony Edwardsui, trečiasis – buvusiam Prienų „CBet“ ir šiuo metu Australijoje rungtyniaujančiam įžaidėjui LaMelo Ballui, o ketvirtoji 19-mečiui Cole‘ui Anthony iš Šiaurės Karolinos universiteto.</p>
      <h3>
        <a href="https://www.basketnews.lt/zaidejai/13666-gytis-masiulis.html">Gytis Masiulis</a>
      </h3>
      <figure>
        <img src="https://www.basketnews.lt/paveikslelis-200279-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/286-klaipedos-neptunas.html">Klaipėdos Neptūnas</a></li>
        <li>Pozicija: PF</li>
        <li>Amžius: 21</li>
        <li>Ūgis: 207 cm</li>
        <li>Svoris: 99 kg</li>
        <li>Gimimo vieta: Kaunas, Lietuva</li>
      </ul>
    </article>
  </body>
</html>