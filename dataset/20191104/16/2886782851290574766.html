<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/04/vita-lett-a-magyar-oligarchakrol-irt-new-york-times-cikkbol-a-bizottsagi-sajtotajekoztaton"/>
    <meta property="og:site_name" content="euronews"/>
    <meta property="article:published_time" content="2019-11-04T16:48:22+00:00"/>
    <meta property="og:title" content="Brüsszelben vitáztak a magyar oligarchákról írt New York Times cikkről"/>
    <meta property="og:description" content="A magyar külügyminiszter nem kommentálta az uniós forrásokról szóló cikket a bizottsági sajtóátkoztatón viszont hosszan foglalkoztak vele."/>
  </head>
  <body>
    <article>
      <h1>Vita kerekedett a magyar oligarchákról írt New York Times-cikkről</h1>
      <address><time datetime="2019-11-04T16:48:22+00:00">04 Nov 2019, 16:48</time> by <a rel="author">Pálfi Rita</a></address>
      <figure>
        <img src="https://static.euronews.com/articles/stories/04/27/84/40/773x435_cmsv2_2d68f74c-7bce-5454-a0f3-92e5311e7fcf-4278440.jpg"/>
      </figure>
      <p>Miközben Szijjártó Péter magyar külügyminiszter nem kommentálta <a href="https://www.nytimes.com/hu/2019/11/03/world/europe/eu-agrar-tamogatas-magyarorszag.html">a New York Times magyarul is megjelent cikkét,</a> amelyben azt írják, hogy Magyarországon és Közép-és Kelet Európa nagy részén az EU mezőgazdasági támogatásának a „zöme a jó összeköttetéssel rendelkező hatalmasok zsebébe vándorol”, a bizottság déli sajtótájékoztatóján hosszú vita volt róla.</p>
      <p>– <b>Az Európai Bizottság zéró toleranciát hirdet a csalásokkal, az uniós forrásokkal történő visszaélésekkel kapcsolatban. Ezért ragaszkodik ahhoz, hogy minden tagállam vállaljon kötelezettséget arra, hogy megelőzik a csalásokat. Az Európai Uniónak világos szabályai vannak, hogy kell kezelni az uniós pénzeket, különösen, ha mezőgazdasági támogatásokról van szó. Az EU-s források kezeléséért elsősorban a nemzeti kormányok a felelősek</b> – mondta válaszában a New York Times újságírójának a kérdésére Daniel Rosario versenyjogi szóvivő. Hozzátette, hogy a bizottság komolyan vesz minden vádat vagy gyanút a forrásokkal való visszaélésekről. Az ezekről szóló panaszokat az OLAF-nak (Európai Csalás Elleni Hivatal) kell címezni, illetve az Európai Bizottság is folytat ellenőrzéseket. Több ilyen audit is folyamatban van jelenleg – például Csehországban és Magyarországon. (A magyar kormány 6,5 millió eurós pénzügyi korrekciót fizetett, mondta az ügyek eredményére rákérdező újságírónak később.)</p>
      <p>A földtulajdonlást illető jogállamisági problémák ügyében a tagállamok hatóságainak kell cselekednie, emelte ki Rosario, majd hozzátette, hogy bizonyos esetekben a bizottság is vizsgálódik.</p>
      <p>– <b>Az EB meg tud tenni és meg is fog tenni minden szükséges lépést, hogy megvédje az EU-költségvetését. Ide tartozik a Közös Agrárpolitika (KAP) értelmében járó támogatás folyósításának felfüggesztése és pénzügyi korrekció alkalmazása az érintett tagállammal szemben</b> – mondta a szóvivő.</p>
      <p>Kisebb vita alakult ki a New York Times újságírója és a Mina Andreeva között arról, hogy miért nem volt az Európai Bizottságnak ideje érdemben reagálnia a lap által feltett, részletes kérdésekre.</p>
      <h3>EU-s pénzek a jogállamisághoz kötve</h3>
      <p>Andreeva kiemelte: a bizottság javaslata volt a következő költségvetési ciklusra, hogy kössék a jogállamisághoz az EU-s pénzeket. Ez az a javaslat, amit megszavazott az Európai Parlament, de nem egyedül dönt az ügyben, hanem közösen az összes EU-tagállam kormányával. A finnek szeretnék, hogy még a soros elnökségük alatt (azaz idén) szülessen döntés a mechanizmusról.</p>
      <p>Ha bevezetnek egy ilyen mechanizmust, az úgy működne, hogy 2021 után felfüggeszthetnék, csökkenthetnék a jogállamisági elveket súlyosan megsértő, vagy például az uniós pénzeket érintő csalások és korrupció, illetve az adócsalások ellen nem elég hatékonyan fellépő országoknak szánt EU-s forrásokat, a hiányosságok jellegével és súlyosságával arányos módon.</p>
      <h3>„A befagyasztás soha nem történik meg”</h3>
      <p>Az egyik újságíró a hivatalos válaszra egy kérdéssel reagált, hogy mit ér a tagállamokkal közös felelősség és a jogállamisághoz tiszteletben tartásának a feltétele, ha a budapesti és a prágai kormányok profitálnak abból a tényből, hogy a bizottság mond valamit, de az utolsó mentsvárként használt intézkedés az EU-s pénzek befagyasztása soha nem történik meg, hiszen tagjai az Európai Tanácsnak, politikai hatalommal bírnak.</p>
      <p>Rosario megismételte, hogy a bizottság utánajár minden összeférhetetlenségről szóló vádnak, amelyről értesítik, és figyelemmel követi, hogy végrehajtják-e a szabályokat. Ezek után azt a magyar ügyet említette, mikor 2015-ben és 2017-ben nyomozást indított az OLAF, és rendszerszintű hiányát találták az összeférhetetlenség vizsgálatának a közbeszerzési eljárásokon. Ezeket az ügyeket folyamatosan figyelemmel kísérjük, és cselekszünk – mondta.</p>
      <p>– <b>Nem igaz, hogy nem teszünk semmi azért, hogy megvédjük az EU-költségvetését</b> – hangsúlyozta Andreeva.</p>
      <h3>Az Európai Ügyészség mint érv</h3>
      <p>A New York Times újságírója arról kérdezett, hogy a nemzeti hatóságok végzik-e a nyomozást az ellenőrzések után.</p>
      <p>Andreeva válaszában hangsúlyozta, hogy a bizottság javaslatára felállítják az Európai Ügyészséget. Pontosan azért, mert a nemzeti ügyészek számára nem mindig az EU-s költségvetés az első számú prioritás, mikor az OLAF által küldött ügyeket továbbviszik – mondta.</p>
      <p>Az Európai Ügyészséghez jelenleg 22 tagállam csatlakozott. Magyarország mellett a svédek, a lengyelek, az írek és a dánok is a kimaradás mellett döntöttek, egyelőre.</p>
      <h4>Itt nézheti vissza a sajtótájékoztatót angolul vagy franciául:</h4>
    </article>
  </body>
</html>