<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/bmw-x3-dostava-plug-in-hybridni-verzi-ma-spotrebu-21-litru-a-na-elektrinu-ujede-55-km"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-04T16:00:00+00:00"/>
    <meta property="og:title" content="BMW X3 dostává plug-in hybridní verzi. Má spotřebu 2,1 litru a na elektřinu ujede 55 km"/>
    <meta property="og:description" content="BMW pokračuje v rozšiřování nabídky svých plug-in hybridních modelů a nyní uvádí v elektrifikované podobě i SUV X3."/>
  </head>
  <body>
    <article>
      <h1>BMW X3 dostává plug-in hybridní verzi. Má spotřebu 2,1 litru a na elektřinu ujede 55 km</h1>
      <h2>BMW pokračuje v rozšiřování nabídky svých plug-in hybridních modelů a nyní uvádí v elektrifikované podobě i SUV X3.</h2>
      <address><time datetime="2019-11-04T16:00:00+00:00">04 Nov 2019, 16:00</time> by <a rel="author">Daniel Fuglevič</a></address>
      <p>Po <a href="https://www.autorevue.cz/bmw-530e-plug-in-hybrid-v-cesku-cena-technicka-data-doba-nabijeni-fotky">řadě 5</a>, <a href="https://www.autorevue.cz/bmw-330e-prijizdi-na-cesky-trh-na-elektrinu-ujede-az-66-km-bude-k-mani-i-jako-kombi">řadě 3</a> nebo kompaktním <a href="https://www.autorevue.cz/bmw-x1-se-stava-plug-in-hybridem-nove-xdrive25e-ujede-ciste-na-elektrinu-az-57-km">SUV X1</a> přidává BMW plug-in hybridní motorizaci rovněž do nabídky modelu X3. Nová verze xDrive30e se vyznačuje nejnovější technikou, kterou již značka využívá v ostatních modelech. K uvedení novinky přitom dodává, že už příští rok se dočkáme také plné elektrické varianty X3.</p>
      <p>X3 xDrive30e spoléhá na kombinaci zážehového dvoulitrového čtyřválce o výkonu 135 kW (184 koní) a elektromotoru (integrovaného do osmistupňové automatické převodovky) o výkonu 80 kW (109 koní). Systémový výkon obou jednotek pak čítá 215 kW (292 koní) a 420 N.m točivého momentu, přičemž tato síla putuje standardně na všechny kola.</p>
      <related>
        <a href="https://www.autorevue.cz/policie-cr-bmw-745le-xdrive-plug-in-hybrid"/>
      </related>
      <p>Lithium-iontová baterie má kapacitu 12 kWh a zajišťuje dojezd čistě na elektřinu kolem 51 až 55 km. Kombinovanou spotřebu paliva při využití obou jednotek pak BMW udává na 2,1 až 2,4 litru na 100 km, zatímco produkce emisí CO₂ činí 49 až 54 g/km. Na stovku zrychlí elektrifikované SUV za 6,1 vteřiny, maximálně dosáhne rychlosti 210 km/h, kdežto v čistě elektrickém režimu je možné dosáhnout až 135 km/h.</p>
      <p>Nabíjet lze z běžných domácích zásuvek prostřednictvím standardně dodávaného nabíjecího kabelu. Tímto způsobem je možné baterii plně nabít za méně než 6 hodin. Použitím nabíjecí stanice lze stejný proces nabíjení dokončit přibližně za 3,5 hodiny.</p>
      <related>
        <a href="https://www.autorevue.cz/velke-modely-bmw-m-dostanou-plug-in-hybridni-motory-divize-m-na-tom-jiz-pracuje"/>
      </related>
      <p>Baterie je v X3 umístěna v prostoru pod zadním sedadlem, zatímco palivová nádrž se nachází nad zadní nápravou. Objem zavazadlového prostoru se tedy v porovnání s konvenčními motorizacemi zmenšil z 550 litrů na 450 litrů. Po složení zadních sedaček je hodnota nižší z původních 1600 litrů na 1500 litrů.</p>
      <p>Rovněž plug-in hybridní X3 je nabízeno v úrovních výbav Advantage, xLine, Luxury a M Sport. Nabídka příplatkových prvků se také zásadně neliší, volitelně je nabízeno třeba i elektricky ovládané tažné zařízení. Za X3 xDrive30e můžete táhnout brzděný přívěs až do maximální hmotnosti 2000 kg.</p>
      <p>Cenovky BMW X3 xDrive30e ještě neznáme, celosvětové prodeje odstartují na jaře 2020.  </p>
      <related>
        <h4>Určitě si přečtěte</h4>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.auto.cz/kawasaki-zamirila-do-italie-a-vysledkem-je-sokujici-bimota-tesi-h2-131936"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.auto.cz/novy-konkurent-rolls-royce-odhaluje-plany-cinske-hongqi-chce-dobyt-svet-luxusu-131965"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
      </related>
    </article>
  </body>
</html>