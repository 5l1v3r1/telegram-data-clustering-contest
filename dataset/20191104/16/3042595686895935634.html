<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nytt-tap-i-retten-for-trump/71782336"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T16:24:11+00:00"/>
    <meta property="og:title" content="Nytt tap i retten for Trump"/>
    <meta property="og:description" content="Presidenten dømt til å gi fra seg skattemeldingene sine, men det er ventet at saken blir anket til høyesterett."/>
  </head>
  <body>
    <article>
      <h1>Nytt tap i retten for Trump</h1>
      <h2>Presidenten dømt til å gi fra seg skattemeldingene sine, men det er ventet at saken blir anket til høyesterett.</h2>
      <address><time datetime="2019-11-04T16:24:11+00:00">04 Nov 2019, 16:24</time> by <a rel="author">Lars Martin Gimse</a></address>
      <p>En ankedomstol i New York slo mandag fast at president Donald Trump må levere fra seg sine skattemeldinger til en statlig storjury, skriver flere amerikanske medier.</p>
      <h3>Anker</h3>
      <p>Nå vil presidenten be høyesterett om å se på saken.</p>
      <p>
        <b>- Avgjørelsen til ankedomstolen vil bli tatt til høyesterett. Spørsmålene som er reist går helt inn til kjernen i våre republikk. De konstitusjonelle spørsmålene er viktige, sier Trumps advokat, Jay Sekulow, ifølge <a href="https://www.cnbc.com/2019/11/04/trump-loses-appeal-of-new-york-tax-returns-case.html">CNBC.</a></b>
      </p>
      <p>Det er statsadvokaten på Manhattan, Cyrus R. Vance som ha<a href="https://www.dagbladet.no/nyheter/starter-etterforskning-etter-hysj-penger/71452109">r krevd at Trumps revisorfirma gir fra seg presidentens skattemeldinger</a> som privatperson og næringsdrivende de siste åtte åra.</p>
      <p>Påtalemyndigheten krever skattemeldingene i forbindelse med etterforskning av Trumps revisorfirma. Etterforskningen dreier seg blant annet om utbetalingene til<a href="https://www.dagbladet.no/nyheter/pornostjerne-hevder-seg-truet-til-taushet-om-trump-forhold/69650502"> pornostjerna Stormy Daniels</a> og Playboy-modellen Karen McDougal før presidentvalget i 2016.</p>
      <h3>Hysj-penger</h3>
      <p>Stormy Daniels hevder at hun hadde et seksuelt forhold til Donald Trump, <a href="https://www.dagbladet.no/nyheter/donald-trump-bryter-tausheten-om-utbetalingen-til-stormy-daniels/69680273">noe Trump selv benekter.</a></p>
      <p>Forholdet skal ha funnet sted i 2006 og i 2016 skal presidenten ha betalt henne over 130 000 dollar (1,2 millioner norske kroner) for å tie.</p>
      <p>
        <b>Det var Trumps daværende advokat Michael Cohen som gjennomførte utbetalingen.</b>
      </p>
      <p><a href="https://www.dagbladet.no/nyheter/toppadvokaten-ville-ta-en-kule-for-trump-na-tyder-alt-pa-at-han-ma-i-fengsel/70126180">Cohen har tilstått at han betalte hysjpenger til Daniels og McDougal,</a> for å påvirke presidentvalget i 2016. Utbetalingene gjorde han på vegne av <a href="https://www.dagbladet.no/nyheter/derfor-nevnes-trump-aldri-ved-navn-i-saken-mot-michael-cohen/70128812">«kandidaten til et føderalt embete»</a>, som utvilsomt viser til Trump.</p>
      <h3>Flytter</h3>
      <p>Trumps advokater mener at grunnloven forbyr delstater å starte en kriminaletterforskning mot en sittende president.</p>
      <p>Under det muntlige rettsmøtet i saken omtalte Trumps advokat William S. Consvoy saken som en politisk motivert «fisketur», skriver<a href="https://www.washingtonpost.com/local/public-safety/appeals-court-rejects-trumps-attempt-to-withhold-tax-return-from-local-prosecutors-setting-stage-for-supreme-court-fight/2019/11/04/567cdb02-f695-11e9-a285-882a8e386a96_story.html"> Washington Post.</a></p>
      <p>Påtalemyndigheten på sin side sier at ingen er hevet over loven, og at skattemeldingene uansett bare skal legges fram foran en storjury, og at de forblir hemmelige.</p>
      <p>I slutten av forrige uke ble det kjent at <a href="https://www.dagbladet.no/nyheter/trump-melder-flytting-til-florida/71771630">Donald Trump melder flytting fra Manhattan til Palm Beach i Florida.</a> Årsaken til flyttingen skal blant annet være at Trump er «rasende» på statsadvokaten på Manhattan.</p>
    </article>
  </body>
</html>