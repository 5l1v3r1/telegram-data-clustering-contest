<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/jeg-vil-aldri-avslore-ham/71777681"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T16:51:17+00:00"/>
    <meta property="og:title" content="- Jeg vil aldri avsløre ham"/>
    <meta property="og:description" content="Vennen Steve Lazarides gir ut oppsiktsvekkende bok om gatekunstneren Banksys arbeidsmetoder."/>
  </head>
  <body>
    <article>
      <h1>- Jeg vil aldri avsløre ham</h1>
      <h2>Vennen Steve Lazarides gir ut oppsiktsvekkende bok om gatekunstneren Banksys arbeidsmetoder.</h2>
      <address><time datetime="2019-11-04T16:51:17+00:00">04 Nov 2019, 16:51</time> by <a rel="author">Anders Grønneberg</a></address>
      <p>Banksy er et mysterium, og kommer til å forbli det. Det konkluderer vennen, fotografen og den tidligere agenten hans med.</p>
      <p>Nå har Steve Lazarides gitt ut en fotobok med Banksy fra tida han arbeidet i felten - uten å avsløre identiteten hans.</p>
      <p>
        <b>I et intervju med <a href="https://news.sky.com/story/banksy-the-most-revealing-photo-yet-how-his-former-agent-documented-arts-biggest-mystery-11849365">Sky News</a> forteller Lazarides, som jobbet sammen med Banksy i elleve år, fra 1997 til 2009, om den myteomspunne kunstneren.</b>
      </p>
      <p>Steve Lazarides jobbet først som fotograf, deretter som hans agent - og hele tida har han vært gatekunstnerens fortrolige venn.</p>
      <h3>I fullt dagslys</h3>
      <p>- Han stoler fremdeles på at jeg ikke vil vise ansiktet hans, noe jeg ikke vil gjøre. Det har ingen hensikt å avsløre ham. Hvis han vil avsløre seg, så er det opp til ham, sier Steve Lazarides til Sky News.</p>
      <p>
        <b>I begynnelsen kunne Banksy operere i fullt dagslys uten å bli avslørt.</b>
      </p>
      <p>- Det er utrolig hva du kan gjøre med en lett synlig refleksjakke og noen kjegler, sier agenten og vennen, som fremdeles hjelper Banksy med å hemmeligholde identiteten.</p>
      <h3>- Ble sett av alle</h3>
      <p>At Banksy i mange år kunne holde på med sin gatekunst uten å bli avslørt, var å gjøre seg så synlig som mulig. Derfor jobbet han i dagslys ikledd refleksklær, ikke ulik den veiarbeidere bruker - med kjegler som viste at «arbeid pågår».</p>
      <p>
        <b>De slapp unna med det mange ganger, forteller vennen i fotoboka om Banksy:</b>
      </p>
      <p>- Jeg har sett politifolk, jeg har sett alle, gå forbi. Har man på seg en refleksvest eller synlig arbeidsantrekk og noen kjegler, kan man gjøre hva man vil.</p>
      <h3>- Som julenissen</h3>
      <p>Steve Lazarides har gått gjennom 12000 fotografier for å lage boka «Banksy Captured». Den forteller historien om gatekunstneren og om arbeidsmetodene, også bak kulissene- og om den anonyme kunstnerens vei til global berømmelse.</p>
      <p>
        <b>Boka inneholder også mange anekdoter og Banksys mange påfunn - og om anonymiteten.</b>
      </p>
      <p>- Offentligheten ønsker ikke å vite hvem Banksy er. Det er som å fortelle en femåring at julenissen ikke fins. Folk ser på ham som en folkehelt, og jeg kommer ikke til å ta det mytiske fra dem, sier Lazarides.</p>
    </article>
  </body>
</html>