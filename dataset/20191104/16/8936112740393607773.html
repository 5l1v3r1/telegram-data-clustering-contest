<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/siatkowka,119/polki-poznaly-rywalki-w-turnieju-kwalifikacyjnym-do-igrzysk-w-tokio,982817.html"/>
    <meta property="og:site_name" content="TVN24"/>
    <meta property="article:published_time" content="2019-11-04T16:14:00+00:00"/>
    <meta property="og:title" content="Polskie siatkarki poznały rywalki w walce o igrzyska"/>
    <meta property="og:description" content="Wiadomo już, kto będzie rywalem Polek w turnieju kwalifikacyjnym do przyszłorocznych igrzysk olimpijskich. W zawodach, które odbędą się w dniach 7-12 stycznia w holenderskim Apeldoorn Biało-Czerwon..."/>
  </head>
  <body>
    <article>
      <h1>Polskie siatkarki poznały rywalki w walce o igrzyska</h1>
      <address>
        <time datetime="2019-11-04T16:14:00+00:00">04 Nov 2019, 16:14</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/ba171740-2ead-4e7c-b5b6-9962468a6319-480p.mp4"/>
        <figcaption>Polki zagrają w turnieju kwalifikacyjnym Foto: Newspix | Video: PAP, East News</figcaption>
      </figure>
      <h3>Wiadomo już, kto będzie rywalem Polek w turnieju kwalifikacyjnym do przyszłorocznych igrzysk olimpijskich. W zawodach, które odbędą się w dniach 7-12 stycznia w holenderskim Apeldoorn Biało-Czerwone powalczą z Holandią, Bułgarią i Azerbejdżanem. Awans na igrzyska w Tokio wywalczy tylko zwycięzca.</h3>
      <related>
        <a href="https://eurosport.tvn24.pl/siatkowka,119/mloda-polska-siatkarka-podbija-wlochy-34-punkty-i-tytul-mvp,982279.html"/>
      </related>
      <p>Informację o składach grup turniejów kwalifikacyjnych kobiet i mężczyzn do igrzysk w Tokio podała w poniedziałek Europejska Federacja Siatkówki. Podziału na grupy dokonano tzw. systemem serpentynowym, według aktualnego rankingu CEV. Polki zajmują w nim ósme miejsce.</p>
      <h3>Najpierw Bułgaria</h3>
      <p>Polki w fazie grupowej rywalizację rozpoczną od meczu z Bułgarią (7.01). Kolejnymi przeciwnikami będą Holenderki (9.01) i Azerki (10.01). W drugiej grupie wystąpią Niemcy, Chorwacja, Turcja i Belgia. Po dwie najlepsze drużyny z grup awansują do półfinałów, a prawo startu na igrzyskach uzyska tylko najlepszy zespół.</p>
      <p>Trener Biało-Czerwonych Jacek Nawrocki nie ukrywa, że walka o jedno premiowane awansem miejsce będzie niezwykle trudna.</p>
      <p>- Rywale są niezwykle wymagający i nie chodzi o faworyzowaną Holandię czy Turcję. Inne reprezentacje, jeśli tylko ściągną na turniej swoje największe gwiazdy, też będą silnymi przeciwnikami - powiedział PAP szkoleniowiec.</p>
      <h3>Niefortunny termin</h3>
      <related>
        <a href="https://eurosport.tvn24.pl/siatkowka,119/wymarzony-weekend-leona-trofeum-pozniej-narodziny-syna,982779.html"/>
      </related>
      <p>Jak dodał, termin turnieju jest trochę niefortunny, w samym środku ligowych zmagań. Liga włoska, w której występuje kilka reprezentantek (Malwina Smarzek-Godek, Magdalena Stysiak, Agnieszka Kąkolewska, Joanna Wołosz i Zuzanna Górecka) rozgrywa swoje mecze jeszcze w drugi dzień świąt Bożego Narodzenia.</p>
      <p>- Ten turniej zagramy bez większych przygotowań, praktycznie z marszu - przyznał Nawrocki.</p>
      <p>Prawo startu na igrzyskach mają już zapewnione: Japonia (gospodarz) oraz Stany Zjednoczone, Włochy, Brazylia, Rosja, Chiny i Serbia.</p>
      <h3>Kadra Heynena już spokojna</h3>
      <p>O awans nie muszą się martwić podopieczni Vitala Heynena, którzy w sierpniu wygrali w Gdańsku interkontynentalny turniej kwalifikacyjny i zapewnili sobie udział na igrzyskach. Oprócz Polaków start w Tokio mają zagwarantowany: Japonia (gospodarz), Argentyna, Stany Zjednoczone, Rosja, Brazylia i Włochy.</p>
      <p>Męskie reprezentacje Starego Kontynentu powalczą o paszporty olimpijskie w Berlinie w dniach 5-10 stycznia.</p>
      <p> </p>
      <p>
        <b>Podział na grupy:</b>
      </p>
      <p>
        <b>turniej kobiet - Apeldoorn (Holandia)</b>
      </p>
      <p>grupa A: Holandia, Bułgaria, Polska, Azerbejdżan</p>
      <p>grupa B: Turcja, Niemcy, Belgia, Chorwacja</p>
      <p> </p>
      <p>
        <b>turniej mężczyzn – Berlin (Niemcy)</b>
      </p>
      <p>grupa A: Niemcy, Belgia, Słowenia, Czechy</p>
      <p>grupa B: Serbia, Francja, Bułgaria, Holandia</p>
      <p>Autor: PO\kwoj / Źródło: PAP</p>
    </article>
  </body>
</html>