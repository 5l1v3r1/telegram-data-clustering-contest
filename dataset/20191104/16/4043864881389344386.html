<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230977/"/>
    <meta property="og:site_name" content="Українська правда"/>
    <meta property="article:published_time" content="2019-11-04T16:19:41+00:00"/>
    <meta property="og:title" content="Через обстріли на Донбасі дітей зі школи евакуйовували до бомбосховища"/>
    <meta property="og:description" content="Впродовж поточної доби збройні формування Російської Федерації та її найманці 16 разів порушили режим припинення вогню."/>
  </head>
  <body>
    <article>
      <h1>Через обстріли на Донбасі дітей зі школи евакуйовували до бомбосховища</h1>
      <address>
        <time datetime="2019-11-04T16:19:41+00:00">04 Nov 2019, 16:19</time>
      </address>
      <p>Впродовж поточної доби збройні формування Російської Федерації та її найманці 16 разів порушили режим припинення вогню.</p>
      <p><b>Джерело:</b> вечірнє <a href="https://www.facebook.com/pressjfo.news/posts/703974996761786?__tn__=K-R">зведення</a> штабу операції Об’єднаних сил</p>
      <p><b>Дослівно:</b> "Противник обстріляв позиції наших підрозділів з забороненої Мінськими домовленостями артилерії калібру 122 мм, мінометів калібру 82 та 120 мм, озброєння БМП, гранатометів, великокаліберних кулеметів та іншої стрілецької зброї".</p>
      <p><b>Деталі:</b> Зокрема 6 обстрілів позицій сил ЗСУ російські окупаційні війська здійснили у районі відповідальності оперативно-тактичного угруповання "Північ" та 10 обстрілів – в районі відповідальності угруповання "Схід".</p>
      <p>Повідомляється, що на околиці Новотошківського (знаходиться за 13 кілометрів від Золотого-4 -ред.) ворог застосував увесь спектр озброєння починаючи зі стрілецької зброї до мінометів різних калібрів та артилерії калібру 122 мм. Дітей, які перебували в школі, було евакуйовано до бомбосховища.</p>
      <p>За даними штабу, що жертв серед цивільного населення немає. Після закінчення обстрілу навчання продовжилося.</p>
      <p>Впродовж поточної доби втрат внаслідок обстрілів серед особового складу Об'єднаних сил немає.</p>
      <p>Щодо ситуації на ділянці <b>розведення №2 у районі населеного пункту Золоте-4</b> Луганської області. Там походить технічне обстеження, розмінування доріг та узбіч, очистка місцевості забрудненої вибухонебезпечними предметами (за графіком заходи триватимуть до 9 листопада).</p>
      <footer>Українська правда</footer>
      <related>
        <a href="https://www.pravda.com.ua/news/2019/11/4/7230939/"/>
        <a href="https://www.pravda.com.ua/news/2019/11/4/7230928/"/>
        <a href="https://www.pravda.com.ua/news/2019/11/4/7230916/"/>
      </related>
    </article>
  </body>
</html>