<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/bursa-de-la-bucuresti-infiinteaza-contrapartea-centrala-un-proiect-de-80-mil-lei-care-relanseaza-piata-derivatelor-printre-actionari-banca-transilvania-enel-sif-banat-crisana-sif-transilvania-18540182"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T16:38:00+00:00"/>
    <meta property="og:title" content="Bursa de la Bucureşti înfiinţează Contrapartea Centrală, un proiect de 80 mil. lei, care relansează piaţa derivatelor. Printre acţionari, Banca Transilvania, Enel, SIF Banat Crişana, SIF Transilvania"/>
    <meta property="og:description" content="Bursa de la Valori de la Bucureşti (simbol bursier BVB), operatorul pieţei de capital din România, a anunţat luni că a înfiinţat Contrapartea Centrală, enitatea care va găzdui infrastructura care permite relansarea derivatelor în România, după o investiţie de aproape 80 milioane de lei (17 mil. euro)."/>
  </head>
  <body>
    <article>
      <h1>Bursa de la Bucureşti înfiinţează Contrapartea Centrală, un proiect de 80 mil. lei, care relansează piaţa derivatelor. Printre acţionari, Banca Transilvania, Enel, SIF Banat Crişana, SIF Transilvania</h1>
      <address><time datetime="2019-11-04T16:38:00+00:00">04 Nov 2019, 16:38</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Bursa de la Valori de la Bucureşti (simbol bursier BVB), operatorul pieţei de capital din România, a anunţat luni că a înfiinţat Contrapartea Centrală, enitatea care va găzdui infrastructura care permite relansarea derivatelor în România, după o investiţie de aproape 80 milioane de lei (17 mil. euro).</p>
      <p>BVB este acţionar majoritar cu 59,52% din acţiuni, în urma unei contribuţii de 47,5 milioane lei (10 milioane euro), cea mai mare investiţie realizată de BVB în cadrul unui singur proiect. Ceilalţi acţionari sunt OPCOM, Enel Romania, Banca Transilvania, Tinmar Energy, SIF Banat-Crişana, SIF Transilvania, SIF Muntenia şi BRK Financial Group.</p>
      <p>Primul Consiliu de Administraţie al CCP va fi format din şapte membri: Adrian Tănase – Preşedinte CA – (Director General al BVB), Otto Emil Nageli (membru CA în cadrul BVB), Victor Ionescu (Director General al OPCOM), Cristian-Sorin Culea (Director Energy Management – Enel Romania), Iulius-Grigore Postolache (Managing Partner al aVilicus Consulting), Gabriel-Andrei Techera (Consilier în cadrul Cabinetului Şefului Cancelariei Prim-ministrului), Sinan Kircali (Director General Adjunct Garanti Bank). Durata mandatului primilor membri ai Consiliului de Administraţie este de doi ani.</p>
      <p>„Faptul că am reuşit să realizăm cu succes prima etapă majoră în construirea unei contrapărţi centrale locale printr-o investiţie semnificativă este o dovadă excelentă de cooperare şi de interes în dezvoltarea sustenabilă şi semnificativă a pieţei de capital şi de energie”, spune Adrian Tănase, director general al BVB.</p>
      <p>Următoarele etape majore în activitatea noii companii sunt pregătirea documentaţiei pentru autorizarea CCP.RO în calitate de contraparte centrala şi obţinerea autorizaţiei de funcţionare în acest scop din partea Autorităţii de Supraveghere Financiara (ASF).</p>
      <p>BVB şi-a propus ca primele operaţiuni realizate prin intermediul CCP.RO să aiba loc în 16 luni de la înfiinţarea noii companii.</p>
    </article>
  </body>
</html>