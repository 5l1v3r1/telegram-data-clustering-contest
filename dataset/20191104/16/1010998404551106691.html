<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/shtabat-na-manolova-vnasja-iskane-za-kasirane-na-izborite-do-kraja-na-sedmicata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T16:35:00+00:00"/>
    <meta property="og:title" content="Щабът на Манолова внася искане за касиране на изборите до края на седмицата"/>
    <meta property="og:description" content="Самата Мая Манолова пък е подготвила искова молба срещу премиера Бойко Борисов"/>
  </head>
  <body>
    <article>
      <h1>Щабът на Манолова внася искане за касиране на изборите до края на седмицата</h1>
      <h2>Самата Мая Манолова пък е подготвила искова молба срещу премиера Бойко Борисов</h2>
      <address><time datetime="2019-11-04T16:35:00+00:00">04 Nov 2019, 16:35</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>До края на седмицата щабът на Мая Манолова ще изготви жалба с искане за касиране на изборите. Това обяви Димитър Делчев от Движение „България на гражданите”, което подкрепи Манолова като независим кандидат за кмет на София.</p>
      <p>Според него няколко са проблемите в протичането на вота, които са констатирали от щаба. Сред тях било и това, че на втория тур са били записани със 101 хиляди избиратели по-малко, отколкото на първи тур.</p>
      <p>„Вторият проблем – неспазване на забраната за екзитполове в изборния ден. Пуснахме няколко сигнала към Общинската избирателна комисия и към ЦИК – реакция нямаше”, заяви Делчев.</p>
      <p>По думите му на един етап от изборния ден допитванията показвали 17% разлика между Фандъкова и Манолова в полза на кандидата на ГЕРБ: „Това естествено и логично е довело до отказването на много хора да отидат и да гласуват в изборния ден, защото изглежда все едно ГЕРБ доминират в резултата. Според последното преброяване на ОИК, разликата е 5%, а не 16%”.</p>
      <p>Друг съмнителен момент според щаба на Мая Манолова са доминиращите гласове в полза на Йорданка Фандъкова в кварталите с ромско население, както и празни протоколи, които по думите на Войслав Тодоров от комитета фигурират в сайта на ЦИК като попълнени с преобладаващи гласове за Фаднъкова.</p>
      <p>Председателят на ИК Никола Вапцаров пък определи изборния процес като „целенасочена, координирана и много ожесточена атака” срещу Манолова и щаба ѝ.</p>
      <p>Той изрази недоволство от организацията в Общинската избирателна комисия в „Арена Армеец”, като подчерта липсата на прозрачност. В изборната нощ не го допуснаха в залата, но все пак там имаше представител на комитета.</p>
      <p>Самата Манолова заяви, че е подготвила искова молба срещу премиера Бойко Борисов, която ще бъде депозирана днес или утре. Причината за това е изказване в ефир на министър-председателя, че тя се е срещала с ромски лидери  в софийското село Волуяк с цел купуване на гласове за балотажа.</p>
    </article>
  </body>
</html>