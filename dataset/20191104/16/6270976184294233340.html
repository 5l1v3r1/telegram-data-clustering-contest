<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/shid-ekspo-2019/"/>
    <meta property="og:site_name" content="Рубрика"/>
    <meta property="article:published_time" content="2019-11-04T16:54:36+00:00"/>
    <meta property="og:title" content="У Києві пройде виставка бізнес-досягнень східної України"/>
    <meta property="og:description" content="8-9 листопада в Українському домі у Києві відбудеться щорічна бізнес-виставка “Схід-Експо – 2019”. Це відкрита платформа для налагодження контактів між підприємцями, бізнес-експертами та представниками міжнародних організацій. У межах заходу можна буде взяти участь у ділових переговорах, відвідати панельні дискусії, презентації, тренінги на тему підприємництва, експорту, інвестицій та міжрегіонального економічного співробітництва. Особлива увага виставки – підприємцям східної України. […]"/>
  </head>
  <body>
    <article>
      <h1>У Києві пройде виставка бізнес-досягнень східної України</h1>
      <address><time datetime="2019-11-04T16:54:36+00:00">04 Nov 2019, 16:54</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/14-7-620x420.jpg"/>
      </figure>
      <p>
        <b>
          <b>8-9 листопада в Українському домі у Києві відбудеться щорічна бізнес-виставка</b>
          <a href="https://www.facebook.com/events/415347925784407/">
            <b> “Схід-Експо – 2019”</b>
          </a>
          <b>. Це відкрита платформа для налагодження контактів між підприємцями, бізнес-експертами та представниками міжнародних організацій.</b>
        </b>
      </p>
      <p>У межах заходу можна буде взяти участь у ділових переговорах, відвідати панельні дискусії, презентації, тренінги на тему підприємництва, експорту, інвестицій та міжрегіонального економічного співробітництва.</p>
      <p>Особлива увага виставки – підприємцям східної України. Центральною подією стане презентація продукції та послуг від майже 200 представників мікро-, малого та середнього бізнесу Донеччини, Луганщини та Азовського узбережжя Запоріжчини: від домашніх смаколиків та текстилю до хімічної промисловості та виробництва кераміки.</p>
      <figure>
        <img src="https://rubryka.com/wp-content/uploads/2019/11/5-4.jpg"/>
      </figure>
      <p>Проект реалізується в межах <a href="http://www.ua.undp.org/content/ukraine/uk/home/recovery-and-peacebuilding.html">Програми ООН із відновлення та розбудови миру</a>. Такою виставкою організатори прагнуть сприяти розвитку підприємництва серед постраждалого від конфлікту населення на сході України.</p>
      <p><i>“Ми хочемо відкрити нові можливості партнерства та співпраці для українських підприємців. Одним із завдань виставки є зміцнення зв’язків між підприємствами Донецької, Луганської, Запорізької областей із рештою України, ЄС та усім світом. Ми прагнемо заохотити людей відкривати бізнеси, створювати нові робочі місця та допомагати своїм громадам розвиватися”,</i> – каже Володимир Лященко, керівник напряму “Економічне відновлення та відбудова важливої інфраструктури” Програми ООН із відновлення та розбудови миру.</p>
      <p>Гості цьогорічного “Схід-Експо” дізнаються про історії успіху підприємців, інноваційні технології, розвиток бізнес-інфраструктури та можливості для розширення ринку в галузях харчової промисловості, текстилю, кераміки, туризму та інших.</p>
      <p>Це також освітній майданчик для обміну інформацією про поточні програми, послуги та ресурси для підприємців зі сходу України.</p>
      <p>У 2017-2018 роках захід проходив у Краматорську, Сєвєродонецьку, Києві та Львові. Виставки відвідали більше 6 500 людей, 190 компаній місцевих виробників презентували свою продукцію, 70% учасників встановили нові ділові відносини з партнерами.</p>
      <p>“Схід-Експо – 2019” проводиться за фінансової підтримки Європейського Союзу, урядів Польщі та Японії. Партнерами проекту є Донецька, Луганська, Запорізька обласні державні адміністрації та Торгово-промислова палата України.</p>
      <p>Вхід вільний.</p>
      <p>Деталі на сайті <a href="http://east-expo.com.ua/">east-expo.com.ua</a></p>
      <p>
        <i>
          <b>Довідка:</b>
        </i>
      </p>
      <p>
        <i>З 2015 року в рамках Програми ООН із відновлення та розбудови миру по всій Україні було створено або підтримано розвиток майже 650 підприємств, передусім в Донецькій і Луганській областях. </i>
        <i>В результаті, було створено майже 3 300 нових робочих місць. Окрім того, майже 6 600 людей отримали допомогу у вигляді безкоштовних тренінгів, консультацій та участі у промислових виставках.</i>
      </p>
      <p>
        <i>Програму ООН із відновлення та розбудови миру реалізують чотири агентства ООН: Програма розвитку ООН (ПРООН), Структура ООН з питань ґендерної рівності та розширення прав і можливостей жінок (ООН Жінки), Фонд ООН у галузі народонаселення (UNFPA) і Продовольча та сільськогосподарська організація ООН (ФАО). </i>
        <i>Програму підтримують одинадцять міжнародних партнерів: Європейський Союз, Європейський інвестиційний банк, а також уряди Данії, Канади, Нідерландів, Норвегії, Польщі, Швейцарії, Швеції, Великої Британії та Японії.</i>
      </p>
    </article>
  </body>
</html>