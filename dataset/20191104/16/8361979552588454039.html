<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/gandzyuk-pomerla-vidomi-jiji-ostanni-slova-novini-ukrajini-50051553.html"/>
    <meta property="og:site_name" content="НВ"/>
    <meta property="article:published_time" content="2019-11-04T16:23:00+00:00"/>
    <meta property="og:title" content="Мати Гандзюк розповіла, що сказала активістка перед смертю"/>
    <meta property="og:description" content="Мати загиблої херсонської активістки Катерини Гандзюк Надія заявила, що саме сказала її донька перед смертю."/>
  </head>
  <body>
    <article>
      <h1>Мати Гандзюк розповіла, що сказала активістка перед смертю</h1>
      <h2>Мати загиблої херсонської активістки Катерини Гандзюк Надія заявила, що саме сказала її донька перед смертю.</h2>
      <address>
        <time datetime="2019-11-04T16:23:00+00:00">04 Nov 2019, 16:23</time>
      </address>
      <p>Про це повідомляє <a href="https://www.ukrinform.ua/rubric-society/2811584-mati-katerini-gandzuk-rozpovila-akimi-buli-ii-ostanni-slova.html">Укрінформ</a>.</p>
      <p>"Коли вона помирала, останні слова, які вона сказала, коли прощалася з Гандзюком (батьком — ред.), були такі: “Я їх недооцінила, а вони мене переоцінили”. Коли він прийшов зранку до лікарні, в 8:40 Катя вже померла", - сказала Надія Гандзюк.</p>
      <p>За словами матері загиблої, у день нападу на Катерину, коли вона йшла на роботу, в будинку було відключено ліфт й світло, а також не було води.</p>
      <p>"У день вбивства Каті, коли вона йшла на роботу, в домі був відключений ліфт, відключене світло і не було води. І коли Катю облили кислотою, то жіночки, які працювали в невеликому магазині десь метрів 10 від місця злочину, обливали її газованою водою, змивали цю кислоту", - сказала вона.</p>
      <p>Мати активістки зізналася, що до сих пір не може виходити на балкон, на якому лежить рюкзак Катерини.</p>
      <p>"Він прийняв значну долю тієї кислоти, зараз це купа чорного скислого бруду. Катя померла б на місці, якби не той рюкзак. А вона ще мужньо боролася, бо було сильне бажання жити", - сказала вона.</p>
      <p>У той же час Надія Гандзюк висловила сумнів, що відключення ліфта, води і світла було випадковим.</p>
      <p>"Ви думаєте, що відключили воду, світло і ліфт — і вона з сьомого поверху спускалася, і ці особи дивилися на неї у віконце, як вона спускалася і стояли на сходинках, чекали її - то це не влада зробила, а наше ОСББ відключило? Я сумніваюся, дуже сумніваюся", - сказала вона.</p>
      <p>Нагадаємо, що 4 листопада, річниця смерті активістки і співробітниці мерії Херсона Катерини Гандзюк.</p>
      <p><a href="https://nv.ua/ukr/ukraine/events/pomerla-aktivistka-katerina-handzjuk-2504839.html">Катерина Гандзюк померла в лікарні</a> 4 листопада 2018 року. <a href="https://nv.ua/ukr/ukraine/events/stala-vidoma-prichina-smerti-katerini-handzjuk-2505122.html">Офіційна причина смерті:</a> поліорганна недостатність, хімічні опіки із залученням 30-39% тіла; напад з використанням хімічної речовини з метою вбивства чи нанесення ушкоджень.</p>
      <p>31 липня 2018 року в Херсоні на неї було скоєно напад. Її облили сірчаною кислотою, в результаті активістка отримала хімічні опіки тулуба, руки і обличчя (більше 35% тіла).</p>
      <p>У нападі на Гандзюк підозрюються п'ятеро осіб: Володимир Васянович, Микита Грабчук (йому інкримінують безпосередньо виконання), Віктор Горбунов, В'ячеслав Вишневський та Сергій Торбін.</p>
      <p>Всі, крім Торбіна (він - можливий організатор), визнали свою провину і розповіли, що погодилися здійснити напад за грошову винагороду.</p>
      <p>Покровський райсуд Дніпропетровської області затвердив угоду зі слідством п'яти обвинувачених і призначив їм покарання. Підозрювані отримали від трьох до шести років ув'язнення.</p>
    </article>
  </body>
</html>