<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544958.html/%DA%A9%D8%A7%D9%BE%D9%84%D9%88--%D9%85%DB%8C%D9%84%D8%A7%D9%86-%D8%A8%DB%8C-%D8%B4%D8%AE%D8%B5%DB%8C%D8%AA-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T16:21:00+00:00"/>
    <meta property="og:title" content="کاپلو: میلان بی‌شخصیت شده است"/>
    <meta property="og:description" content="سرمربی سابق روسونری از وضعیت و عملکرد این تیم در فصل جاری رقابت‌های سری A انتقاد کرد و بازیکنانش را سطح پایین دانست."/>
  </head>
  <body>
    <article>
      <h1>کاپلو: میلان بی‌شخصیت شده است</h1>
      <address>
        <time datetime="2019-11-04T16:21:00+00:00">04 Nov 2019, 16:21</time>
      </address>
      <p>سرمربی سابق روسونری از وضعیت و عملکرد این تیم در فصل جاری رقابت‌های سری A انتقاد کرد و بازیکنانش را سطح پایین دانست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ فابیو کاپلو اوضاع و احوال بحرانی تیم فوتبال میلان را ناشی از بی‌شخصیت شدن این تیم می‌داند.</p>
      <p>سرمربی سابق روسونری که شب گذشته (یکشنبه) شاهد شکست خانگی 2 بر یک این تیم مقابل لاتزیو بود - شکستی که سبب شد میلان بدترین شروع خود در سری A طی 78 سال گذشته را تجربه کند - با ابراز نگرانی درباره وضعیت تیمی که در دهه 90 با آن افتخارات فراوانی کسب کرد، به رادی آنچو اسپورت ایتالیا گفت: میلان به دردسر افتاده است. بازیکنان این تیم سطح فوق‌العاده‌ای ندارند و این برای هر کسی قابل تشخیص است. آنها دارند با ترس بازی می‌کنند.   در میان همه بازیکنان میلان انتقادات کاپلوی 73 ساله بیشتر متوجه دو بازیکن این تیم بود؛ لوکاس پاکتا و رافائل لئائو. او این دو بازیکن را در حد انتظار ندانست و افزود: آنها هیچ شخصیتی ندارند و در حد ارزشی که برای‌شان تعیین شده بود، عمل نکرده‌اند. پاکتا بازیکن خوبی است اما الان چنین چیزی را نشان نمی‌دهد. لئائو هم با بازی‌اش مقابل لاتزیو مرا عصبی کرد. او زمانی که میلان تملک توپ ندارد هم باید به بازی کردن ادامه دهد. روز گذشته او فقط زمانی بازی می‌کرد که پا به توپ بود. باز هم تکرار می‌کنم. مشکلاتی که میلان با آن دست به گریبان است، بیشتر روانی است تا فنی.   کاپلو افزود: وقتی در تیم‌تان کیفیت زیادی ندارید و مغزتان هم کار نمی‌کند، عملکرد تیم هم تحت تأثیر قرار می‌گیرد. من در این تیم هیچ رهبر یا کاپیتانی نمی‌بینم. منظورم بازیکنی که بازوبند به بازو می‌بندد نیست، بلکه بازیکنی که بتواند ایده‌های سرمربی تیم را توسعه دهد و کار گروهی تیم را فرماندهی کند.   میلان با قبول شکست مقابل لاتزیو به رده یازدهم جدول سری A سقوط کرده است.   منبع: تسنیم</p>
    </article>
  </body>
</html>