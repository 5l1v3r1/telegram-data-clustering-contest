<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/v-silistra-gerb-i-bsp-i-pechelyat-i-gubyat-405855.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T16:18:00+00:00"/>
    <meta property="og:title" content="В Силистра ГЕРБ и БСП и печелят, и губят"/>
    <meta property="og:description" content="Победителят д-р Юлиян Найденов от ГЕРБ ще управлява общината трети пореден мандат"/>
  </head>
  <body>
    <article>
      <h1>В Силистра ГЕРБ и БСП и печелят, и губят</h1>
      <address><time datetime="2019-11-04T16:18:00+00:00">04 Nov 2019, 16:18</time> by <a rel="author">Станка Христова</a></address>
      <p>Спорът за кметското място в Силистра, за което на балотажа се надпреварваха ГЕРБ и БСП, завърши с победа на партията на Бойко Борисов. Досегашният кмет доктор Юлиян Найденов печели вота с 52% и ще управлява крайдунавската община за трети пореден мандат.</p>
      <p>Въпреки че запазва абсолютната си преднина,  фаворитът на управляващата партия обаче инкасира и загуба на гласове между двата тура. В неделя бюлетини за него са пуснали в урните 1 300 избиратели по-малко в сравнение с  подкрепилите го на 27 октомври силистренци.</p>
      <p>Избраникът на БСП Момчил Неков пък, който не можа да се пребори за кметското кресло, регистрира увеличение на подкрепата. На втория тур той е получил доверие от 1600 избиратели повече в сравнение с резултата му от първото гласуване миналата седмица.</p>
      <p>Така и двете политически сили в Силистра, стигнали до финала на кметската надпревара отчитат едновременно и победи, и загуби.  Двуяките им резултати са постигнати на фона на избирателна активност от 36%, която е с 10% по-ниска от регистрираната на първия тур на 27 октомври.</p>
      <p> </p>
    </article>
  </body>
</html>