<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/prostituce-a-kuplirstvi-kdepak-haji-se-u-soudu-majitel-gayklubu-20191104.html"/>
    <meta property="og:site_name" content="Pražský deník"/>
    <meta property="article:published_time" content="2019-11-04T16:15:00+00:00"/>
    <meta property="og:title" content="Prostituce a kuplířství? Kdepak, hájí se u soudu majitel gayklubu"/>
    <meta property="og:description" content="Soud se začal zabývat děním v pražském gayklubu Escape. Státní zástupkyně tvrdí, že švýcarský majitel podniku Massimo Augusto Scolari a jeho zaměstnanci si vydělávali jako kuplíři, když najímali mladé muže k provozování homosexuální prostituce a vybírali od nich část peněz získaných za sexuální služby. Někteří prostituti byli podle obžaloby nezletilí. Scolari obvinění z organizovaného obchodování s lidmi popřel."/>
  </head>
  <body>
    <article>
      <h1>Prostituce a kuplířství? Kdepak, hájí se u soudu majitel gayklubu</h1>
      <address><time datetime="2019-11-04T16:15:00+00:00">04 Nov 2019, 16:15</time> by <a rel="author">ČTK</a></address>
      <p>Obžalobě čelí vedle Scolariho také bratři Luboslav a Ivan Arsovovi původem z Bulharska, Čech Lukáš Rejmon a Slováci Branislav Tomaníček a Jakub Rajnec. Obviněným je od 27 do 54 let. Některé z nich viní státní zástupkyně i ze svádění k pohlavnímu styku a z ohrožování výchovy dítěte. Za obchodování s lidmi hrozí pět až 12 let vězení.</p>
      <p>Scolari, Luboslav Arsov, Rejmon a Tomaníček podle obžaloby nejméně od dubna 2015 do listopadu 2017 zjednávali do privátního gayklubu v ulici V Jámě mladíky ve věku 18 až 25 let, ale i mladší, a to nejen na pozice tanečníků a společníků, ale i k poskytování sexuálních služeb za úplatu.</p>
      <figure>
        <img src="https://g.denik.cz/63/06/rebeca-naughty-harbor-3_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/nevestinec-trochu-jinak-nabizi-realisticke-silikonove-panny-20181107.html">Přípustná nevěra? V Praze otevírá první nevěstinec se silikonovými pannami Přečíst článek ›</a>
      </aside>
      <p>Od prostitutů pak provozovatelé klubu údajně vybírali peníze buď tak, že jim ukládali pokuty za údajné pracovní prohřešky, nebo tak, že vyžadovali platbu za využití privátního prostoru v klubu či "výkupné", když chtěl prostitut opustit bar se zákazníkem.</p>
      <h3>Sex s prostituty není nelegální</h3>
      <p>Čtyřiapadesátiletý Scolari se dnes u pražského městského soudu prezentoval jako manažer slavných zpěváků. "Naprosto se s tím neztotožňuji, jakékoliv obvinění odmítám," řekl italsky k údajnému organizování prostituce v jeho podniku. "Lidi jsem do klubu nikdy osobně nepřijímal. Personál u vstupu jsem vždy upomínal, že je nutné kontrolovat věk hostů," pokračoval. Podotkl také, že sex s více lidmi nebo s prostituty není nelegální.</p>
      <p>Proti obžalobě se vymezili i provozní už neexistujícího klubu Rejmon a Luboslav Arsov. "Klub Escape v žádném případě nikdy nebyl bordel. Výdělečnou činností nebyla prostituce. V podstatě to byl takový kabaret," prohlásil Arsov.</p>
      <figure>
        <img src="https://g.denik.cz/1/ef/prostituce-ilustracni_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/za-prostitutky-se-v-cesku-loni-utratilo-sest-miliard-20190816.html">Země neřestí. Za prostitutky se v Česku loni utratilo šest miliard Přečíst článek ›</a>
      </aside>
      <p>"Sex byl v klubu zakázán. Co dělali kluci mimo klub, to byla jejich svobodná vůle," doplnil. Podnik měl podle něj příjmy jenom ze vstupného a z prodeje nápojů. "Byl to normální klub s tanečníky. Žádné pokoje, žádné ceníky za erotické služby. Kdybychom vydělávali na prostituci, tak klub nebude ztrátový," přidal se Rejmon.</p>
      <p>Oba muži zpochybnili věrohodnost svědků, hovořili o lhářích a podvodnících. Připustili nicméně, že v podniku existovalo "privátko", tedy box skrytý za závěsem. "Co se dělo za závěsem, jsme nekontrolovali. Respektovali jsme, že to bylo privátní," řekl k tomu Rejmon.</p>
      <h3>Společníci ve Švýcarsku</h3>
      <p>Obžaloba také tvrdí, že Scolari a jeho partner Rajnec opakovaně opíjeli tři nezletilé mladíky a potom s nimi měli skupinový sex. S dalším mladistvým a s Luboslavem Arsovem údajně Scolari vyjel za společnými sexuálními zážitky do Itálie a Švýcarska.</p>
      <p>Bratři Arsovové také nabízeli mladým mužům z Česka dobře placenou práci společníků ve Švýcarsku a poté v Basileji organizovali jejich prostituci, dodala státní zástupkyně. Ivan Arsov dnes k věci odmítl vypovídat. V úterý soud vyslechne zbývající dva obžalované.</p>
      <figure>
        <img src="https://g.denik.cz/63/62/0609-praha-prostituce-foto_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/prostitutky-zpet-v-ulicich-mesto-chce-vystehovat-nevestinec-showpark-20190330.html">Prostitutky zpět v ulicích? Město chce vystěhovat nevěstinec Showpark Přečíst článek ›</a>
      </aside>
    </article>
  </body>
</html>