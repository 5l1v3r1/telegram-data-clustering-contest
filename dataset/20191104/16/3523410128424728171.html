<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638133/%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84%D8%A7%D9%86-%D8%AF%D8%B1%DA%AF%DB%8C%D8%B1%DB%8C-%D9%85%D8%B3%D9%84%D8%AD%D8%A7%D9%86%D9%87-%D8%AE%D9%88%D9%86%DB%8C%D9%86-%D8%AF%D8%B1-%D8%AA%D8%A7%DB%8C%D8%A8%D8%A7%D8%AF-%D9%88-%D8%AA%D9%87%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T16:24:00+00:00"/>
    <meta property="og:title" content="دستگیری عاملان درگیری مسلحانه خونین در تایباد و تهران"/>
    <meta property="og:description" content="فرمانده انتظامی استان خراسان رضوی از دستگیری ۱۶ متهم پرونده درگیری مسلحانه منجر به قتل در تایباد و کشف مقادیری سلاح، شمشیر و فشنگ خبرداد."/>
  </head>
  <body>
    <article>
      <h1>
        <a href="https://www.bultannews.com/fa/news/638133/%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84%D8%A7%D9%86-%D8%AF%D8%B1%DA%AF%DB%8C%D8%B1%DB%8C-%D9%85%D8%B3%D9%84%D8%AD%D8%A7%D9%86%D9%87-%D8%AE%D9%88%D9%86%DB%8C%D9%86-%D8%AF%D8%B1-%D8%AA%D8%A7%DB%8C%D8%A8%D8%A7%D8%AF-%D9%88-%D8%AA%D9%87%D8%B1%D8%A7%D9%86">دستگیری عاملان درگیری مسلحانه خونین در تایباد و تهران</a>
      </h1>
      <h2>فرمانده انتظامی استان خراسان رضوی از دستگیری ۱۶ متهم پرونده درگیری مسلحانه منجر به قتل در تایباد و کشف مقادیری سلاح، شمشیر و فشنگ خبرداد.</h2>
      <address><time datetime="2019-11-04T16:24:00+00:00">04 Nov 2019, 16:24</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سردار محمد کاظم تقوی در تشریح این پرونده گفت: در نیمه مهرماه امسال، گزارش درگیری چند فرد شرور با افرادی در حوالی پایانه مرزی "دوغارون"<b>شهرستان</b> تایباد به <b>فوریت های پلیسی</b> ۱۱۰ اعلام و با توجه به اهمیت موضوع دستورات لازم برای پیگیری سریع این پرونده صادر شد.</p>
      <p>این مقام ارشد انتظامی افزود: فرماندهی انتظامی تایباد بلافاصله با طرح عملیاتی ضربتی وارد عمل شده و بررسی های اولیه حاکی از آن بود در این درگیری که به خاطر اختلافات قبلی بین افراد رخ داده ۲ جوان ۲۵ و ۲۷ ساله بر اثر اصابت گلوله اسلحه ساچمه ای جان خود را از دست داده و ۴ نفر نیز مجروح شده اند.</p>
      <p>وی گفت: ماموران پلیس امنیت عمومی تایباد با اقدامات اطلاعاتی گسترده و پیگیری سرنخ های موجود ۱۲ متهم شرور پرونده را در مرحله اول این عملیات دستگیر و از آنها مقادیری سلاح، شمشیر و مهمات کشف کردند.</p>
      <p>سردار تقوی خاطرنشان کرد: تحقیقات پرونده با دستگیری این متهمان وارد مرحله جدیدی شد و پلیس امنیت عمومی تایباد ردزنی های اطلاعاتی خود را برای دستگیری عامل اصلی این درگیری و ۳ همدست فراری اش را آغاز کرد.</p>
      <p>فرمانده انتظامی استان خراسان رضوی گفت: بررسی های علمی و اطلاعاتی پلیس منجر به ردزنی متهمان در تهران شد و پلیس تایباد با اخذ نیابت قضائی به استان تهران اعزام و پس از کنترل و مراقبت های پوششی، این متهمان را در اقدامی غافلگیرانه داخل اتاقک نگهبانی یک پروژه در حال ساخت ساختمانی دستگیر کرد.</p>
      <p>وی با تشکر از پیگیری سریع پرونده توسط فرماندهی انتظامی شهرستان تایباد به معرفی متهمان به مراجع قضائی اشاره و تصریح کرد: امنیت خط قرمز فرماندهی انتظامی استان خراسان رضوی است و افرادی که بخواهند نظم و آرامش شهروندان را خدشه دار کنند با برخورد قاطعانه و قانونی پلیس روبرو خواهند شد.</p>
    </article>
  </body>
</html>