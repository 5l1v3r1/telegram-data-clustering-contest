<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/vQGVop/positive-nyheter-for-everton-spiller-etter-skrekkskaden"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T16:31:03+00:00"/>
    <meta property="og:title" content="Positive nyheter for Everton-spiller etter skrekkskaden"/>
    <meta property="og:description" content="Evertons André Gomes gjennomførte en vellykket ankeloperasjon mandag."/>
  </head>
  <body>
    <article>
      <h1>Positive nyheter for Everton-spiller etter skrekkskaden</h1>
      <h2>Evertons André Gomes gjennomførte en vellykket ankeloperasjon mandag.</h2>
      <address><time datetime="2019-11-04T16:31:03+00:00">04 Nov 2019, 16:31</time> by <a rel="author">NTB</a></address>
      <p>Portugiseren fikk ankelen fullstendig ute av posisjon i søndagens kamp mot Tottenham.</p>
      <p>
        <b>– Vi bekrefter at Gomes' høyre ankel ble operert mandag. Alt gikk veldig bra, og det er ventet at han blir helt bra igjen, het det på Evertons hjemmeside.</b>
      </p>
      <p>26 år gamle Gomes blir på sykehuset i en periode før han returnerer til Evertons treningsanlegg og starter rehabiliteringen. Det blir spekulert i at André Gomes mister resten av sesongen.</p>
      <p>Gomes ble skadd sent i kampen etter en hard takling fra Tottenhams Son Heung-min.</p>
      <p>Taklingen førte til at Gomes kolliderte med Serge Aurier i etterkant. Smertene var voldsomme for portugiseren, og det var en rekke medspillere som forsøkte på roe ham ned før han fikk nødvendig hjelp.</p>
      <p>
        <b>Son er utestengt i tre kamper etter at han ble honorert med rødt kort for taklingen. Sørkoreaneren gråt da han oppdaget hvordan ankelen til Gomes så ut etter skaden.</b>
      </p>
      <p>Kampen endte 1–1 etter at Everton utlignet langt på overtid.</p>
      <p>– Vi synes veldig synd på André, men slik er fotballen. Dette er en av konsekvensene. Sonny prøvde å rekke ballen, sa Tottenham-trener Mauricio Pochettino etter kampen.</p>
      <p>Everton-spillerne var også veldig preget av det som skjedde. Cenk Tosun er blant dem som har uttrykt sin støtte til lagkameraten.</p>
      <p>– Jeg skulle ønske at jeg ikke hadde scoret, jeg skulle ønske at vi tapte 0–5 og at dette ikke skjedde. Jeg vet at du kommer tilbake sterkere, skriver han i et innlegg på Instagram.</p>
      <ul>
        <li>
          <b>Her kan du lese mer om saken:</b>
        </li>
      </ul>
      <aside>
        <a href="https://www.aftenbladet.no/article/sa-70oj83.html">Pochettino hyller Everton-kapteinens gest etter skrekkskaden</a>
      </aside>
      <aside>
        <a href="https://www.aftenbladet.no/article/sa-6je5zr.html">Sterke scener i Premier League – Tottenham-stjerne gikk gråtende av banen</a>
      </aside>
    </article>
  </body>
</html>