<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/megalakul-az-uj-roman-kormany-az-rmdsz-is-tamogatta-a-szavazason"/>
    <meta property="og:site_name" content="infostart"/>
    <meta property="article:published_time" content="2019-11-04T16:29:00+00:00"/>
    <meta property="og:title" content="Megalakul az új román kormány, az RMDSZ is támogatta a szavazáson"/>
    <meta property="og:description" content="A kizárólag egy párt politikusaiból és független szakértőkből álló kormány mandátuma alig egy évig, a jövő év végi parlamenti választásokig tart."/>
  </head>
  <body>
    <article>
      <h1>Megalakul az új román kormány, az RMDSZ is támogatta a szavazáson</h1>
      <address><time datetime="2019-11-04T16:29:00+00:00">04 Nov 2019, 16:29</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/05/megvan-az-utolso-unios-biztosjelolt"/>
      </related>
      <h3>A kizárólag egy párt politikusaiból és független szakértőkből álló kormány mandátuma alig egy évig, a jövő év végi parlamenti választásokig tart.</h3>
      <p>Bizalmat szavazott a kétkamarás román parlament együttes ülése hétfőn a jobbközép Nemzeti Liberális Pártot (PNL) vezető Ludovic Orban kormányának. Ludovic Orban a szociáldemokrata Dancila-kabinet leváltása után kapott kormányalakítási megbízást.</p>
      <p>A kormány beiktatásához a törvényhozók többségének - legalább 233 képviselőnek és szenátornak - a támogatására volt szükség. Az Orban-kormány 240 szavazatot kapott.</p>
      <p>A politikailag egyszínű - kizárólag a PNL politikusaiból és független szakértőkből álló - 18 tagú új kabinetnek az eddig ellenzékben lévő jobbközép pártok, a Romániai Magyar Demokrata Szövetség (RMDSZ), a nemzeti kisebbségi frakció törvényhozói szavaztak bizalmat, de néhány baloldali törvényhozótól is kapott támogatást.</p>
      <p>Az új kormány várhatóan még hétfőn leteszi a hivatali esküt.</p>
      <h4>Az RMDSZ hosszú távú jobbközép kormányzásban bízik</h4>
      <p>A Romániai Magyar Demokrata Szövetség (RMDSZ) nem vár csodákra, de felelős kormányzásra számít és elvárja a magyar közösség iránti tiszteletet a Ludovic Orban vezetette új román kormány részéről. "Ha tisztelni fogják a romániai magyar közösséget, megkapják a mi tiszteletünket és támogatásunkat is" - szögezte le Kelemen Hunor.</p>
      <p>Az RMDSZ elnöke ugyanakkor emlékeztette Orbant, hogy egy alig egy éves (a jövő év végén esedékes parlamenti választásokig tartó) mandátummal rendelkező kormányt vezet, és az ő felelőssége, hogy kompromittálja-e a hosszú távú jobbközép kormányzás esélyét.</p>
      <p>"Bármilyen hiba, bármilyen arrogancia, bármilyen szakértelemhiány, bármilyen túlkapás és a megfontoltság hiánya kompromittálni fogja annak az esélyét, hogy a parlamenti választások után is folytassák a kormányzást. Romániának szüksége van a parlamenti választások után is egy jobbközép kormányra. Hogy lesz-e vagy sem, az önön múlik, ennek felelőssége az ön vállát terheli" - mutatott rá az RMDSZ elnöke.</p>
      <p>A PNL-vel a múlt héten kötött parlamenti együttműködési megállapodásra utalva Kelemen Hunor kifejtette: az RMDSZ elvárja, hogy az új kormány a GDP 6 százalékát az oktatásra fordítsa, hogy biztosítsa a közberuházásokhoz szükséges forrásokat a helyi közösségek és a nagy infrastruktúra fejlesztések szükségleteinek tiszteletben tartásával és kérje 2 milliárd euró uniós támogatás átcsoportosítását a nagy infrastruktúra programból a regionális operatív programba.</p>
      <p>
        <i>Nyitókép: MTI/EPA/Robert Ghement</i>
      </p>
    </article>
  </body>
</html>