<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88665"/>
    <meta property="og:site_name" content="Denník politika"/>
    <meta property="article:published_time" content="2019-11-04T16:35:07+00:00"/>
    <meta property="og:title" content="Foto: Ján spôsobil tragickú nehodu pod vplyvom drog, kukláči mu doma našli metamfetamín"/>
    <meta property="og:description" content="4.11.2019 (Webnoviny.sk) – Vodič, ktorý v polovici októbra spôsobil v Michalovciach tragickú nehodu, bol pod vplyvom drog. V týchto dňoch to potvrdili výsledky jeho krvi. Tridsaťročný Ján sa 18. októbra čelne zrazil s protiidúcim VW Touran, v ktorom zahynul 54-ročný spolujazdec a dve ženy sa zranili."/>
  </head>
  <body>
    <article>
      <h1>Foto: Ján spôsobil tragickú nehodu pod vplyvom drog, kukláči mu doma našli metamfetamín</h1>
      <address><time datetime="2019-11-04T16:35:07+00:00">04 Nov 2019, 16:35</time> by <a rel="author">Webnoviny</a></address>
      <p>4.11.2019 (Webnoviny.sk) – Vodič, ktorý v polovici októbra spôsobil v Michalovciach tragickú nehodu, bol pod vplyvom drog. V týchto dňoch to potvrdili výsledky jeho krvi. Tridsaťročný Ján sa 18. októbra čelne zrazil s protiidúcim VW Touran, v ktorom zahynul 54-ročný spolujazdec a dve ženy sa zranili.</p>
      <p>Ako agentúru SITA informovala košická policajná hovorkyňa Lenka Ivanová, špecializované zdravotnícke pracovisko v jeho krvi zistilo prítomnosť pervitínu a amfetamínu. Ján však bol v policajnom hľadáčiku aj pre drogovú trestnú činnosť. Pár dní po nehode ho doma prekvapili kukláči a našli drogy.</p>
      <p>Ako uviedla Ivanová, pri prehliadke zaistili metamfetamín, z ktorého by sa dalo pripraviť minimálne 162 dávok. Na základe zhromaždených a vyhodnotených dôkazových materiálov ho obvinili z drogového zločinu.</p>
      <p>Stíhaný je za to vo väzbe a v prípade dokázania viny mu hrozí trest na tri roky až 10 rokov. Nie je však vylúčené, že po doručení všetkých výsledkov znaleckého dokazovania dôjde aj k zmene právnej kvalifikácie na prísnejšiu trestnú sadzbu. Vodiča Peugeotu 407 po nehode obvinili z prečinu usmrtenia a prečinu ublíženia na zdraví.</p>
      <p>Viac k témam: <a href="https://www.webnoviny.sk/tag/drogy/"><u>drogy</u></a>, <a href="https://www.webnoviny.sk/tag/metamfetamin/"><u>metamfetamín</u></a>, <a href="https://www.webnoviny.sk/tag/pervitin/"><u>pervitín</u></a>, <a href="https://www.webnoviny.sk/tag/tragicka-dopravna-nehoda/"><u>tragická dopravná nehoda</u></a><br/>Zdroj: Webnoviny.sk – <a href="https://www.webnoviny.sk/foto-jan-sposobil-tragicku-nehodu-pod-vplyvom-drog-kuklaci-mu-doma-nasli-metamfetamin/"><u>Foto: Ján spôsobil tragickú nehodu pod vplyvom drog, kukláči mu doma našli metamfetamín</u></a> © SITA Všetky práva vyhradené.</p>
    </article>
  </body>
</html>