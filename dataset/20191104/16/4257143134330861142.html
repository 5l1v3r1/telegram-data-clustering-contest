<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/felfuggesztettek-ket-kepviselo-mentelmi-jogat"/>
    <meta property="og:site_name" content="infostart"/>
    <meta property="article:published_time" content="2019-11-04T16:39:00+00:00"/>
    <meta property="og:title" content="Felfüggesztették két képviselő mentelmi jogát"/>
    <meta property="og:description" content="Az egyikükét közlekedési baleset okozása, a másikét az MTVA-székházba való behatolás kapcsán."/>
  </head>
  <body>
    <article>
      <h1>Felfüggesztették két képviselő mentelmi jogát</h1>
      <address><time datetime="2019-11-04T16:39:00+00:00">04 Nov 2019, 16:39</time> by <a rel="author">Infostart / MTI</a></address>
      <h3>Az egyikükét közlekedési baleset okozása, a másikét az MTVA-székházba való behatolás kapcsán.</h3>
      <p>Az Országgyűlés 181 igen szavazattal, egy elutasítás mellett, tartózkodás nélkül felfüggesztette Aradszki András (KDNP) mentelmi jogát.</p>
      <p>Ahogy Hargitai János, a mentelmi bizottság elnöke elmondta, a politikus mentelmi jogának felfüggesztését közvádas ügyben, közúti baleset gondatlan okozása miatt kérte a legfőbb ügyész. Aradszki András Érden egy kereszteződésben nem adott elsőbbséget, ezért egy motorkerékpár vezetőjével ütközött.</p>
      <p>A Ház szintén felfüggesztette Varju László (DK) mentelmi jogát 138 igen szavazattal, 47 elutasító voks mellett.</p>
      <p>Hargitai János közölte: a legfőbb ügyész garázdaság és súlyos testi sértés bűntettének ügyében indítványozta a mentelmi jog felfüggesztését. Varju László 2018 decemberében több képviselővel együtt bement az MTVA székházába, ahol dulakodásba keveredett a biztonságiakkal. Egy őr ennek során megsérült.</p>
      <p>Varju László koncepciósnak nevezte az ellene folyó eljárást. Korábban <a href="https://infostart.hu/belfold/2019/10/21/dontottek-varju-laszlo-mentelmi-joganak-sorsarol">egy másik ügyben már felfüggesztették a mentelmi jogát</a>.</p>
      <p>Az összes ellenzéki frakció támogatásáról biztosította a DK-s Varju Lászlót, akinek mentelmi jogát Polt Péter legfőbb ügyész indítványára, az MTVA székházában tavaly decemberben történtek miatt függesztette fel a parlament.</p>
      <h4>Az összes ellenzéki frakció támogatásáról biztosította Varju Lászlót</h4>
      <p>A szavazást követő hétfői, budapesti sajtótájékoztatón Gréczy Zsolt, a DK frakciószóvivője arcpirítónak és gyalázatosnak nevezte a parlament döntését. Szavai szerint "egy paragrafusokba bújtatott verőlegény", Polt Péter kezdeményezésére egy olyan országgyűlési képviselőt fosztattak meg a mentelmi jogától, akire az MTVA-székház biztonsági őrei kezet sem emelhettek volna.</p>
      <p>A politikus pártja nevében azt mondta, Varju László semmilyen bűncselekményt nem követett el, a képviselő áldozata volt "a csatának". Hozzátette, azokat, akik kezet emeltek Varju Lászlóra, az MTVA azóta elbocsátotta.</p>
    </article>
  </body>
</html>