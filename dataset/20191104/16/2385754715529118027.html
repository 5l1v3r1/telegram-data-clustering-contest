<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595680/to-iran-apomakrynetai-apo-tis-desmefseis-tis-pyrinikis-symfonias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T16:00:00+00:00"/>
    <meta property="og:title" content="Το Ιράν απομακρύνεται από τις δεσμεύσεις της πυρηνικής συμφωνίας"/>
    <meta property="og:description" content="Το Ιράν έθεσε σήμερα σε λειτουργία 30 νέες συσκευές φυγοκέντρησης IR-6 (χρησιμοποιούνται για τον εμπλουτισμό ουρανίου) ανακοίνωσε ο επικεφαλής της υπηρεσίας..."/>
  </head>
  <body>
    <article>
      <h1>Το Ιράν απομακρύνεται από τις δεσμεύσεις της πυρηνικής συμφωνίας</h1>
      <address><time datetime="2019-11-04T16:00:00+00:00">04 Nov 2019, 16:00</time> by <a rel="author">SigmaLive</a></address>
      <p>Το Ιράν έθεσε σήμερα σε λειτουργία 30 νέες συσκευές φυγοκέντρησης IR-6 (χρησιμοποιούνται για τον εμπλουτισμό ουρανίου) ανακοίνωσε ο επικεφαλής της υπηρεσίας ατομικής ενέργειας της χώρας Αλί Ακμπάρ Σαλεχί στην κρατική τηλεόραση. Κατ' αυτόν τον τρόπο η Τεχεράνη απομακρύνεται από τις δεσμεύσεις της, οι οποίες απορρέουν από τη συμφωνία για το πυρηνικό πρόγραμμα που είχε συνάψει με τις παγκόσμιες πυρηνικές δυνάμεις.</p>
      <p>«Σήμερα παρακολουθήσαμε την έναρξη της λειτουργίας 30 φυγοκεντρητών IR-6» δήλωσε ο Σαλεχί, προσθέτοντας ότι η κίνηση αυτή θα αναδείξει «τις δυνατότητες και την αποφασιστικότητα» του Ιράν.</p>
      <p>Οι Ηνωμένες Πολιτείες πέρυσι αποχώρησαν από την συμφωνία για το πυρηνικό πρόγραμμα του Ιράν στην οποία είχαν καταλήξει οι μεγάλες δυνάμεις και επανέφεραν το καθεστώς των κυρώσεων.</p>
      <p>Ο Σαλεχί δήλωσε επίσης ότι «η Τεχεράνη έθεσε σε λειτουργία 30 νέες συσκευές φυγοκέντρησης για τον εμπλουτισμό ουρανίου» προσθέτοντας ότι η παραγωγή χαμηλού εμπλουτισμού ουρανίου τους τελευταίους δύο μήνες αυξήθηκε στην χώρα κατά 10 φορές φθάνοντας πλέον τα 5 κιλά την ημέρα, μεταδίδει το ρωσικό πρακτορείο TASS επικαλούμενο το τηλεοπτικό δίκτυο Al Jazeera.</p>
      <p>Ο επικεφαλής της υπηρεσίας ατομικής ενέργειας του Ιράν δήλωσε ότι η χώρα του δεν είχε την πρόθεση να το κάνει αυτό, αλλά προέβη στην απόφαση αυτή εξαιτίας της λαθεμένης πολιτικής των ΗΠΑ. «Εμείς δεν ετοιμαζόμασταν να αναλάβουμε παρόμοιες πρωτοβουλίες, αλλά η λαθεμένη πολιτική της Ουάσιγκτον μας ανάγκασε να το κάνουμε αυτό», δήλωσε ο Αλί Ακμπάρ Σαλεχί.</p>
      <p>Πηγή: ΑΠΕ-ΜΠΕ-Reuters-TASS-AFP</p>
    </article>
  </body>
</html>