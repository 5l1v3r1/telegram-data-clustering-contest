<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/lviv_otrymav_pershyh_10_novyh_troleybusiv_1683419"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T16:50:00+00:00"/>
    <meta property="og:title" content="Львів отримав перших 10 нових тролейбусів"/>
    <meta property="og:description" content="На замовлення міськради Львова місцевий виробник – ТзОВ «Спільне українсько-німецьке підприємство «Електронтранс» (Україна) і ПрАТ «Концерн-Електрон» (Україна) виготовляє 50 нових тролейбусів. Поставка перших 10 тролейбусів вже розпочалася, решту місто має отримати до березня."/>
  </head>
  <body>
    <article>
      <h1>Львів отримав перших 10 нових тролейбусів</h1>
      <address>
        <time datetime="2019-11-04T16:50:00+00:00">04 Nov 2019, 16:50</time>
      </address>
      <p>
        <b>На замовлення міськради Львова місцевий виробник – ТзОВ «Спільне українсько-німецьке підприємство «Електронтранс» (Україна) і ПрАТ «Концерн-Електрон» (Україна) виготовляє 50 нових тролейбусів. Поставка перших 10 тролейбусів вже розпочалася, решту місто має отримати до березня.</b>
      </p>
      <p>Про це повідомляє пресслужба <a href="https://city-adm.lviv.ua/news/city/transport/272181-lviv-otrymav-pershykh-10-novykh-troleibusiv">Львівської міської ради.</a></p>
      <p>«Останні два роки Львів дуже активно концентрується на тому, щоби оновити громадський транспорт. І, в першу чергу, це тролейбуси і трамваї, а також автобуси. Минуло року 150 автобусів купили для того, щоби люди вже відчули певні зміни. Цього року в травні підписали контракт, заплатили аванс на поставку тролейбусів «Електрон». Вимога була, що вони зроблять це набагато швидше. Перша партія – 10 тролейбусів – вже є. І це перша поставка з 50 тролейбусів. До кінця березня наступного року має бути поставлена вся партія, і впродовж місяця будемо випускати на маршрути.</p>
      <p>Це тролейбуси повністю низькопідлогові, вже оснащені кондиціонером. Також разом з ними буде поставлена певна партія запасних частин, щоби підприємство могло їх обслуговувати. Наступний проект – це 100 тролейбусів з автономним ходом – їхня поставка має початися з 2021 року з розбивкою на 3 роки», – розповів Андрій Білий, заступник директора департаменту житлового господарства та інфраструктури ЛМР.</p>
      <p>Нові тролейбуси «Електрон», що поповнять комунальний парк ЛКП «Львівелектротранс», дещо відрізняються від тих, що місто придбало раніше. Враховуючи побажання замовника, концерном удосконалено салон та ряд систем тролейбусів.</p>
      <p>У нових тролейбусах є камери відеонагляду, встановлено вдосконалені системи GPS відстежування, зарядні USB пристрої для телефонів та гаджетів, а також роутери Wi-Fi.</p>
      <p>Кожен тролейбус обладнаний двома кондиціонерами: для салону і для кабіни водія.</p>
      <p>У салоні встановлені нові, запатентовані пасажирські сидіння власної розробки та виготовлення. Вони відлиті зі склонаповненого поліаміду – безпечного і негорючого матеріалу.</p>
      <p>Кузови тролейбусів – з низьколегованої нержавіючої сталі з додатковим антикорозійним покриттям і облицьовані алюмокомпозитними панелями (заводська гарантія на кузов – 20 років).</p>
      <p>«Ці тролейбуси вже пройшли весь цикл випробувань, і до кінця місяця відбудеться процедура прийняття. Основні новинки – це мікроклімат (встановлений кондиціонер водія та кондиціонер салону), є USB-зарядки, є зв’язок, є повноцінні відеокамери. Загальна пасажиромісткість – 105. Термін служби – дуже великий, це десятки років. Вони застаріють швидше морально, ніж фізично, тому що нержавіюча сталь дуже міцна, корозії немає, обшивка кузова – пластикова, агрегати – німецькі. Тобто якість матеріалів – дуже висока», – зазначив Василь Пецух, генеральний директор заводу «Електронмаш».</p>
      <figure>
        <iframe src="https://www.youtube.com/embed/-BVO952wXQ8" width="640" height="360" data-service="Youtube" scrolling="no"/>
      </figure>
      <p><a href="https://zik.ua/news/2019/10/20/v_odesi_zapustyly_naydovshyy_tramvay_v_ukraini_1672207">Нагадаємо</a>, раніше в Одесі запустили найдовший трамвай в Україні.</p>
      <related>
        <h4>читайте також</h4>
        <a href="https://zik.ua/news/2019/03/29/nastupnogo_tyzhnya_na_marshrut_18_vypustyat_novi_velykogabarytni_avtobusy_1539783"/>
        <a href="https://zik.ua/news/2019/03/11/tramvay_u_vynnyky_i_troleybus_do_ryasnogo_yak_u_lvovi_hochut_rozvyvaty_1526753"/>
        <a href="https://zik.ua/news/2019/01/25/miskrada_lvova_zatverdyla_shemu_novogo_marshrutu_do_bryuhovych_1495827"/>
        <a href="https://zik.ua/news/2019/01/24/deputaty_pidtrymaly_petytsiyu_pro_prodovzhennya_syhivskogo_tramvayu_1495079"/>
      </related>
    </article>
  </body>
</html>