<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638138/%D8%A2%D8%AA%D8%B4-%D8%B3%D9%88%D8%B2%DB%8C-%D9%85%D9%88%D8%AA%D9%88%D8%B1%D8%AE%D8%A7%D9%86%D9%87-%D8%A2%D8%B3%D8%A7%D9%86%D8%B3%D9%88%D8%B1-%D8%AF%D8%B1-%D8%B3%D8%A7%D8%AE%D8%AA%D9%85%D8%A7%D9%86-%D9%85%D8%B3%DA%A9%D9%88%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T16:39:00+00:00"/>
    <meta property="og:title" content="آتش سوزی موتورخانه آسانسور در ساختمان مسکونی"/>
    <meta property="og:description" content="نقص فنی سیستم برق در موتورخانه آسانسور یک ساختمان مسکونی باعث آتش سوزی شد."/>
  </head>
  <body>
    <article>
      <h1>
        <a href="https://www.bultannews.com/fa/news/638138/%D8%A2%D8%AA%D8%B4-%D8%B3%D9%88%D8%B2%DB%8C-%D9%85%D9%88%D8%AA%D9%88%D8%B1%D8%AE%D8%A7%D9%86%D9%87-%D8%A2%D8%B3%D8%A7%D9%86%D8%B3%D9%88%D8%B1-%D8%AF%D8%B1-%D8%B3%D8%A7%D8%AE%D8%AA%D9%85%D8%A7%D9%86-%D9%85%D8%B3%DA%A9%D9%88%D9%86%DB%8C">آتش سوزی موتورخانه آسانسور در ساختمان مسکونی</a>
      </h1>
      <h2>نقص فنی سیستم برق در موتورخانه آسانسور یک ساختمان مسکونی باعث آتش سوزی شد.</h2>
      <address><time datetime="2019-11-04T16:39:00+00:00">04 Nov 2019, 16:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ساکنان یک ساختمان مسکونی پس از مشاهده دود غلیظ در ساختمان با سامانه 125 تماس گرفتند و ستاد فرماندهی آتش نشانی <b>تهران</b>، آتش نشانان ایستگاه 17 را به خیابان نیروی هوایی اعزام کرد.<br/>پیمان شامانی <b>رئیس</b> ایستگاه 17 در این باره گفت: هنگام رسیدن آتش نشانان به محل حادثه یک ساختمان چهار طبقه 9 واحدی مسکونی دیده می شد که موتورخانه آسانسور آن در پشت بام به دلیل نقص فنی در سیستم برق دچار آتش سوزی شده بود.<br/>وی ادامه داد: شعله های آتش از موتورخانه آسانسور به کابین رسیده بود و دود بسیار غلیظی داخل ساختمان را فرا گرفته و موجب حبس شدن ساکنان در طبقات شده بود.<br/>آتش نشانان پس از قطع برق ساختمان و لوله کشی به پشت بام، همزمان با جستجو در ساختمان موفق شدند 6 نفر از ساکنان را از داخل واحدها خارج کرده و به محیط امن انتقال دادند.<br/>شامانی تصریح کرد: یک نفر از ساکنان که مردی 75 ساله به نام مصطفی- م دچار مصدومیت و دود گرفتگی شده بود به عوامل اورژانس حاضر در محل تحویل داده شد و در ادامه آتش نشانان این آتش سوزی را در کمترین زمان ممکن مهار و خاموش کردند.<br/>وی افزود: آتش نشانان پس از تخلیه کامل دود از ساختمان و تحویل محل حادثه به ساکنان، ماموریت خود را پایان دادند.<br/><br/>مهار آتش در خانه مسکونی<br/>آتش سوزی آشپزخانه یک واحد مسکونی در غرب تهران، با تلاش آتش نشانان مهار و خاموش شد.<br/>با اطلاع رسانی این حادثه به سامانه ۱۲۵ از سوی شهروندان، نیرو‌های عملیات ایستگاه‌های ۷۴، ۲۷ و خودرو‌های پشتیبانی با هماهنگی ستاد فرماندهی سازمان آتش نشانی تهران، ساعت ۰۲:۲۳ بامداد دوشنبه به میدان شهران، خیابان نیرو، کوچه اول رهسپار شدند.<br/>حسین زارع تیموری افسر آماده منطقه یک عملیات که در محل حادثه حضور داشت، در این باره گفت: یک واحد مسکونی به مساحت ۸۰ مترمربع در طبقه چهارم یک ساختمان ۱۲ واحدی از قسمت آشپزخانه دچار آتش سوزی شده بود.<br/>وی با اعلام اینکه دود ناشی از آتش سوزی به بخش‌های دیگر ساختمان مسکونی سرایت کرده بود، ادامه داد: نیرو‌های عملیات با رسیدن به محل حادثه به دو گروه تقسیم شدند که گروه اول پس از قطع جریان برق و گاز ساختمان و ایمن سازی کامل، با تجهیزات خاموش کننده مشغول مهار آتش سوزی شدند.<br/>آقای زارع تیموری تصریح کرد: همزمان گروه دیگری از آتش نشانان پس از تجهیز خود به دستگاه‌های تنفسی، وارد ساختمان شدند و در همان لحظات اولیه، تعدادی از ساکنان را از میان دود و حرارت خارج کرده و به محلی امن انتقال دادند و با فن‌های آتش نشانی (فشار مثبت) به تهویه محل حادثه پرداختند.<br/>وی افزود: خوشبختانه در این حادثه به هیچ یک از شهروندان آسیبی نرسید و آتش نشانان در کوتاه‌ترین زمان شعله‌های آتش را پیش از سرایت به اطراف، مهار و کاملا خاموش کردند.</p>
    </article>
  </body>
</html>