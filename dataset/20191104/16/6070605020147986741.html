<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Junqueras-president-Eurocambra-TJUE-reconeixer_0_2337966328.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T16:33:48+00:00"/>
    <meta property="og:title" content="Junqueras porta el president de l'Eurocambra al Tribunal de Luxemburg per no haver protegit la seva immunitat"/>
    <meta property="og:description" content="El dirigent d'ERC presenta un recurs perquè Sassoli només va escoltar el criteri de la Junta Electoral"/>
  </head>
  <body>
    <article>
      <h1>Junqueras porta el president de l'Eurocambra al Tribunal de Luxemburg per no haver protegit la seva immunitat</h1>
      <h2>El dirigent d'ERC presenta un recurs perquè Sassoli només va escoltar el criteri de la Junta Electoral</h2>
      <address>
        <time datetime="2019-11-04T16:33:48+00:00">04 Nov 2019, 16:33</time>
      </address>
      <p>La defensa d'Oriol Junqueras continua l'ofensiva a Europa per aconseguir-ne la immunitat parlamentària. El dirigent d'ERC ha presentat aquest dilluns un recurs al Tribunal General de la Unió Europea en contra de la decisió del president de l'Eurocambra, David Maria Sassoli, de declarar-se no competent per reconèixer la immunitat parlamentària de Junqueras quan va ser escollit eurodiputat a les eleccions europees del maig passat. Concretament, Sassoli va argumentar que no estava "en condicions" d'activar el procediment urgent per protegir la immunitat de Junqueras després que la Junta Electoral Central (JEC) espanyola no el notifiqués com a eurodiputat. L'abast de la immunitat de Junqueras <a href="https://www.ara.cat/politica/immunitat-Junqueras-arriba-Luxemburg_0_2325367472.html">ja és analitzada ara mateix pels magistrats del tribunal amb seu a Luxemburg,</a> després que el Tribunal Suprem impedís a l'exvicepresident català sortir de la presó per jurar la Constitució i assumir el càrrec.</p>
      <p>Ara, a l'espera que la justícia europea s'hi pronunciï, el seu advocat, Andreu Van den Eynde, creu que la decisió de Sassoli de no respondre a la demanda de protegir la immunitat d'Oriol Junqueras és "immotivada i arbitrària", perquè considera que no es va fonamentar en "cap base legal, cap informe jurídic ni cap decisió institucional o jurisprudencial", sinó que simplement "va prendre com a base" la comunicació de la Junta Electoral Central (JEC) en què no se l'incloïa en la llista d'eurodiputats electes.</p>
      <figure>
        <img src="https://www.ara.cat/2019/10/14/politica/immunitat-Junqueras-arriba-Luxemburg_2325377473_66561772_117x66.jpg"/>
      </figure>
      <p>
        <a href="https://www.ara.cat/politica/immunitat-Junqueras-arriba-Luxemburg_0_2325367472.html">La immunitat de Junqueras arriba a Luxemburg</a>
      </p>
      <p>La defensa de Junqueras argumenta que la decisió de Sassoli va vulnerar l'article 8 del <a href="https://www.europarl.europa.eu/sides/getDoc.do?pubRef=-//EP//NONSGML+RULES-EP+20170116+0+DOC+PDF+V0//ES&amp;language=ES"> reglament intern del Parlament Europeu.</a> Què diu aquest article? Fa referència a l'acció "urgent" que pot prendre el president de l'Eurocambra per confirmar la immunitat d'un diputat electe quan "sigui detingut o vegi restringida la seva llibertat de moviment en vulneració manifesta dels seus privilegis i immunitats". El primer punt d'aquest reglament detalla que el president de l'Eurocambra d'entrada ha de fer consultes a la comissió competent (Afers Legals i Jurídics) i, després, prendre "la iniciativa de confirmar els privilegis i immunitats del diputat afectat". Posteriorment, una vegada el president pren aquesta decisió, és a dir, "fa ús" de les facultats que li atorga aquest article (segons el llenguatge del mateix reglament), la comissió competent pot elaborar un informe i sotmetre'l al ple, és a dir, a votació davant tots els eurodiputats.</p>
      <p>I quan es va declarar no competent Sassoli? El dia 22 d'agost, en una resposta per escrit a l'eurodiputada d'ERC, Diana Riba, davant la seva petició d'activar l'article 8 del reglament explicat al paràgraf anterior per protegir la immunitat parlamentària del pres polític d'ERC. El president socialista d'aquesta institució europea li va respondre que "no estava en condicions d'analitzar una iniciativa d'acord amb l'article 8 del reglament" perquè la Junta Electoral Central havia comunicat que Junqueras no havia adquirit la condició d'eurodiputat.</p>
      <p>Van den Eynde considera, doncs, que Sassoli va vulnerar l'article perquè aquest apartat del reglament li dona competències per fer-ho. La defensa del líder d'ERC creu que la qüestió sobre la seva immunitat "presenta dubtes seriosos" sobre el compliment del dret europeu, i esmenta com a prova el fet que el mateix Tribunal Suprem decidís no retirar la qüestió prejudicial davant el TJUE malgrat que ja va dictar sentència i va condemnar Junqueras a 13 anys de presó. Amb aquesta denúncia, el dirigent d'ERC obre una altra via davant la justícia europea, a la qual només es pot arribar des de les instàncies judicials estatals per via de qüestions prejudicials (com ja va aconseguir amb el Tribunal Suprem) o a través de recursos que afecten directament les institucions europees, com és el cas d'aquesta denúncia contra una decisió del president de l'Eurocambra.</p>
    </article>
  </body>
</html>