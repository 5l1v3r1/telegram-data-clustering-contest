<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/world/germania-stelexi-ton-prasinon-se-lista-thanatou-neonazistikis-organosis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T16:33:07+00:00"/>
    <meta property="og:title" content="Γερμανία : Στελέχη των Πρασίνων σε λίστα θανάτου νεοναζιστικής οργάνωσης"/>
    <meta property="og:description" content="Πρόκειται για γερμανικό παρακλάδι της αμερικανικής νεοναζιστικής τρομοκρατικής οργάνωσης «Atomwaffen Division»"/>
  </head>
  <body>
    <article>
      <h1>Γερμανία : Στελέχη των Πρασίνων σε λίστα θανάτου νεοναζιστικής οργάνωσης</h1>
      <h2>Πρόκειται για γερμανικό παρακλάδι της αμερικανικής νεοναζιστικής τρομοκρατικής οργάνωσης «Atomwaffen Division»</h2>
      <address><time datetime="2019-11-04T16:33:07+00:00">04 Nov 2019, 16:33</time> by <a rel="author">ΤοΒΗΜΑ Team</a></address>
      <p>Απειλές κατά της ζωής τους από νεοναζί δέχονται ο πρώην αρχηγός των Πρασίνων Τζεμ Έζντεμιρ και η επίσης «πράσινη» αντιπρόεδρος του Ομοσπονδιακού Κοινοβουλίου Κλαούντια Ροτ.</p>
      <p>Σύμφωνα με δημοσίευμα των εντύπων του Ομίλου Funke, ο Τζεμ Έζντεμιρ ενημέρωσε πριν από λίγες ημέρες την αστυνομία της Bundestag και την Ομοσπονδιακή Υπηρεσία κατά του Εγκλήματος σχετικά με ηλεκτρονικό μήνυμα που εστάλη στο γραφείο του από το γερμανικό παρακλάδι της αμερικανικής νεοναζιστικής τρομοκρατικής οργάνωσης «Atomwaffen Division» (μτφ. Μεραρχία Ατομικών Όπλων).</p>
      <p>
        <a href="https://www.in.gr/2019/11/04/world/lakkotrypis-sto-gr-energeiako-programma-tis-kypriakis-dimokratias-synexizetai-kanonika/">Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά</a>
      </p>
      <h3>Το μήνυμα</h3>
      <p>Στο μήνυμα αναφερόταν ότι ο τουρκικής καταγωγής Γερμανός πολιτικός είναι ο πρώτος στην «λίστα θανάτου» της οργάνωσης.</p>
      <p>«Για την ώρα βρισκόμαστε στον σχεδιασμό το πώς και πότε θα σας εκτελέσουμε, στην επόμενη δημόσια εμφάνιση ή θα το κάνουμε έξω από το σπίτι σας;», αναφέρεται στο απειλητικό μήνυμα, σύμφωνα με τον Funke. Αντίστοιχα, το μήνυμα που εστάλη στην Κλαούντια Ροτ αναφέρει ότι το όνομά της είναι δεύτερο στην ίδια λίστα.</p>
      <p>Ο Τζεμ Έζντεμιρ βρίσκεται εδώ και καιρό υπό αστυνομική προστασία εξαιτίας των απειλών που δέχεται κατά καιρούς από τουρκικές εθνικιστικές ομάδες, λόγω της αυστηρής κριτικής που ασκεί στον πρόεδρο της Τουρκίας Ταγίπ Ερντογάν.</p>
      <p>«Εγώ μπορώ να βασιστώ στην προστασία από την Ομοσπονδιακή Υπηρεσία κατά του Εγκλήματος (ΒΚΑ), αλλά τι γίνεται με τους πολιτικούς σε τοπικό επίπεδο, οι οποίοι δέχονται απειλές και δεν διαθέτουν καμία προστασία;», διερωτήθηκε ο Τζεμ Έζντεμιρ, αναφερόμενος μεταξύ άλλων στην δολοφονία του επικεφαλής της κυβέρνησης στο Κάσελ Βάλτερ Λύμπκε, αλλά και στις απειλές που δεχόταν κατά την διάρκεια της προεκλογικής περιόδου ο επικεφαλής του Χριστιανοδημοκρατικού Κόμματος (CDU) στην Θουριγγία, Μάικ Μόρινγκ.</p>
      <h4>Δηλώσεις</h4>
      <p>Η ΒΚΑ από την πλευρά της, απαντώντας σε σχετικές ερωτήσεις γερμανικών ΜΜΕ, παρέπεμψε σε ανακοίνωσή της από το 2018: «Η απειλή από την εξτρεμιστική δεξιά και την δεξιά τρομοκρατική βία στην Ομοσπονδιακή Γερμανία παραμένει, ακόμη και μετά την ανακοίνωση της ύπαρξης γερμανικού παραρτήματος της AWD, απαράλλακτη, σε υψηλό επίπεδο».</p>
      <p>Για «ιδιαίτερα προβληματική βαρβαρότητα της κοινωνίας μας», έκανε λόγο σήμερα αναφερόμενος στο θέμα ο υπουργός Εσωτερικών Χορστ Ζεεχόφερ, ενώ η επικεφαλής της Αριστεράς Κάτια Κίπινγκ, με ανάρτησή της στο Twitter έστειλε «χαιρετισμό αλληλεγγύης» στους δύο πολιτικούς των Πρασίνων και ο επικεφαλής της Κ.Ο. της Αριστεράς Ντίτμαρ Μπαρτς περιέγραψε τις απειλές ως συνέπεια «ενός δηλητηριασμένου κλίματος στην κοινωνία και μιας επί χρόνια χαλαρής αντιμετώπισης των ακροδεξιών δικτύων».</p>
      <p>«Οι πολιτικοί δεν επιτρέπεται να καταστούν εύκολη λεία», δήλωσε ο επικεφαλής του τομέα εσωτερικής πολιτικής των Φιλελευθέρων (FDP) Κόνσταντιν Κούλε, με τον χριστιανοκοινωνιστή (CSU) υφυπουργό Εσωτερικών Στέφαν Μάιερ να απαιτεί αυστηρότερη και αποτελεσματικότερη αντιμετώπιση των μηνυμάτων μίσους στο διαδίκτυο.</p>
      <p>Από την πλευρά του, ο αντιπρόεδρος της Κ.Ο. της Χριστιανικής Ένωσης (CDU/CSU) Τόρστεν Φράι, αναφερόμενος στην δέσμη μέτρων που ετοιμάζει η κυβέρνηση για την αντιμετώπιση του δεξιού εξτρεμισμού, τόνισε ότι πρέπει να γίνει το παν προκειμένου να ψηφιστεί γρήγορα από το Κοινοβούλιο.</p>
      <p>Σύμφωνα με σημερινή ανακοίνωση της εκπροσώπου του υπουργείου Δικαιοσύνης, η κυβέρνηση έχει ετοιμάσει δέσμη μέτρων κατά του δεξιού εξτρεμισμού και του αντισημιτισμού, τα οποία αναμένεται να παρουσιαστούν έως το τέλος Νοεμβρίου. Μεταξύ των νέων κανονισμών αναφέρεται η υποχρέωση των παρόχων του διαδικτύου να ενημερώνουν τις αρχές για μηνύματα βίας και μίσους, ακόμη και να δημοσιοποιούν την διεύθυνση ΙΡ των εν λόγω χρηστών, ενώ πρόκειται να ληφθούν αυστηρότερα μέτρα για την οπλοκατοχή και για την προστασία τοπικών πολιτικών.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>