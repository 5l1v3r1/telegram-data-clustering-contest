<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/elert-a-vegzet-egy-horrorkamiont-fotok"/>
    <meta property="og:site_name" content="infostart"/>
    <meta property="article:published_time" content="2019-11-04T16:14:00+00:00"/>
    <meta property="og:title" content="Balesetet szenvedett egy horrorkamion - fotók"/>
    <meta property="og:description" content="Szinte vadászik rájuk a rendőrség, most viszont egy balesetet szenvedett szerelvényhez riasztották őket."/>
  </head>
  <body>
    <article>
      <h1>Balesetet szenvedett egy horrorkamion - fotók</h1>
      <address><time datetime="2019-11-04T16:14:00+00:00">04 Nov 2019, 16:14</time> by <a rel="author">Infostart</a></address>
      <h3>Az árokban kötött ki egy túlsúlyos járműszerelvény, amely a 49-es főúton közlekedett Csengersima külterületén az államhatár irányába.</h3>
      <p>Egy 37 éves román állampolgár egy román honosságú járműszerelvénnyel haladt november 3-án éjjel az államhatár felé. A járműszerelvény a főút 54-es kilométerszelvényében eddig ismeretlen okból áttért a szemközti sávba, ahol érintőlegesen összeütközött egy vele szemben közlekedő személygépkocsival. A baleset következtében a járműszerelvény az úttest melletti árokba borult, a járművezető megsérült - olvasható a <a href="http://www.police.hu/hu/hirek-es-informaciok/legfrissebb-hireink/kozlekedesrendeszet/tulsullyal-kozlekedo-jarmuszerelveny#3">police.hu</a> oldalon.</p>
      <figure>
        <img src="https://infostart.hu/images/site/articles/inline/2019/11/1572884024-KnAXN0jus_md.jpg"/>
        <figcaption>police.hu</figcaption>
      </figure>
      <figure>
        <img src="https://infostart.hu/images/site/articles/inline/2019/11/1572883981-9zPmBPL6Y_md.jpg"/>
        <figcaption>police.hu</figcaption>
      </figure>
      <figure>
        <img src="https://infostart.hu/images/site/articles/inline/2019/11/1572883998-bRRGvAMlS_md.jpg"/>
        <figcaption>police.hu</figcaption>
      </figure>
      <p>A rendőrök megállapították, hogy a kisbuszból és a hozzá kapcsolt trélerből álló járműszerelvény, amelyen két személygépkocsit szállított a járművezető, szabálytalanul, a megengedett legnagyobb össztömeget meghaladva vett részt a közúti forgalomban. A Mátészalkai Rendőrkapitányság Közlekedésrendészeti Osztálya vizsgálja a baleset körülményeit.</p>
      <p>A rendőrség a közúti balesetek megelőzése érdekében minden megtesz annak érdekében, hogy kiszűrje a forgalomból a balesetveszélyes "horrorkaravánokat". Szabolcs-Szatmár-Bereg megyében az elmúlt időszakban több, hasonlóan túlsúllyal közlekedő autószállító trélert vontak ellenőrzés alá a rendőrök. Esetenként - gyorsított eljárásban - kétmillió forintot meghaladó összegű pénzbírságot szabtak ki a járművezetőknek, valamint megakadályozták a további balesetveszélyes közlekedésüket.</p>
      <p>
        <i>Nyitókép: police.hu</i>
      </p>
    </article>
  </body>
</html>