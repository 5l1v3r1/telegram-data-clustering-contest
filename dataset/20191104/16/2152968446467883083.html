<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/04/slyncheva-esen-shte-ni-radva-utre-gradusite-do-25.428494"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T16:35:00+00:00"/>
    <meta property="og:title" content="Слънчева есен ще ни радва утре, градусите до 25"/>
    <meta property="og:description" content="В сряда и четвъртък времето в страната ще остане динамично | Dnes.bg"/>
  </head>
  <body>
    <article>
      <h1>Слънчева есен ще ни радва утре, градусите до 25</h1>
      <h2>В сряда и четвъртък времето в страната ще остане динамично</h2>
      <address><time datetime="2019-11-04T16:35:00+00:00">04 Nov 2019, 16:35</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>През нощта на места в планинските райони ще превали, но от запад облачността бързо ще се разкъсва и намалява, и до сутринта над по-голямата част от страната ще се изясни.</p>
      <p>Вятърът ще е югозападен и ще отслабне. Минималните температури ще са от 5-6 градуса на места в западните райони, до 15-16 градуса - по морския бряг. Атмосферното налягане ще се повишава, но ще остане по-ниско от средното за месеца, според прогнозата на НИМХ-БАН.</p>
      <p>Утре ще е слънчево и ще остане топло за сезона. Повече облаци ще има сутринта над източните райони. Вятърът ще се задържи от югозапад и ще е слаб, в планинските райони - до умерен. Максимални температури между 20 и 25 градуса.</p>
      <p>Над Черноморието ще е предимно слънчево, с по-значителна облачност - в сутрешните часове. Ще духа слаб до умерен югозападен вятър. Максимални температури на въздуха - между 21 и 24 градуса. Температурата на морската вода е 17 градуса. Вълнението на морето преди обяд ще е 3 бала, след пладне ще отслабне, в повечето райони - до 2 бала.</p>
      <p>Над планините ще е слънчево. Ще духа до умерен, по високите и открити части - и временно силен запад-северозападен вятър. Максимална температура на височина 1200 метра - около 18 градуса, на 2000 метра - около 11 градуса.</p>
      <p>В сряда и четвъртък времето в страната ще остане динамично, с температури, значително по-високи от обичайните за първото десетдневие на ноември. Преносът на въздушни маси ще е от юг-югозапад. Ще бъде ветровито, особено в Източна България и в районите, разположени в близост до северните склонове на планините, където южният вятър ще се проявява и като фьон.</p>
      <p>Ще има разкъсана, предимно висока и средна облачност, значителна над крайните северозападни райони, където е възможно да превали. Ще бъде с високи сутрешни температури, особено в Източна България - до 14-16 градуса, в Западна - между 6 и 11 градуса, а дневните - в по-голямата част от страната, над 20 градуса. (БТА)</p>
    </article>
  </body>
</html>