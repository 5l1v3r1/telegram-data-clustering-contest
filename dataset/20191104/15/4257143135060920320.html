<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/meghivot-kuldott-orban-viktor-karacsony-gergelynek"/>
    <meta property="og:site_name" content="infostart"/>
    <meta property="article:published_time" content="2019-11-04T15:11:00+00:00"/>
    <meta property="og:title" content="Meghívót küldött Orbán Viktor Karácsony Gergelynek"/>
    <meta property="og:description" content=" Magyarország kormánya nevében ismételten gratulálok a budapesti polgárok döntése alapján elnyert megbízatásához - írta a miniszterelnök, aki a szerdai kormányülésre várja Karácsony Gergelyt."/>
  </head>
  <body>
    <article>
      <h1>Meghívót küldött Orbán Viktor Karácsony Gergelynek</h1>
      <address><time datetime="2019-11-04T15:11:00+00:00">04 Nov 2019, 15:11</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/04/elmegy-a-kormanyulesre-a-fopolgarmester"/>
      </related>
      <h3> "Magyarország kormánya nevében ismételten gratulálok a budapesti polgárok döntése alapján elnyert megbízatásához" - írta a miniszterelnök, aki a szerdai kormányülésre várja Karácsony Gergelyt.</h3>
      <p>Orbán Viktor miniszterelnök levélben gratulált Karácsony Gergely főpolgármesternek megválasztásához, egyúttal meghívta őt a szerdai kormányülésre, ahol a budapesti fejlesztések jövőjéről is tárgyalnak - közölte Havasi Bertalan, a miniszterelnök sajtófőnöke hétfő délután.</p>
      <p>"A 2019. október 24-én kelt levelét, melyben találkozót kezdeményezett, köszönettel megkaptam. Tudomásom szerint a Fővárosi Közgyűlés alakuló ülésére november 5-én kerül sor. Meggyőződésem, hogy Budapest fejlesztésének kérdései is haladéktalan döntéseket igényelnek, ezért arra kérem, hogy fogadja el meghívásomat Magyarország kormányának november 6-án esedékes ülésére, hogy a fővárosi beruházásokkal kapcsolatos álláspontját megismerhessük, és döntést hozhassunk a kormány által korábban már támogatott budapesti fejlesztések jövőjéről" - fogalmazott Orbán Viktor.</p>
      <p>Hozzátette: a kormányülés Budapesttel foglalkozó napirendi pontja</p>
      <blockquote>"természetesen nem korlátozódik a fejlesztések ügykörére, szívesen megismerjük az Ön álláspontját bármely más Budapest számára fontos ügyben is".</blockquote>
      <p>"November 6-án szerda reggel 9 órakor várjuk Főpolgármester urat a Karmelita kolostor épületében. A szükséges technikai kérdésekben Gulyás Gergely miniszter úr örömmel áll az Ön rendelkezésére" - zárul a miniszterelnöknek a főpolgármesterhez intézett levele.</p>
      <p>Karácsony Gergely már az önkormányzati választás éjszakáján Budapest megválasztott polgármestereként arról beszélt, hogy új alapokra akarja helyezni a főváros és a kormány viszonyát, ezért első dolga lesz hogy találkozót két a miniszterelnöktől. Orbán Viktor a választás éjszakáján azt mondta, készen áll a főváros új vezetésével való együttműködésre.</p>
      <p>
        <i>Nyitókép: MTI/Koszticsák Szilárd</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/10/31/hataridot-szabott-a-kormany-a-fovaros-uj-vezetesenek"/>
        <a href="https://infostart.hu/belfold/2019/10/31/kiderult-milyen-feladatot-kap-tarlos-istvan-orban-viktortol"/>
        <a href="https://infostart.hu/belfold/2019/10/31/erzekeny-temak-kerulnek-elo-az-elso-fovarosi-kozgyulesen"/>
        <a href="https://infostart.hu/belfold/2019/10/25/ujabb-igeretet-tett-karacsony-gergely"/>
        <a href="https://infostart.hu/belfold/2019/10/23/karacsony-gergely-tegyuk-budapestet-menove"/>
        <a href="https://infostart.hu/belfold/2019/10/23/megjelent-a-kormanyhatarozat-a-budapesti-beruhazasok-ugyeben"/>
        <a href="https://infostart.hu/belfold/2019/10/22/reagalt-karacsony-gergely-az-orban-viktor-altal-elmondottakra"/>
        <a href="https://infostart.hu/belfold/2019/10/22/uj-reszletek-karacsony-gergely-stabjarol"/>
        <a href="https://infostart.hu/belfold/2019/10/21/orban-viktor-egyuttmukodunk-minden-gyoztes-polgarmesterrel"/>
        <a href="https://infostart.hu/belfold/2019/10/16/eloallt-az-elso-szamu-tennivalok-listajaval-karacsony-gergely"/>
        <a href="https://infostart.hu/belfold/2019/10/14/elmondta-karacsony-gergely-mi-lesz-az-elso-dolga-video"/>
      </related>
    </article>
  </body>
</html>