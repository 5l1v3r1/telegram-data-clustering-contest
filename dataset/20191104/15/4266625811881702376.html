<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/z_polshchi_vydvoryly_rosiyskogo_konsula_vyyavyly_gibrydnyh_shpyguniv_1683355"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T15:53:00+00:00"/>
    <meta property="og:title" content="З Польщі видворили російського консула, виявили «гібридних» шпигунів"/>
    <meta property="og:description" content="Завдяки діям підрозділу контррозвідки Агентства внутрішньої безпеки Польщі в березні цього року з Польщі видалено віцеконсула Генерального консульства Російської Федерації в Познані."/>
  </head>
  <body>
    <article>
      <h1>З Польщі видворили російського консула, виявили «гібридних» шпигунів</h1>
      <address>
        <time datetime="2019-11-04T15:53:00+00:00">04 Nov 2019, 15:53</time>
      </address>
      <p>
        <b>Завдяки діям підрозділу контррозвідки Агентства внутрішньої безпеки Польщі в березні цього року з Польщі видалено віцеконсула Генерального консульства Російської Федерації в Познані.</b>
      </p>
      <p>Портал tvp.info розкриває досі невідомі операції польської контррозвідки, – повідомляє <a href="https://www.polskieradio.pl/398/7856/Artykul/2397171,%D0%97-%D0%9F%D0%BE%D0%BB%D1%8C%D1%89%D1%96-%D0%B2%D0%B8%D0%B4%D0%B2%D0%BE%D1%80%D0%B5%D0%BD%D0%BE-%D1%80%D0%BE%D1%81%D1%96%D0%B9%D1%81%D1%8C%D0%BA%D0%BE%D0%B3%D0%BE-%D0%BA%D0%BE%D0%BD%D1%81%D1%83%D0%BB%25">Польське радіо.</a></p>
      <p>На основі висновків польських агентів чоловіка визнали персоною нон ґрата, йому заборонено в’їзд до Польщі і на територію Шенгенської зони. Росіянин займався діяльністю, несумісною з дипломатичним статусом, що могла завдати шкоди польсько-російським відносинам.</p>
      <p>Видання пише, що черговий не оприлюднений досі приклад дій контррозвідки Агентства внутрішньої безпеки – це заборона в’їзду до Польщі та Шенгенської зони трьом так званим експертам, які керували російськими гібридними операціями в Європі: Олєґа Б., Дмітрія К. і Алєксєя М. Це відбулося наприкінці 2017 року.</p>
      <p>Олєґ Б. – це заступник московського дослідного центру і директор Російсько-українського інформаційного центру; сам представляється міжнародним радником лідерки французького Національного фронту Марін Ле Пен.</p>
      <p>Дмітрій К. – російський політолог і публіцист, пов’язаний з інформаційним агентством Реґнум, що є прикриттям для російських спецслужб у сфері ведення інформаційної війни в Центрально-Східній Європі.</p>
      <p>Алєксєй М. – офіцер російської розвідки, виступає як експерт у міжнародних справах. Належав до головних замовників проросійських проектів, які реалізувало в Польщі оточення однієї з політичних партій.</p>
      <p>Агентство внутрішньої безпеки Польщі встановило, що всі ці особи були провідними модераторами російських гібридних дій у Європі. На прохання очільника Агентства їм заборонено в’їзд до Польщі та Шенгенської зони.</p>
      <p>«Про наступний приклад дій цього відділення Агентства внутрішньої безпеки повідомлено вже раніше – це випадок зі Швеції, де 2018 року засуджено агента, який співпрацював з китайською розвідкою. Судовий процес спирався передусім на матеріали польського Агентства; він стосувався шпигунських дій проти тибетської діаспори в Швеції і не лише. Завдяки польській контррозвідці вдалося задокументувати перебування обвинуваченого в Польщі та встановити дані офіцера, який ним займався. Через те, що він діяв у Польщі під дипломатичним прикриттям, чоловіка видворили і заборонили в’їзд до Польщі та ЄС», – зазначає видання.</p>
      <p>Також повідомляють, що у жовтні 2017 року на вимогу глави Агентства внутрішньої безпеки з території Республіки Польща відправлено Дмітрія К. – представника Російського інституту стратегічних досліджень у Москві, тобто установи, що вважається аналітичною базою російської розвідки. У Польщі він працював як науковець, а насправді ініціював елементи гібридної війни проти Республіки Польща та підтримував контакти з російськими спецслужбами. До його наукових завдань належало, зокрема, шукати в науковому середовищі людей із проросійським світоглядом, втягати їх у співпрацю, а також давати інструкції стосовно поширення проросійської пропаганди.</p>
      <p>2018 року завдяки діяльності Агентства внутрішньої безпеки нейтралізовано активність двох мережевих структур, що беруть участь у російській гібридній та інформаційній війні проти Республіки Польща.</p>
      <p>У зв’язку із зібраними в цій справі матеріалами Агентство внутрішньої безпеки встановило персональні дані осіб, які займаються діяльністю, спрямованою проти безпеки Республіки Польща. П’ятьом особам заборонено в’їзд до Польщі. Єкатєріну Ц. та Анастазію З. затримано в Польщі з метою видворення.</p>
      <p>Останніми роками голова Агентства внутрішньої безпеки також скористався правом давати негативну оцінку стосовно заяв про надання польського громадянства. Таких випадків було 19.</p>
      <p><a href="https://zik.ua/news/2019/10/28/u_polshchi_zatrymaly_rosiyskogo_shpyguna_1677913">Нагадаємо</a>, раніше повідомляли, що Агенція внутрішньої безпеки Польщі затримала чоловіка, якого підозрюють у шпигунстві на користь Росії.</p>
      <related>
        <h4>читайте також</h4>
        <a href="https://zik.ua/news/2019/10/04/polshcha_vidmovytsya_vid_rosiyskogo_gazu_pislya_2022_roku__predstavnyk_1661173"/>
        <a href="https://zik.ua/news/2018/11/11/zmi_oprylyudnyly_novi_vidomosti_pro_rosiyskogo_shpyguna_zatrymanogo_v_1445625"/>
        <a href="https://zik.ua/news/2018/10/19/shveytsarska_rozvidka_vidznachaie_znachnu_aktyvizatsiyu_shpyguniv_ta_kiberzlochyntsiv_1430251"/>
        <a href="https://zik.ua/news/2018/10/03/agentiv_komunistychnyh_spetssluzhb_vzhe_nemaie_na_kerivnyh_posadah_u_mzs_polshchi_1418827"/>
      </related>
    </article>
  </body>
</html>