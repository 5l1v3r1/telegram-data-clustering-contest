<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544942.html/%D9%BE%D8%B3%D8%B1----%D8%B3%D8%A7%D9%84%D9%87-%D8%A7%D8%B9%D8%B6%D8%A7%DB%8C-%D8%AE%D8%A7%D9%86%D9%88%D8%A7%D8%AF%D9%87-%D8%A7%D8%B4-%D8%B1%D8%A7-%DA%A9%D8%B4%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T15:36:00+00:00"/>
    <meta property="og:title" content="پسر ۱۸ ساله اعضای خانواده‌اش را کشت"/>
    <meta property="og:description" content="پسر ۱۸ ساله‌ای که تصور می‌کرد والدینش برادر کوچکش را بیشتر از او دوست دارند، در اقدامی جنون آمیز تمام اعضای خانواده‌اش را به قتل رساند."/>
  </head>
  <body>
    <article>
      <h1>پسر ۱۸ ساله اعضای خانواده‌اش را کشت</h1>
      <address>
        <time datetime="2019-11-04T15:36:00+00:00">04 Nov 2019, 15:36</time>
      </address>
      <p>پسر ۱۸ ساله‌ای که تصور می‌کرد والدینش برادر کوچکش را بیشتر از او دوست دارند، در اقدامی جنون آمیز تمام اعضای خانواده‌اش را به قتل رساند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ مهدی سرپناه، معاون اجتماعی فرماندهی انتظامی ویژه غرب استان تهران درباره جزئیات این جنایت به ایسنا گفت: نوجوانی ۱۸ ساله با ظاهری خون آلود و دست زخمی در تاریخ سوم آبان ماه امسال به کلانتری شاهد شهر در شهریار مراجعه و ادعا کرد که مردی نقاب‌دار به زور وارد خانه‌شان شده و اقدام به قتل پدر، مادر و برادر کوچکترش کرده و پس از درگیری با او از محل متواری شده است که در همین راستا تیمی ویژه از ماموران رسیدگی به موضوع را در دستورکار خود قرار داده و با حضور در محل تحقیقات خود را آغاز کردند.</p>
      <p>  وی با بیان اینکه با تشکیل اولیه پرونده، رسیدگی به موضوع با دستور قضایی به ماموران پلیس آگاهی واگذار شد، گفت: با حضور ماموران در محل مشاهده شد که اجساد پسر ۱۳ ساله، پدر ۴۵ ساله و مادر ۴۴ ساله در بخش‌های مختلف خانه قرارداشته و همگی با ضربات متعدد چاقو به قتل رسیده‌اند در همین راستا نیز برای تشخیص علت قطعی مرگ با دستور مقام قضایی اجساد به پزشکی قانونی منتقل شدند.   سرپناه ادامه داد: با انتقال اجساد ماموران اقدام به تحقیق از فرزند خانواده کردند که این فرد در شرایطی که بسیار مظطرب به نظر می‌رسید به ماموران گفت که فردی با نقاب سیاه به زور وارد خانه‌شان شده و اقدام به قتل پدر و مادر و برادر کوچکترش کرده و در حالی که قصد کشتن او را نیز داشته، اما با وی درگیر شده و قاتل از خانه فرار کرده است.   معاون اجتماعی فرماندهی انتظامی ویژه غرب استان تهران با بیان اینکه اظهارات ضد و نقیض پسر نوجوان شک ماموران را برانگیخت، اظهارکرد: این فرد تحت تحقیقات تکمیلی قرار گرفت و همزمان تیم‌های روانشناسی پلیس نیز رفتار وی را تحت نظر قرار دادند تا اینکه مدتی بعد این نوجوان پرده از راز جنایت هولناک خود برداشت و اقرار کرد که خانواده‌اش را خودش به قتل رسانده است.   وی در مورد شیوه و انگیزه متهم نیز گفت: بنا به گفته متهم، وی از مدت‌ها قبل چندین سناریو را برای کشتن خانواده‌اش در ذهن داشته و در روز سوم آبان ماه نیز وقتی وارد خانه شد که تنها برادرش در خانه بوده به همین دلیل نیز با او درگیر شده و با ضربات متعدد چاقو او را به قتل رسانده است. سپس منتظر آمدن پدر و مادرش شده که ابتدا پدرش از سرکار به خانه آمده و او را نیز با چاقو به قتل رسانده، دقایقی بعد نیز مادرش به محض ورود به خانه مورد حمله پسرش قرار گرفته و به قتل رسیده است. پس از جنایت نیز متهم ضرباتی را با چاقو به دست خود وارد کرده و پس از دورانداختن چاقو به کلانتری رفته و ادعای اولیه خود در مورد علت قتل مطرح کرده است.   سرپناه در مورد انگیزه این فرد نیز اظهارکرد: متهم دستگیر شده ادعا کرده که، چون والدینش برادر ۱۳ ساله را بیشتر دوست داشتند و در رفتارشان با وی تبعیض قائل می‌شدند، اقدام به قتل آنان کرده است.   معاون اجتماعی فرمانده انتظامی ویژه غرب استان تهران با بیان اینکه متهم تحت انجام تست‌های سلامت روان قرار گرفته است، گفت: برخی از شواهد حاکی از وجود اختلال شخصیت در این فرد است که البته باید منتظر نظر نهایی پزشکی قانونی بود.   به گفته وی، برای این فرد پرونده‌ای تشکیل شده و هم‌اکنون برای رسیدگی بیشتر در اختیار دادسرا قرار دارد.</p>
    </article>
  </body>
</html>