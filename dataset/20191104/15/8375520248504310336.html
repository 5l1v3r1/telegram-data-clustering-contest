<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/naykrashchi-v-jevropi-i-treti-v-sviti-ukrajinski-borchini-zdobuli-chotiri-medali-na-pershosti-planeti-video-637604.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T15:07:58+00:00"/>
    <meta property="og:title" content="Найкращі в Європі і треті в світі. Українські борчині здобули чотири медалі на першості планети (відео)"/>
    <meta property="og:description" content="Команда Володимира Євонова виступила традиційно сильно"/>
  </head>
  <body>
    <article>
      <h1>Найкращі в Європі і треті в світі. Українські борчині здобули чотири медалі на першості планети (відео)</h1>
      <address><time datetime="2019-11-04T15:07:58+00:00">04 Nov 2019, 15:07</time> by <a rel="author">Іван Вербицький</a></address>
      <h4>Команда Володимира Євонова виступила традиційно сильно</h4>
      <p>Збірна України з жіночої боротьби здобула чотири медалі на чемпіонаті світу серед спортсменок, не старших 23-х років, який завершився в столиці Угорщини Будапешті. Найліпше виступила представниця Київщини Аліна Акобія. Вона виграла срібло у ваговій категорії до 57 кілограмів. Бронзові нагороди здобули Ангеліна Лисак (до 59 кг), Ілона Прокопевнюк (до 62 кг) та Ірина Коляденко (до 65 кг),</p>
      <p>Переможниця двох останніх чемпіонатів Європи серед юніорок Акобія дві перших перемоги у Будапешті – над білорускою Валерією Ярмолою і росіянкою Мариною Симонян – здобула на туше.</p>
      <figure>
        <iframe src="https://www.youtube.com/embed/D06gx8tJo_M" width="560" height="315" data-service="Youtube" scrolling="no"/>
      </figure>
      <p>Правда, фінальну сутичку Японці Сає Нанджо Аліна теж програла достроково – 0:10. Так чи інакше, Акобія зробила крок вперед у порівнянні з молодіжним чемпіонатом світу-2017. Тоді у польському Бидґощі українка виграла бронзу. </p>
      <figure>
        <iframe src="https://www.youtube.com/embed/YomE5FxiJYw" width="560" height="315" data-service="Youtube" scrolling="no"/>
      </figure>
      <p>Ще одна борчиня з Київщини Ірина Коляденко (до 65 кг) цьогоріч створила сенсацію, здобувши бронзу на дорослому чемпіонаті світу. Тому її бронза в Будапешті виглядає закономірною. Правда, старт вийшов для вихованки Володимира Яременка невдалим. Вона поступилася 4:6 майбутній чемпіонці, японці Есузу Еномото. Але після того було дві поспіль переконливих перемоги у втішному турнірі. Спершу Коляденко поклала на лопатки американку Майю Ґабріеллу Нельсон, а потім здобула ще одну чисту перемогу над румункою Кріштою Інче.</p>
      <figure>
        <iframe src="https://www.youtube.com/embed/GS3TwXIokQY" width="560" height="315" data-service="Youtube" scrolling="no"/>
      </figure>
      <p>Срібна призерка цьогорічного чемпіонату Європи U23, чемпіонка Європи-2018 серед юніорів Ангеліна Лисак (до 59 кг) поклала на лопатки Назіру Марсбек Кизи з Киргизстану, але у чвертьфіналі програла у вражаюче видовищному поєдинку майбутній чемпіонці Юмеці Танабе з Японії – 8:18. У втішному турнірі Ангеліна перемогла на туше Еліф Янік з Туреччини, а потім у сутичці за бронзу здолала росіянку Альону Санґадієву – 3:1.</p>
      <figure>
        <iframe src="https://www.youtube.com/embed/Ri7o2qcGrTc" width="560" height="315" data-service="Youtube" scrolling="no"/>
      </figure>
      <p>Підтвердила свій клас дворазова чемпіонка Європи серед молоді і бронзова призерка Євро-2018 серед дорослих Ілона Прокопевнюк (до 62 кг). Ресму Аніл Мане з Індії вона перемогла на туше, Ірину Кузнєцову з Казахстану достроково – 12:2. У півфіналі Ілона програла на туше, ведучи по ходу сутички, американці Кайлі Мірейкл. А в сутичці за бронзу Прокопевнюк здолала росіянку Марію Кузнєцову – 7:4.</p>
      <figure>
        <iframe src="https://www.youtube.com/embed/JTH_jkUlGeo" width="560" height="315" data-service="Youtube" scrolling="no"/>
      </figure>
      <p>Ще три українки програли у поєдинках за третє місце: бронзова призерка цьогорічного юніорського чемпіонату світу Марія Винник (до 50 кг) поступилася Джейд Марі Дуфур із Канади, Христина Зоряна Демко (до 55 кг) – 6:8 Андреа Беатріс Ані з Румунії, а Аліна Рудницька-Левицька (до 68 кг) – 3:10 китаянці Їньїнь Вань.    </p>
      <p>Христина Береза (до 53 кг) зупинилася у чвертьфіналі. Анастасія Шустова (до 76 кг) спершу за рахунку 1:1 поступилася японці Юці Каґамі, а потім у втішному турнірі програла 8:12 Аріунджанґал Ґанбат з Монголії.</p>
      <p>Найбільше ж не пощастило Анастасії Алпєєвій (до 72 кг). У стартовій сутичці вона програла у рівній боротьбі 2:3 сильній японці Меї Шіндо і вочевидь розраховувала, що та проб’ється у фінал. Однак японка програла у півфіналі китаянці Сяоцянь Вань і відповідно українку у втішний турнір не пустила.  </p>
      <p>Нагадаємо, що українські <a href="https://glavcom.ua/sport/news/ukrajinci-zdobuli-dvi-bronzi-na-chempionati-svitu-z-vilnoji-borotbi-video-637265.html">борці вільного стилю здобули на чемпіонаті світу в Будапешті дві бронзи</a>, а майстер греко-римської боротьби <a href="https://glavcom.ua/sport/news/konkurent-belenyuku-ukrajinskiy-borec-novikov-vdruge-pospil-stav-chempionom-svitu-video-637272.html">Семен Новіков вдруге поспіль став чемпіоном у ваговій категорії до 87 кг</a>.</p>
      <related>
        <a href="https://glavcom.ua/sport/publications/jevropeyski-igri-2019-den-shostiy-fotogalereya-ukrajinskih-prizeriv-i-tablicya-medaley-605434.html"/>
      </related>
    </article>
  </body>
</html>