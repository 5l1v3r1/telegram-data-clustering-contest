<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458626/%E0%A6%A6%E0%A6%BF%E0%A6%B2%E0%A7%8D%E0%A6%B2%E0%A6%BF%E0%A6%B0-%E0%A6%AC%E0%A6%BE%E0%A7%9F%E0%A7%81%E0%A6%A6%E0%A7%82%E0%A6%B7%E0%A6%A3-%E0%A6%97%E0%A6%BE%E0%A7%9C%E0%A6%BF-%E0%A6%A8%E0%A6%BF%E0%A7%9F%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%A3%E0%A7%87-%E2%80%98%E0%A6%9C%E0%A7%8B%E0%A7%9C%E0%A6%BE-%E0%A6%AC%E0%A6%BF%E0%A6%9C%E0%A7%8B%E0%A7%9C%E2%80%99-%E0%A6%AA%E0%A6%A6%E0%A7%8D%E0%A6%A7%E0%A6%A4%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-04T15:16:00+00:00"/>
    <meta property="og:title" content="দিল্লির বায়ুদূষণ ॥ গাড়ি নিয়ন্ত্রণে ‘জোড়া-বিজোড়’ পদ্ধতি চালু"/>
    <meta property="og:description" content="অনলাইন ডেস্ক ॥ বায়ুদূষণের অতি বিপজ্জনক মাত্রা মোকাবেলায় রাস্তায় চলাচলরত গাড়ি নিয়ন্ত্রণের পদ্ধতি গ্রহণ করেছে ভারতের রাজধানী দিল্লির কর্তৃপক্ষ। এই পদ্ধতি অনুযায়ী সোমবার, ৪ নবেম্বর থেকে ১৫ নবেম্বর পর্যন্ত দিল্লির সড়কগুলোতে একদিন শুধু জোর নম্বরের গাড়ি চলবে এবং অন্যদিন শুধু বিজোড় নম্বরের গাড়ি চলবে। রবিবার স্থানীয় সময় ..."/>
  </head>
  <body>
    <article>
      <h1>দিল্লির বায়ুদূষণ ॥ গাড়ি নিয়ন্ত্রণে ‘জোড়া-বিজোড়’ পদ্ধতি চালু</h1>
      <address>
        <time datetime="2019-11-04T15:16:00+00:00">04 Nov 2019, 15:16</time>
      </address>
      <figure>
        <img src="http://www.dailyjanakantha.com/files/201911/1572884205_39.jpg"/>
      </figure>
      <p>অনলাইন ডেস্ক ॥ বায়ুদূষণের অতি বিপজ্জনক মাত্রা মোকাবেলায় রাস্তায় চলাচলরত গাড়ি নিয়ন্ত্রণের পদ্ধতি গ্রহণ করেছে ভারতের রাজধানী দিল্লির কর্তৃপক্ষ।</p>
      <p>এই পদ্ধতি অনুযায়ী সোমবার, ৪ নবেম্বর থেকে ১৫ নবেম্বর পর্যন্ত দিল্লির সড়কগুলোতে একদিন শুধু জোর নম্বরের গাড়ি চলবে এবং অন্যদিন শুধু বিজোড় নম্বরের গাড়ি চলবে।</p>
      <p>রবিবার স্থানীয় সময় সকাল ৮টা থেকেই এ নিয়ম চালু হয়েছে বলে আনন্দবাজার পত্রিকা জানিয়েছে।</p>
      <p>নিয়মের লঙ্ঘন ঠেকাতে দিল্লির বিভিন্ন অংশে ২০০ জন ট্র্যাফিক পুলিশ মোতায়েন করা হয়েছে। সচেতনতা তৈরিতে কাজ করতে প্রায় পাঁচ হাজার সিভিল ডিফেন্স স্বেচ্ছাসেবককে প্রশিক্ষণ দেওয়া হয়েছে।</p>
      <p>যে সব গাড়ির নম্বরের শেষ সংখ্যাটি বিজোড়া সেগুলোকে ৪, ৬, ৮, ১২ ও ১৪ তারিখে রাস্তায় নামতে নিষেধ করা হয়েছে। অপরদিকে যে সব গাড়ির শেষ সংখ্যাটি জোড় সেগুলোকে ৫, ৭, ৯, ১১, ১৩ ও ১৫ তারিখে রাস্তায় নামতে নিষেধ করা হয়েছে।</p>
      <p>এই সময়ের মধ্যে শুধু ১০ নবেম্বর, রবিবার সব নম্বরের গাড়ি রাস্তায় নামতে পারবে বলে জানিয়েছে দিল্লি রাজ্য সরকার।</p>
      <p>এ পদ্ধতি চালু করায় কয়েক লাখ গাড়ি রাস্তায় নামবে না বলে জানিয়েছেন দিল্লির মুখ্যমন্ত্রী অরবিন্দ কেজরিওয়াল।</p>
      <p>এ নিয়ম চলাকালে প্রতিদিনের যাত্রী চাপ সামাল দিতে অতিরিক্ত ৬১টি ট্রেন পরিচালনা করবে দিল্লি মেট্রোরেল কর্তৃপক্ষ। রাজ্য সরকার রাস্তায় অতিরিক্ত ৫০০ বাস নামিয়েছে।</p>
      <p>এর আগে ২০১৬ ও ২০১৭ সালে দিল্লির বায়ুদূষণ মোকাবেলায় এই পদ্ধতি চালু করা হয়েছিল। তবে তাতে কতটা কাজ হয়েছিল তা পরিষ্কার নয় বলে মন্তব্য বিবিসির।</p>
      <p>নিয়ম ভঙ্গকারীকে চার হাজার রুপি জরিমানা করা হবে। শুধু জরুরি যানবাহন, ট্যাক্সি ও দুই চাকার যান এ নিয়মের বাইরে থাকবে। একা গাড়ি চালানো নারীরাও ছাড় পাবেন।</p>
      <p>দিল্লির বাতাসে পিএম২.৫ বলে পরিচিত বিপজ্জনক কণার পরিমাণ সুপারিশকৃত মাত্রার চেয়ে অনেক বেশি আছে। অতিরিক্ত বায়ুদূষণের কারণে দিল্লির লাখ লাখ বাসিন্দা স্বাস্থ্য ঝুঁকিতে রয়েছেন।</p>
      <p>স্বাস্থ্য কর্মকর্তারা দিল্লির বাসিন্দাদের ঘরের ভিতরে থাকার ও সব ধরনের শারীরিক পরিশ্রম থেকে বিরত থাকার পরামর্শ দিয়েছে। স্কুলগুলো মঙ্গলবার পর্যন্ত বন্ধ রাখা হয়েছে, যা শুক্রবার পর্যন্ত বাড়ানো হতে পারে বলে ধারণা করা হচ্ছে।</p>
    </article>
  </body>
</html>