<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/04/istorijski-trenutak-za-zvezdu-terzic-ponosan-dokaz-da-pripadamo-evropskim-velikanima/"/>
    <meta property="og:site_name" content="Sportska centrala"/>
    <meta property="article:published_time" content="2019-11-04T15:00:48+00:00"/>
    <meta property="og:title" content="Istorijski trenutak za Zvezdu, Terzić ponosan: Dokaz da pripadamo evropskim velikanima"/>
    <meta property="og:description" content="Generalni direktor Crvene zvezde, Zvezdan Terzić, predstavio je danas novi istorijski trenutak koji prema njegovim rečima predstavlja dragulj u kruni klupskih uspeha. Zvanično je i svečano otvorena Zvezda TV, čiji će program početi u utorak 5. novembra od 12 časova na platformi Telekoma Srbije. Redni broj kanala biće 320, dok će u HD rezoluciji biti […]"/>
  </head>
  <body>
    <article>
      <h1>Istorijski trenutak za Zvezdu, Terzić ponosan: Dokaz da pripadamo evropskim velikanima</h1>
      <address><time datetime="2019-11-04T15:00:48+00:00">04 Nov 2019, 15:00</time> by <a rel="author">Zile</a></address>
      <p>Generalni direktor Crvene zvezde, Zvezdan Terzić, predstavio je danas novi istorijski trenutak koji prema njegovim rečima predstavlja dragulj u kruni klupskih uspeha.</p>
      <p>Zvanično je i svečano otvorena Zvezda TV, čiji će program početi u utorak 5. novembra od 12 časova na platformi Telekoma Srbije. Redni broj kanala biće 320, dok će u HD rezoluciji biti na broju 720.</p>
      <p>– <b>Ispunjen ponosom stojim pred vama, jer otvaramo Zvezdinu televiziju. Još jedan dragulj u kruni naših uspeha. Projekat Zvezda TV je dokaz da Crvena zvezda pripada evropskim velikanima. Svojom istorijom, sadašnjošću i planovima za budućnost. Ne tako davno, pre pet godina, stajao sam na ovom mestu, samo sprat iznad, kada smo promovisali novog trenera u mraku, jer na našem stadionu nije bilo struje. Tada sam Vam rekao da samo tražim vreme, ono je brzo proticalo, a mi smo radili marljivo, ulagali energiju, znanje i emocije. Imali smo viziju</b>, rekao je Terzić.</p>
      <p>– <b>Danas, Crvena zvezda dominira u domaćem prvenstvu, svi se nadamo trećoj tituli zaredom, tri godine igramo u Evropi, drugu godinu u nizu je to Liga šampiona. Danas, Marakana sija nekim novim sjajem, a dočekali smo i da otvorimo Zvezda TV. Uložili smo mnogo i veoma smo ponosni. Od sutra naši navijači u Srbiji, Republici Srpskoj, Crnoj Gori, čitavoj Evropi i svetu, moći će jednim klikom dugmeta da budu prisutni. U saradnji sa našim sponzorom, kompanijom Telekom, napravili smo iskorak u budućnost. Okupili smo ekipu mladih ljudi, koji ima energiju i znanje, da svim navijačima Crvene zvezde na pravi način dočaraju ono što se dešava u našem klubu, kao i ono što će se tek dešavati. Nadamo se novim pobedama i titulama</b>, dodao je Terzić.</p>
      <p>Direktor Zvezda TV biće Siniša Božović.</p>
      <p>– <b>Došao sam na Marakanu pre 40 godina, bila je to subota. Rekoše mi da dođem u utorak, ponesem dve slike i krštenicu. Od tada je Zvezda emocija. Na svakoj utakmici koju sam posmatrao na ovom stadionu, gledao sam ljude oko sebe i tražio emociju. To je naš zadatak, pokušaćemo da Zvezdašima na male ekrane donesemo emociju. Okupili smo sjajnu ekipu, veoma dobar tim koji je kadar da iznese upravo ono što nam je osnovni zadatak. Da informišemo, da zabavimo i da pogodimo emociju kod svih onih koji Zvezdu nose u srcu ili kod svih onih koji bi to trebali da počnu da čine</b>, izjavio je Božović.</p>
      <p>Otvaranje crveno-bele televizije podržali su aktuelni prvotimci zajedno sa stručnim štabom, kao i legende kluba poput Dragana Džajića, Duleta Savića, Miloša Šestića, Kuleta Aćimovića i mnogih drugih.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/04/zvezda-misli-na-prelazni-rok-cetiri-imena-na-transfer-listi/"/>
        <a href="https://www.sportskacentrala.com/2019/11/04/dobro-poznati-spanac-sudi-duel-zvezde-i-totenhema/"/>
        <a href="https://www.sportskacentrala.com/2019/11/04/zvezdin-tandem-neizvestan-za-totenhem/"/>
        <a href="https://www.sportskacentrala.com/2019/11/03/zvezda-zove-navijace-na-totenhem-uz-podsecanje-na-vazan-datum/"/>
        <a href="https://www.sportskacentrala.com/2019/11/03/boaci-pred-totenhem-znamo-da-su-ocekivanja-velika-ali-verujemo/"/>
        <a href="https://www.sportskacentrala.com/2019/11/02/milojevica-iznenadio-proleter-drago-mu-je-zbog-jubileja/"/>
        <a href="https://www.sportskacentrala.com/2019/11/02/zvezda-rutinski-do-nove-pobede-garsiji-prija-karadjordje/"/>
        <a href="https://www.sportskacentrala.com/2019/11/02/live-proleter-crvena-zvezda-2/"/>
        <a href="https://www.sportskacentrala.com/2019/11/02/borjan-se-vratio-na-gol-zvezde/"/>
      </related>
    </article>
  </body>
</html>