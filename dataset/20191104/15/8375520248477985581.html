<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/kijiv-gotujetsya-do-epidemiji-gripu--637599.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T15:06:17+00:00"/>
    <meta property="og:title" content="Київ готується до епідемії грипу"/>
    <meta property="og:description" content="Затверджено профілактичні заходи в епідемічний сезон"/>
  </head>
  <body>
    <article>
      <h1>Київ готується до епідемії грипу</h1>
      <address>
        <time datetime="2019-11-04T15:06:17+00:00">04 Nov 2019, 15:06</time>
      </address>
      <h4>Затверджено профілактичні заходи в епідемічний сезон</h4>
      <p>Для запобігання епідемічних ускладнень і захисту киян від захворювання на грип та гострі респіраторні вірусні інфекції розпорядженням Київської міської держадміністрації затверджено відповідні профілактичні заходи в епідемічний сезон 2019-2020 років.</p>
      <p>Зокрема, Департаменту охорони здоров’я доручено:</p>
      <ul>
        <li>підготувати комунальні медичні заклади до роботи в умовах епідемічного підйому захворюваності, створити необхідний запас противірусних, лікувальних препаратів, антисептичних і дезінфікуючих засобів, засобів індивідуального захисту медичних працівників;</li>
        <li>провести підвищення кваліфікації медпрацівників з питань діагностики, лікування та профілактики грипу і ГРВІ;</li>
        <li>проводити своєчасний і повний збір інформації про захворюваність на грип і ГРВІ, кількість госпіталізованих осіб і передавати ці данні до Державної установи «Київський міський лабораторний центр Міністерства охорони здоров’я України»;</li>
        <li>забезпечити в передепідемічний період захворюваності передсезонну імунопрофілактику грипу в групах епідемічного та медичного ризику, профілактичні щеплення проти грипу медичним працівникам закладів охорони здоров’я, що надають первинну та екстрену медичну допомогу, а також працівникам і вихованцям будинків дитини, підпорядкованих Департаменту охорони здоров’я;</li>
        <li>на період можливого інтенсивного підйому рівня захворюваності передбачити залучення додаткового медичного персоналу;</li>
        <li>виділити додаткові ліжка для госпіталізації хворих і оперативне їхнє розгортання в разі загострення епідемічної ситуації.</li>
      </ul>
      <p>Комунальному підприємству «Фармація» доручено забезпечити аптечну мережу достатньою кількістю противірусних, лікувальних і вітамінних препаратів, засобів неспецифічної профілактики грипу і ГРВІ, засобів індивідуального захисту (маски, гумові рукавички тощо) та їхню безперебійну реалізацію.</p>
      <p>Департамент освіти і науки також має проводити щоденний моніторинг відвідуваності закладів освіти, а в разі виявлення 20% відсутніх дітей через захворюваність на грип і ГРВІ серед дітей в одному класі (групі) – інформувати місцеві органи влади для прийняття рішення про призупинення навчально-виховного процесу.</p>
      <p>Крім того, Департамент транспортної інфраструктури повинен не допускати вихід на лінію громадського пасажирського транспорту з несправною опалювальною системою.</p>
      <p>Раніше повідомлялося, <a href="https://glavcom.ua/kyiv/news/grip-na-porozi-de-u-kijevi-mozhna-zrobiti-shcheplennya-adresi-634377.html">де у Києві можна зробити щеплення проти грипу.</a></p>
      <related>
        <a href="https://glavcom.ua/country/health/mediki-poperedili-shcho-virus-gripu-zalishajetsya-na-rukah-20-hvilin-631700.html"/>
      </related>
    </article>
  </body>
</html>