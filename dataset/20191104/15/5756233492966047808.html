<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619863/%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-6-%DA%A9%D8%B4%D8%AA%D9%87-%D8%AF%D8%B1-%D9%88%D8%A7%DA%98%DA%AF%D9%88%D9%86%DB%8C-%D8%AE%D9%88%D8%AF%D8%B1%D9%88-%D9%82%D8%A7%DA%86%D8%A7%D9%82-%D8%A7%D9%86%D8%B3%D8%A7%D9%86-%D8%AF%D8%B1-%D8%A7%DB%8C%D8%B1%D8%A7%D9%86%D8%B4%D9%87%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T15:13:00+00:00"/>
    <meta property="og:title" content="سیستان و بلوچستان؛ 6 کشته در واژگونی خودرو قاچاق انسان در ایرانشهر"/>
    <meta property="og:description" content="فرمانده پلیس راه جنوب سیستان و بلوچستان علت بروز این حادثه را نقص فنی در وانت تویوتا اعلام کرد که منجر به واژگونی خودرو شده است."/>
  </head>
  <body>
    <article>
      <h1>سیستان و بلوچستان؛ 6 کشته در واژگونی خودرو قاچاق انسان در ایرانشهر</h1>
      <address>
        <time datetime="2019-11-04T15:13:00+00:00">04 Nov 2019, 15:13</time>
      </address>
      <p>
        <i>فرمانده پلیس راه جنوب سیستان و بلوچستان علت بروز این حادثه را نقص فنی در وانت تویوتا اعلام کرد که منجر به واژگونی خودرو شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس اورژانس پیش بیمارستانی و مدیریت حوادث دانشگاه علوم پزشکی ایرانشهر گفت: واژگونی خودرو وانت تویوتا حامل اتباع بیگانه غیرمجاز (قاچاق انسان) در مسیر ایرانشهر- مهرستان ۶ کشته و ۲۲ زخمی برجا گذاشت.</p>
      <p>محمودرضا ناصح اظهار داشت: این حادثه ساعت ۱۱ظهر امروز در مسیر ایرانشهر - نیکشهر در محدوده روستای ابتر رخ داد.</p>
      <p>وی افزود: مصدومان این حادثه با هفت دستگاه آمبولانس به بیمارستان خاتم‌الانبیاء ایرانشهر منتقل شدند که حال عمومی سه نفر آنان وخیم گزارش شده است.</p>
      <p>سرهنگ یداله ستوده فرمانده پلیس راه جنوب سیستان و بلوچستان در گفت و گو با خبرنگار ایرنا علت بروز این حادثه را نقص فنی در وانت تویوتا اعلام کرد که منجر به واژگونی خودرو شده است.</p>
      <p>سیستان و بلوچستان به عنوان پهناورترین استان کشور به سبب گستردگی جغرافیایی و قرار گرفتن در همسایگی ۲ کشور افغانستان و پاکستان در حوزه بهداشت و درمان به سه بخش تقسیم شده که شهرستان های شمالی شامل زابل، هیرمند، زهک، هامون و نیمروز زیر پوشش دانشگاه علوم پزشکی زابل، شهرستان های زاهدان، میرجاوه، خاش، سراوان و سیب و سوران زیر نظر دانشگاه علوم پزشکی زاهدان و شهرستان های ایرانشهر، سرباز، نیکشهر، مهرستان، چابهار، کنارک، دلگان، فنوج و قصرقند زیر پوشش دانشکده علوم پزشکی ایرانشهر قرار دارد.</p>
      <p>این استان همواره مورد طمع قاچاقچیان انسان، سوخت و کالا قرار دارد و این کار غیر قانونی هرازگاهی منجر به کشته و زخمی شدن تعدادی از رانندگان و سرنشینان خودروهای قاچاق می شود.</p>
    </article>
  </body>
</html>