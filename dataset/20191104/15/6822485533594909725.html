<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813129.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T15:37:00+00:00"/>
    <meta property="og:title" content="رئال با پیشنهادی نجومی به‌دنبال جذب صلاح"/>
    <meta property="og:description" content="به گزارش تسنیم، نشریه اسپانیایی «دُن بالن» با انتشار گزارشی مدعی شد باشگاه رئال مادرید قصد دارد تابستان آینده با ارائه پیشنهادی 130 میلیون یورویی، شانس خود را برای به خدمت گرفتن محمد صلاح از لیورپول امتحان کند. طبق گزارش این نشریه، مهاجم مصری سرخپوشان مرسی‌ساید هم علاقه‌ دارد تا به کهکشانی‌ها ملحق شود و در سوی دیگر مدیران باشگاه رئال مادرید این بازیکن را جانشین مناسبی برای گرث بیل می‌بینند که جدایی‌اش از این تیم در پایان فصل جاری محتمل است."/>
  </head>
  <body>
    <article>
      <h1>رئال با پیشنهادی نجومی به‌دنبال جذب صلاح</h1>
      <address>
        <time datetime="2019-11-04T15:37:00+00:00">04 Nov 2019, 15:37</time>
      </address>
      <p>بر اساس ادعای یک نشریه اسپانیایی، پروژه بعدی مدیران باشگاه رئال مادرید جذب ستاره مصری تیم فوتبال لیورپول است.</p>
      <p>به گزارش تسنیم، نشریه اسپانیایی «دُن بالن» با انتشار گزارشی مدعی شد باشگاه رئال مادرید قصد دارد تابستان آینده با ارائه پیشنهادی 130 میلیون یورویی، شانس خود را برای به خدمت گرفتن محمد صلاح از لیورپول امتحان کند. طبق گزارش این نشریه، مهاجم مصری سرخپوشان مرسی‌ساید هم علاقه‌ دارد تا به کهکشانی‌ها ملحق شود و در سوی دیگر مدیران باشگاه رئال مادرید این بازیکن را جانشین مناسبی برای گرث بیل می‌بینند که جدایی‌اش از این تیم در پایان فصل جاری محتمل است.</p>
      <p>رئال مادرید پس از جدایی کریستیانو رونالدو از این تیم در تابستان 2018، در خط حمله‌اش فقدان یک گلزن تمام‌عیار را حس می‌کند و محمد صلاح می‌تواند گزینه ایده‌آلی به این منظور باشد. از کیلیان امباپه، ستاره فرانسوی تیم فوتبال پاری‌سن‌ژرمن هم به عنوان یکی دیگر از گزینه‌های رئالی‌ها برای تقویت خط حمله‌شان یاد شده است، بازیکنی که در 97 بازی 69 گل برای PSG به ثمر رسانده است.</p>
      <p>صلاح 27 ساله که در سال 2017 با قراردادی به ارزش 42 میلیون یورو از رم به لیورپول پیوست، در دو سال اخیر یکی از تأثیرگذارترین بازیکنان این تیم انگلیسی بوده و نقش مهمی در قهرمانی سرخپوشان مرسی‌ساید در فتح لیگ قهرمانان اروپا در فصل 19-2018 و سوپرجام اروپا در سال 2019 داشته است.</p>
      <p>مهاجم پیشین تیم‌های بازل، فیورنتینا، چلسی و رم تاکنون در 119 بازی برای لیورپول به میدان رفته و 79 گل برای این تیم به ثمر رسانده است. صلاح این فصل هم روی فرم است و در 15 بازی از رقابت‌های مختلف 8 گل به ثمر رسانده و 4 پاس گل هم برای هم‌تیمی‌هایش ساخته است.</p>
    </article>
  </body>
</html>