<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544940.html/%D8%AA%D9%88%D8%B1%D9%85-%D8%B3%D9%88%D8%A6%DB%8C%D8%B3-%D9%85%D9%86%D9%81%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T15:35:00+00:00"/>
    <meta property="og:title" content="تورم سوئیس منفی شد"/>
    <meta property="og:description" content="برای نخستین بار از سال ۲۰۱۶ نرخ تورم در سوئیس منفی شد."/>
  </head>
  <body>
    <article>
      <h1>تورم سوئیس منفی شد</h1>
      <address>
        <time datetime="2019-11-04T15:35:00+00:00">04 Nov 2019, 15:35</time>
      </address>
      <p>برای نخستین بار از سال ۲۰۱۶ نرخ تورم در سوئیس منفی شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از تریدینگ اکونومیکس، متوسط نرخ تورم سوئیس در دوازده ماه منتهی به اکتبر به منفی ۰.۳ درصد رسیده است که ۰.۴ درصد کمتر از نرخ تورم ثبت شده برای دوره منتهی به ماه قبل و ۰.۳ درصد کمتر از نرخ تورم پیش‌بینی شده قبلی برای این کشور محسوب می‌شود.</p>
      <p>  تورم منفی ۰.۳ درصدی که پایین‌ترین تورم ثبت شده در سوئیس از نوامبر ۲۰۱۶ تاکنون محسوب می‌شود بیش از همه تحت تاثیر کاهش قیمت در بخش‌های مسکن، مواد غذایی و حمل و نقل قرار گرفته است. طی این مدت کمترین تورم مربوط به آموزش و فرهنگ و هم چنین مواد غذایی و نوشیدنی هر دو با تورم منفی ۱.۲ درصدی بوده است و حمل و نقل با تورم منفی یک درصدی و مراقبت‌های درمانی با تورم منفی ۰.۶ درصدی در رده‌های بعدی قرار گرفته اند. تورم در بخش انرژی نیز منفی ۰.۳ دصرد اندازه گیری شده است. تورم تنها در دو بخش خدمات و رستوران و هتلداری مثبت بوده و به تریتب ۱.۳ درصد و ۰.۵ درصد اندازه‌گیری شده است.   متوسط نرخ تورم سوئیس در بازه زمانی ۱۹۵۶ تا ۲۰۱۹ معادل ۲.۳۸ درصد بوده است که در این بین بالاترین تورم ثبت شده مربوط به نرخ ۱۱.۹۲ درصدی دسامبر سال ۱۹۷۳ و کمترین نرخ ثبت شده نیز مربوط به تورم منفی ۱.۴ درصدی اوت سال ۲۰۱۵ بوده است.   هسته تورمی که تغییرات قیمتی انرژی و مواد غذایی را به دلیل نوسانات بالای آن‌ها در نظر نمی‌گیرد طی این مدت به منفی ۰.۲ درصد رسیده است. بر مبنای ماهانه نیز تورم سوئیس در ماه اکتبر منفی ۰.۲ درصد بوده است.   نرخ تورم در دیگر کشور فرانسوی زبان یعنی بلژیک نیز کاهشی بوده است به گونه‌ای که متوسط نرخ تورم بلژیک در دوازده ماه منتهی به اکتبر به ۰.۵ درصد رسیده است که ۰.۳ درصد کمتر از نرخ تورم ثبت شده برای دوره منتهی به ماه قبل و ۰.۲ درصد کمتر از نرخ تورم پیش‌بینی شده قبلی برای این کشور محسوب می‌شود. تورم ۰.۵ درصدی که پایین‌ترین تورم ثبت شده در این کشور از ژوئیه ۲۰۱۵ تاکنون محسوب می‌شود بیش از همه تحت تاثیر کاهش قیمت در بخش‌های حمل و نقل، لوازم منزل و مراقبت‌های درمانی قرار گرفته است.   متوسط نرخ تورم بلژیک در بازه زمانی ۱۹۲۱ تا ۲۰۱۹ معادل ۵.۶۳ درصد بوده است که در این بین بالاترین تورم ثبت شده مربوط به نرخ ۲۲۲.۸۱ درصدی ژانویه سال ۱۹۴۷ و کمترین نرخ ثبت شده نیز مربوط به تورم منفی ۱۸.۱۱ درصدی اکتبر سال ۱۹۲۱ بوده است.</p>
    </article>
  </body>
</html>