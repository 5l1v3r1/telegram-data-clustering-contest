<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-ctvrtek-a-patek-ceka-nemecko-stavka-u-lufthansy-a-vypadky-letu/1817078?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T15:52:00+00:00"/>
    <meta property="og:title" content="Ve čtvrtek a pátek čeká Německo stávka u Lufthansy a výpadky letů"/>
    <meta property="og:description" content="Berlín - Ve čtvrtek a v pátek v Německu podle všeho zruší stovky letů. S 48hodinovou stávkou totiž počítá palubní personál aerolinek Lufthansa. Odbory Ufo tak chtějí protestovat proti tomu, že Lufthansa, jak tvrdí odboráři, odmítá vyjednávat o jejich požadavcích. Vedení aerolinek krok odborů tvrdě odsoudilo. Pražské letiště zatím neeviduje žádné zrušené lety, sdělila dnes ČTK jeho mluvčí Kateřina Pavlíková."/>
  </head>
  <body>
    <article>
      <h1>Ve čtvrtek a pátek čeká Německo stávka u Lufthansy a výpadky letů</h1>
      <address><time datetime="2019-11-04T15:52:00+00:00">04 Nov 2019, 15:52</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Ve čtvrtek a v pátek v Německu podle všeho zruší stovky letů. S 48hodinovou stávkou totiž počítá palubní personál aerolinek Lufthansa. Odbory Ufo tak chtějí protestovat proti tomu, že Lufthansa, jak tvrdí odboráři, odmítá vyjednávat o jejich požadavcích. Vedení aerolinek krok odborů tvrdě odsoudilo. Pražské letiště zatím neeviduje žádné zrušené lety, sdělila dnes ČTK jeho mluvčí Kateřina Pavlíková.</p>
      <p>"Palubní personál u Lufthansy přeruší práci od čtvrtka 7. listopadu 2019 od 00:00 do 8. listopadu 2019 do 24:00, celkem na 48 hodin. Zasaženy jsou všechny lety Lufthansy, které v této době startují v Německu," uvedly na svém webu odbory.</p>
      <p>"Za nepříjemnosti se omlouváme všem pasažérům, kterých se to dotkne," napsala v reakci na krok odborů na svém twitteru Lufthansa. Oznámila také, že prozkoumá možné právní kroky proti stávce, kterou "co nejdůrazněji odsuzuje".</p>
      <p>Do Prahy létá Lufthansa z Frankfurtu nad Mohanem a z Mnichova. Podle mluvčí pražského letiště zatím žádné lety zrušeny nebyly. "Situace se však může v následujících dnech změnit. Doporučujeme proto cestujícím, aby si zkontrolovali stav svého letu na webových stránkách aerolinky a případně se na ni obrátili napřímo," uvedla mluvčí Pavlíková.</p>
      <p>Lufthansa současné vedení odborů Ufo, z něhož po výměně zbyli jen dva z původních sedmi členů, neuznává a už měsíce s ním odmítá vyjednávat.</p>
      <p>Odbory kvůli tomu už 20. října vyhlásily varovnou stávku u dceřiných společností Lufthansy, během níž se za 19 hodin neuskutečnilo přes 100 letů. Podle svých údajů zastupuje Ufo zájmy více než 30.000 zaměstnanců palubního personálu.</p>
    </article>
  </body>
</html>