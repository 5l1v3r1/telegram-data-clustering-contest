<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/kontuzja-andre-gomesa-marcin-wasilewski-djibril-cisse-henrik-larsson-oni-wracali-po-strasznych-kontuzjach,982793.html"/>
    <meta property="og:site_name" content="TVN24"/>
    <meta property="article:published_time" content="2019-11-04T15:12:00+00:00"/>
    <meta property="og:title" content="Oni wrócili po strasznych kontuzjach. Jest nadzieja dla Andre Gomesa"/>
    <meta property="og:description" content="Takich urazów nie chce oglądać nikt. W niedzielnym spotkaniu bardzo poważnej kontuzji prawej stopy doznał portugalski pomocnik Andre Gomes z Evertonu. Pojawiają się głosy, że 26-latek może już nie ..."/>
  </head>
  <body>
    <article>
      <h1>Oni wrócili po strasznych kontuzjach. Jest nadzieja dla Andre Gomesa</h1>
      <address>
        <time datetime="2019-11-04T15:12:00+00:00">04 Nov 2019, 15:12</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/03d5491d-a041-474a-ad77-b87eaf513f6f.jpg?type=1&amp;srcmode=0&amp;srcx=0/1&amp;srcy=0/1&amp;srcw=49/50&amp;srch=49/50&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a69e1eba-cd06-4ec6-b0ac-f6e780d15369-480p.mp4"/>
          <figcaption>Koszmarna kontuzja Andre Gomesa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/618044ca-8796-48f2-9bcb-af37d13858b1-480p.mp4"/>
          <figcaption>Liverpool - Tottenham</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/7d2be034-92ea-4d78-b725-ece0f002730a-480p.mp4" autoplay="" loop=""/>
          <figcaption>Przygotowania Tottenhamu na starcie z Crveną zvezdą Belgrad</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/e04051f7-ab16-41c4-93b9-919832ccb902-480p.mp4"/>
          <figcaption>Tottenham - Bayern Monachium - Liga Mistrzów 2019/2020</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/45205d5b-b89e-49d7-9885-f5895b23fa67-480p.mp4"/>
          <figcaption>Arsenal - Tottenham w 4. kolejce Premier League</figcaption>
        </figure>
        <figcaption>Koszmarne kontuzje zdarzają się niezbyt często Video: PAP/EPA</figcaption>
      </slideshow>
      <h3>Takich urazów nie chce oglądać nikt. W niedzielnym spotkaniu bardzo poważnej kontuzji prawej stopy doznał portugalski pomocnik Andre Gomes z Evertonu. Pojawiają się głosy, że 26-latek może już nie wrócić na murawę. Z historii znane są jednak przypadki zawodników, którzy pokonywali takie przeciwności.</h3>
      <related>
        <a href="https://eurosport.tvn24.pl/premier-league,112/spozniony-wslizg-zlamana-noga-rywala-w-szatni-nie-podniosl-glowy-siedzial-i-plakal,982752.html"/>
      </related>
      <p>Jak na razie nie ma jeszcze pełnej diagnozy dotyczącej kontuzji piłkarza Evertonu. Gomes ucierpiał po starciu z Son Heung-minem. Koreańczyk próbował wślizgiem powstrzymać rywala. Po ataku gracza Tottenhamu Gomes pechowo wpadł jeszcze na obrońcę Serge'a Auriera. To wtedy doszło do urazu.</p>
      <p>Widok był makabryczny, bo prawa stopa była wygięta w nienaturalny sposób. Zawodnika czeka teraz wielomiesięczna rehabilitacja. Na razie nie wiadomo, kiedy i czy w ogóle wróci do gry. W przeszłości kilku piłkarzom to się jednak udało.</p>
      <p>
        <b>ZOBACZ &gt;&gt; <a href="https://eurosport.tvn24.pl/pilka-nozna,105/andre-gomes-kontuzjowany-swiat-futbolu-wspiera-portugalczyka-po-meczu-everton-tottenham,982694.html">"Świat futbolu jest z tobą, przyjacielu" Modlą się za dramatycznie kontuzjowanego</a></b>
      </p>
      <h3>Marcin Wasilewski - złamanie prawej nogi</h3>
      <p>To przykład człowieka niezłomnego. Ponad 10 lat temu, dokładnie 30 sierpnia 2009 roku Wasilewski grał w meczu wyjazdowym swojego Anderlechtu przeciwko Standardowi Liege. Został zaatakowany brutalnie przez Axela Witsela. Po ataku Belga prawa noga ówczesnego reprezentanta Polski była kompletnie zmasakrowana.</p>
      <p>Doszło do otwartych złamań oraz uszkodzeń więzadeł w kolanie oraz stawie skokowym. "Wasyl" musiał poddać się sześciu operacjom. Aż trudno uwierzyć, ale wrócił na boisko już w maju 2010 roku. To było jednak wejście na boisko symboliczne. W pełnym zdrowiu był w listopadzie, a więc po ponad 14 miesiącach. Tak naprawdę łącznie pauzował 454 dni. Potem świetnie prezentował się w Anderlechcie, następnie trafił do Leicesteru City. Z tym zespołem awansował do Premier League, a potem zdobył sensacyjne mistrzostwo Anglii w 2016 roku. Teraz, w wieku 39 lat, występuje w Wiśle Kraków.</p>
      <h3>Djibril Cisse - złamanie kości piszczelowej i strzałkowej</h3>
      <p>Były francuski napastnik miał ogromny talent, ale też równie wielkiego pecha. W 2004 roku w wieku 23 lat trafił z AJ Auxerre do Liverpoolu. Szybko, bo już w październiku doznał strasznej kontuzji. W spotkaniu z Blackburn Rovers został zaatakowany przez Jamesa McEveleya. Poszkodowany doznał złamania kości piszczelowej i strzałkowej lewej nogi. Tylko dzięki szybkiej interwencji medyków zawdzięcza to, że nie skończyło się amputacją poniżej kolana.</p>
      <p>W kwietniu 2005 roku wrócił na boisko. To było niczym cud. Niestety, rok później Cisse znów nie miał szczęścia. Krótko przed mistrzostwami świata w 2006 roku Francja rozgrywała towarzyski mecz z Chinami. Po jednym z ataków rywala napastnik doznał bardzo podobnej kontuzji, ale tym razem prawej nogi. Wrócił jeszcze raz, ale nigdy nie prezentował już takiej dyspozycji jak wcześniej.</p>
      <h3>Henrik Larsson - złamanie lewej nogi w dwóch miejscach</h3>
      <p>Ponad 20 lat temu, dokładnie 21 października 1999 roku szwedzki napastnik złamał w dwóch miejscach lewą nogę podczas spotkania w ramach Pucharu UEFA. Zawodnik był wtedy reprezentantem Olympique Lyon. Na początku mówiło się, że 28-letni wówczas piłkarz będzie musiał zakończyć karierę. Aż trudno w to uwierzyć, ale już po dwóch miesiącach Larsson rozpoczął rehabilitację, a w czerwcu 2000 roku wystąpił w mistrzostwach Europy. W kolejnym sezonie strzelił 53 gole dla Celticu Glasgow. Dokonał tego w 50 spotkaniach. To były jego najlepsze rozgrywki w karierze. Zakończył ją w wieku 38 lat.</p>
      <h3>Eduardo da Silva - otwarte złamanie kości piszczelowej</h3>
      <p>W styczniu 2018 roku reprezentant Chorwacji został zawodnikiem Legii Warszawa. Stało się to niespełna dziesięć lat po strasznej kontuzji w meczu Premier League. Wtedy Eduardo da Silva jako zawodnik Arsenalu doznał otwartego złamania kości piszczelowej. Po ponad roku wrócił na boisko, ale w pełni sprawny był dopiero mniej więcej rok później. Potem przez wiele lat występował w Szachtarze Donieck. Do Legii przychodził jako była gwiazda. W stolicy nie pokazał jednak wielkich umiejętności sprzed kontuzji.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/7215295a-4e71-4f57-abf0-f7837ffb758a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Eduardo nie grał ponad rok<cite>Źródło: Getty Images</cite></figcaption>
      </figure>
      <p> </p>
      <h3>Luke Shaw - złamanie prawej nogi</h3>
      <p>Wydawało się, że kariera 24-letniego obecnie obrońcy mogła się zakończyć we wrześniu 2015 roku. Wtedy to Luke Shaw z Manchesteru United doznał koszmarnego, podwójnego złamania prawej nogi podczas meczu Ligi Mistrzów. To był jego debiut w tych rozgrywkach. Zawodnik szybko trafił na stół operacyjny. Do końca sezonu nie pojawił się już na murawie, ale wrócił do formy i zdrowia. Teraz jest podstawowym piłkarzem Czerwonych Diabłów. Co ciekawe, ostatnio nie występuje, bo ma uraz mięśniowy.</p>
      <p>Autor: srogi/TG/kwoj / Źródło: eurosport.pl</p>
    </article>
  </body>
</html>