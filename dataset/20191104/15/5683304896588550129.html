<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/04/shubman-gill-breaks-virat-kohli-s-decade-old-record-in-deodhar-trophy-final.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T15:32:00+00:00"/>
    <meta property="og:title" content="10 വർഷം കോലിയുടെ കൈപ്പിടിയിൽ; റെക്കോർഡ് തകർത്ത് യുവതാരം"/>
    <meta property="og:description" content="റാഞ്ചി∙ ഇന്ത്യൻ ക്രിക്കറ്റ് ടീം ക്യാപ്റ്റൻ വിരാട് കോലി പത്തു വർഷമായി സ്വന്തം പേരിൽ നിലനിർത്തിയ റെക്കോർഡ് തകർത്ത് യുവ ക്രിക്കറ്റ് താരം. ദേവ്ധർ.വിരാട് കോലി. ശുഭ്മാൻ ഗിൽ. ഇന്ത്യൻ ക്രിക്കറ്റ് ടീം. Virat Kohli. Shubman Gill. Indian Cricket. Manorama Online.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>10 വർഷം കോലിയുടെ കൈപ്പിടിയിൽ; റെക്കോർഡ് തകർത്ത് യുവതാരം</h1>
      <address><time datetime="2019-11-04T15:32:00+00:00">04 Nov 2019, 15:32</time> by <a rel="author">മനോരമ ലേഖകൻ</a></address>
      <p>റാഞ്ചി∙ ഇന്ത്യൻ ക്രിക്കറ്റ് ടീം ക്യാപ്റ്റൻ വിരാട് കോലി പത്തു വർഷമായി സ്വന്തം പേരിൽ നിലനിർത്തിയ റെക്കോർഡ് തകർത്ത് യുവ ക്രിക്കറ്റ് താരം. ദേവ്ധർ ട്രോഫിയിൽ ഇന്ത്യ സി ടീമിനെ നയിക്കുന്ന ശുഭ്മാൻ ഗില്ലാണ് വിരാട് കോലിയുടെ റെക്കോർഡ് പഴങ്കഥയാക്കിയത്. ദേവ്ധർ ട്രോഫി ഫൈനലിൽ ഒരു ടീമിന്റെ നായകനാകുന്ന ഏറ്റവും പ്രായം കുറഞ്ഞ താരമെന്ന നേട്ടമാണ് ശുഭ്മാൻ സ്വന്തമാക്കിയത്.</p>
      <p>ഇന്ത്യ ബി ടീമിനെതിരായ ഫൈനൽ പോരാട്ടത്തിലാണ് 20 വയസ്സുള്ള ശുഭ്മാൻ ഗില്‍ ഇന്ത്യ സി ടീമിനെ നയിച്ചത്. 2009–10 സീസണിൽ‌ നോർത്ത് സോണിന്റെ ക്യാപ്റ്റനായി ഫൈനൽ കളിക്കുമ്പോൾ വിരാട് കോലിക്ക് 21 വയസ്സായിരുന്നു പ്രായം. കോലിയുടെ റെക്കോർഡ് തകർത്തെങ്കിലും ഫൈനൽ പോരാട്ടത്തിൽ കാര്യമായ പ്രകടനം നടത്താൻ ശുഭ്മാൻ ഗില്ലിനു സാധിച്ചില്ല. ഏഴു പന്തുകളിൽനിന്ന് 1 റൺസ് മാത്രമെടുത്ത താരം മുഹമ്മദ് സിറാജിന്റെ പന്തിൽ യശസ്വി ജയ്സ്‍വാളിന് ക്യാച്ചു നൽകി പുറത്താകുകയായിരുന്നു.</p>
      <p>ഇന്ത്യ എ ടീമിനെതിരെ സെഞ്ചുറി (143) നേടിയതാണ് ശുഭ്മാൻ ഗില്ലിന്റെ ടൂർണമെന്റിലെ മികച്ച പ്രകടനം. തുടർന്നു നടന്ന രണ്ടു മത്സരങ്ങളിലും താരം ചെറിയ സ്കോറില്‍ പുറത്തായി. പ്രായം കുറഞ്ഞ ക്യാപ്റ്റൻമാരുടെ പട്ടികയിൽ മൂന്നാം സ്ഥാനത്തുള്ളത് ഡല്‍ഹി താരമായ ഉൻമുക്ത് ചന്ദാണ്. 2015ൽ 22–ാം വയസ്സില്‍ ഇന്ത്യ ബി ടീമിനുവേണ്ടിയാണ് ഉൻമുക്ത് കളിച്ചത്. 2009ല്‍ വിരാട് കോലി നയിച്ച നോർത്ത് സോൺ ഫൈനലിൽ വെസ്റ്റ് സോണിനെ തോൽപിച്ച് ദേവ്ധർ ട്രോഫി സ്വന്തമാക്കിയിരുന്നു.</p>
      <p><b>ദേവ്ധർ ട്രോഫിയിലെ ഏറ്റവും പ്രായം കുറഞ്ഞ ക്യാപ്റ്റൻമാർ </b>(താരം, വയസ്സ്, ടീം, വർഷം എന്ന ക്രമത്തിൽ)</p>
      <p>∙ ശുഭ്മാൻ ഗിൽ– 20 വയസ്സ്, 57 ദിവസം. ഇന്ത്യ സി. 2019–20</p>
      <p>∙ വിരാട് കോലി– 21 വയസ്സ്, 124 ദിവസം. നോര്‍ത്ത് സോണ്‍. 2009–10</p>
      <p>∙ ഉൻമുക്ത് ചന്ദ്– 22 വയസ്സ്, 310 ദിവസം. ഇന്ത്യ ബി. 2015–16</p>
      <p>∙ ശ്രേയസ് അയ്യർ– 23 വയസ്സ്, 92 ദിവസം. ഇന്ത്യ ബി. 2017–18</p>
      <p>∙ മനോജ് തിവാരി– 23 വയസ്സ്, 124 ദിവസം. ഈസ്റ്റ് സോൺ. 2008–09</p>
      <p>∙ കപിൽ ദേവ്– 23 വയസ്സ്, 305 ദിവസം. നോർത്ത് സോൺ. 1982–83</p>
      <p><b>English Summary: </b>Shubman Gill breaks Virat Kohli's decade-old record in Deodhar Trophy final</p>
    </article>
  </body>
</html>