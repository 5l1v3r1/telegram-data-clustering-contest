<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/massimo-giordano-ex-assessore-regionale-lega-assolto-era-accusato-di-corruzione/1945212/"/>
    <meta property="og:site_name" content="IlSussidiario"/>
    <meta property="article:published_time" content="2019-11-04T15:57:24+00:00"/>
    <meta property="og:title" content="Massimo Giordano, ex assessore regionale Lega assolto/ Era accusato di corruzione"/>
    <meta property="og:description" content="Massimo Giordano assolto da tutte le accuse: l'ex assessore regionale della Lega e sindaco di Novara esulta, &quot;sono stati anni difficili&quot;."/>
  </head>
  <body>
    <article>
      <h1>Massimo Giordano, ex assessore regionale Lega assolto/ Era accusato di corruzione</h1>
      <h2>Massimo Giordano assolto da tutte le accuse: l’ex assessore regionale della Lega e sindaco di Novara esulta, “sono stati anni difficili”.</h2>
      <address><time datetime="2019-11-04T15:57:24+00:00">04 Nov 2019, 15:57</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p><b>Massimo Giordano assolto</b> da tutte le accuse: dopo un lungo processo, <b>l’ex sindaco di Novara ed ex assessore di Regione Piemonte</b> prosciolto con formula piena perché il fatto non sussiste. L’esponente della Lega era stato <b>accusato di numerosi reati</b>, tra cui <b>corruzione</b> e <b>concussione</b>: oltre a lui, assolti altri 11 imputati. Gli episodi risalivano al 2012: Giordano, dimessosi dalla giunta regionale guidata da Roberto Cota, era accusato di essere a capo di un gruppo di potere che avrebbe avvantaggiato professionisti e imprenditori amici in cambio di favori. Giordano, secondo l’accusa, avrebbe approfittato del suo ruolo di potere – prima da primo cittadino di Novara e poi da assessore regionale – con il pubblico ministero che gli aveva contestato <i>«atti contrari ai doveri d’ufficio, pressioni sui sottoposti per ottenere ciò che voleva».</i></p>
      <h4>MASSIMO GIORDANO ASSOLTO DA TUTTE LE ACCUSE: “SONO CONTENTO”</h4>
      <p>Intervistato da La Stampa, <b>Massimo Giordano</b> ha esultato: <i>«C’è soddisfazione, dopo sette anni arriviamo a una sentenza favorevole, sono contento: la dedica va a mia moglie ed a mio padre, che non ci sono più e che più mi sono stati vicino in questi anni. Purtroppo non posso condividere questo momento con loro»</i>. Prosegue l’ex assessore regionale leghista: <i>«Un ringraziamento ai novaresi: ho ricevuto una solidarietà formidabile, se non avessi sentito questa vicinanza sarebbe stata più dura. I novaresi mi hanno visto crescere come ragazzo, uomo e politico: non si fanno incantare da certe malizie. I miei avvocati sono stati dei giganti, anche solo per il fatto che mi hanno sopportato in questi anni: hanno dimostrato di essere due persone molto umane oltre che professionalmente molto valide. Sono provato ma sono contento»</i>. Tra i primi a congratularsi per la sentenza è l’attuale sindaco di Novara, <b>Alessandro Canelli</b>: <i>«Oggi è una bella giornata caro Massimo. Per te e per tutti quelli che ti sono sempre stati vicini in questi anni. A testa alta. Sempre».</i></p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-lega-top-al-34-governo-pd-m5s-ko-cresce-solo-renzi-6/1945532/"/>
        <a href="https://www.ilsussidiario.net/news/dalla-cina-lao-xi-disastro-ilva-e-italia-inaffidabile-il-governo-ha-fallito/1945504/"/>
        <a href="https://www.ilsussidiario.net/news/ilva-la-soluzione-gli-impianti-restino-attivi-e-subito-un-nuovo-bando/1945341/"/>
        <a href="https://www.ilsussidiario.net/news/spillo-se-vestager-si-candida-a-co-presidente-dellue/1945053/"/>
        <a href="https://www.ilsussidiario.net/news/giorgia-meloni-contro-report-diretta-streaming-video-oggi-smontiamo-le-fake-news/1945124/"/>
        <a href="https://www.ilsussidiario.net/news/sondaggi-politici-lega-344-di-maio-al-175-per-il-50-governo-ko-entro-un-anno/1944963/"/>
      </related>
    </article>
  </body>
</html>