<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619874/%D8%B1%D9%88%D8%A7%DB%8C%D8%AA-%D9%85%D8%B7%D9%87%D8%B1%DB%8C-%D8%A7%D8%B2-%D8%AA%D8%B3%D8%AE%DB%8C%D8%B1-%D9%84%D8%A7%D9%86%D9%87-%D8%AC%D8%A7%D8%B3%D9%88%D8%B3%DB%8C-%D9%88-%D8%AA%D8%A7%D8%AB%DB%8C%D8%B1%D8%A7%D8%AA-%D8%A2%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T15:45:00+00:00"/>
    <meta property="og:title" content="روایت مطهری از تسخیر لانه جاسوسی و تاثیرات آن"/>
    <meta property="og:description" content="نماینده مردم تهران در مجلس شورای اسلامی با بیان اینکه امام (ره) در ابتدا مخالف تسخیر سفارت آمریکا بوده، گفت: اگر حتی تسخیر سفارت عکس‌العمل طبیعی مردم بوده باشد طولانی شدن آن آثار مخربی برایمان داشت."/>
  </head>
  <body>
    <article>
      <h1>روایت مطهری از تسخیر لانه جاسوسی و تاثیرات آن</h1>
      <address>
        <time datetime="2019-11-04T15:45:00+00:00">04 Nov 2019, 15:45</time>
      </address>
      <p>
        <i>نماینده مردم تهران در مجلس شورای اسلامی با بیان اینکه امام (ره) در ابتدا مخالف تسخیر سفارت آمریکا بوده، گفت: اگر حتی تسخیر سفارت عکس‌العمل طبیعی مردم بوده باشد طولانی شدن آن آثار مخربی برایمان داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی مطهری در مراسم بزرگداشت ۱۳ آبان ماه که در دانشکده ادبیات و علوم انسانی دانشگاه شهید بهشتی برگزار شد، گفت: من تسخیر سفارت آمریکا را از ابتدا کار درستی نمی‌دانستم، اگر تسخیر سفارت را عکس‌العمل طبیعی مردم و خارج از قدرت دولت وقت بدانیم طولانی شدن گروگان گیری به صلاح کشور نبود و آثار مخربی برایمان داشت. زیرا چهره بدی از ایران نشان داده شد و ۴۴۴ روز علیه ما تبلیغ شد و چهره‌ای مثل داعش امروز از انقلاب در دنیا نشان داده شد.</p>
      <p>وی با بیان اینکه صدام از فرصت انزوای ایران برای حمله استفاده کرد، گفت: وقتی صدام به ایران حمله کرد و وارد پنج استان ما شد هیچ کشوری از ما حمایت نکرد؛ بلکه همه منتظر سقوط ایران بودند. صدام هم از این فرصت و انزوای ایران برای حمله استفاده کرد. البته اگر دو سه روز سفارت تسخیر می‌شد و بعد آن را رها می‌کردند مشکلی نبود و شاید هم لازم بود، اما طولانی شدن آن به ضرر انقلاب بود.</p>
      <p>این عضو کمیسیون فرهنگی مجلس با تاکید بر اینکه برخی تحریم‌های فعلی علیه ایران ناشی از تسخیر سفارت آمریکا بوده، اضافه کرد: چه ضرورتی بود که این کار باید انجام می‌شد؟ من معتقدم که اگر شهید مطهری بود اجازه این کار را نمی‌داد و حتما با آن مخالفت می‌کرد. همچنان که امام هم در ابتدا که خبر تسخیر سفارت را به ایشان دادند گفت بیرونشان کنید اما بعد حاج احمد آقا و آقای موسوی خوئینی‌ها پیش امام رفتند و با امام صحبت کردند و گفتند این کار آثار بدی دارد و شور انقلاب می‌خوابد و امام بالاخره موافقت کرد.</p>
      <p>مطهری در بخش دیگری از اظهاراتش و در پاسخ به سوالات یکی از دانشجویان مبنی بر اینکه آیا با جاسوسی در سفارت آمریکا موافق بوده است، اضافه کرد: همه کشورها این کار را می‌کنند؛ مگر شوروی این کار را نمی‌کرد؟ مگر خود ما در کشورهای دیگر این کارها نمی‌کنیم؟ حالا آنها گسترده‌تر این کار را انجام می‌دادند. مگر به این بهانه می‌شود وارد سفارتخانه شد؟ سفارتخانه خاک یک کشور است. اگرچه اقدام اولیه را می‌توان به حساب طبیعت اول انقلاب گذاشت، اما چرا ماجرای گروگان گیری اینقدر به طول انجامید.</p>
      <p>این نماینده مجلس در پاسخ به سوال دانشجوی دیگری که از او می‌پرسید اگر تسخیر سفارت آمریکا را قبول ندارید چرا ۱۳ آبان را تبریک می‌گویید، گفت: من این روز را تبریک گفتم؛ زیرا ۱۳ آبان روز دانش آموز و روز مبارزه با استکبار است که بهانه‌ای برای مبارزه با استکبار است که خب این جای تبریک دارد.</p>
      <p>مطهری در پاسخ به سوال دیگری ادامه داد: من معتقدم اگر شهید مطهری بود امام را منصرف می‌کرد. در این باره ظن قریب به یقین دارم. ایشان همان دو ماهی که زنده بود در مواردی امام را از برخی کارها منصرف کرد. مثلا امام می‌خواست لاهوتی را به عنوان رئیس کمیته منصوب کند که شهید مطهری با آن مخالفت کرد. این در حالی بود که حکم آقای لاهوتی در راه صدا و سیما بود که قرائت شود اما پس از مخالفت شهید مطهری امام دستور داد حکم را برگرداندند و پاره کردند و شهید مطهری آقای مهدوی کنی را برای کمیته پیشنهاد کرد و نهایتا حکم ایشان به حذف شهید مطهری و با امضای امام صادر شد.</p>
      <p>فرزند شهید مطهری همچنین گفت: در جریان مراسم ۱۲ بهمن برای ورود حضرت امام نیز قرار بود شهدای مجاهدین خلق پیام خانواده شهدا را پیش امام بخوانند که شهید مطهری گفت این کار به صلاح نیست و نباید تریبون دست مجاهدین بدهیم. اینکه می‌گویم اگر ایشان بود این اتفاق نمی‌افتاد به همین دلیل است. در اسفند سال ۵۷ یا فروردین ۵۸ نیز فدائیان خلق از دیوار سفارت بالا رفتند و سفارت را گرفتند. شهید مطهری با این کار مخالفت کرد و به آقای مهدوی کنی گفت آنها را بیرون بریزید می‌خواهند برای کشور مشکل درست کنند. ایشان اگر در جریان تسخیر سفارت آمریکا هم بود با این کار مخالفت می‌کرد.</p>
      <p>وی در پاسخ به سوال دانشجوی دیگری که می‌گفت چرا اقدام تسخیر کنندگان سفارت آمریکا را داعشی می‌خوانید، گفت: من نگفتم اقدام آنها داعشی بوده بلکه گفتم این کار باعث شد ۴۴۴ گروه در اثر تبلیغات دنیای غرب چهره‌ای شبیه داعش از ایران در افکار عمومی ترسیم شود.</p>
      <p>وی در پاسخ به سوال دیگری درباره تسخیر کنندگان سفارت آمریکا نیز گفت: این افراد اکثرا اصلاح طلب بودند. مثلا انجمن اسلامی دانشگاه علم و صنعت با این کار مخالف بود و این کار را انجمن اسلامی دانشگاه‌های پلی تکنیک و تهران انجام دادند و خیلی‌هایشان گرایش چپ داشتند.</p>
    </article>
  </body>
</html>