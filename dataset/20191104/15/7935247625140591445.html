<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/nihat-hatipoglu-konferansina-yogun-ilgi-214122h.htm"/>
    <meta property="og:site_name" content="OLAY"/>
    <meta property="article:published_time" content="2019-11-04T15:13:18+00:00"/>
    <meta property="og:title" content="Nihat Hatipoğlu konferansına yoğun ilgi"/>
    <meta property="og:description" content="Mustafakemalpaşa Belediyesi tarafından düzenlenen ve İlahiyatçı Prof. Dr. Nihat Hatipoğlu’nun konuşmacı olarak katıldığı konferansa vatandaşlar büyük ilgi gösterdi."/>
  </head>
  <body>
    <article>
      <h1>Nihat Hatipoğlu konferansına yoğun ilgi</h1>
      <h2>Mustafakemalpaşa Belediyesi tarafından düzenlenen ve İlahiyatçı Prof. Dr. Nihat Hatipoğlu’nun konuşmacı olarak katıldığı konferansa vatandaşlar büyük ilgi gösterdi.</h2>
      <address>
        <time datetime="2019-11-04T15:13:18+00:00">04 Nov 2019, 15:13</time>
      </address>
      <p>İlçe Kapalı Spor salonunda düzenlenen konferansı dinlemeye gelen binlerce vatandaş salona sığmadı. Yoğun katılımın gerçekleştiği program televizyondan canlı yayınlanırken salon bahçesine kurulan dev ekrandan da izletildi.</p>
      <p>Konferansın sunuculuğunu üstlenen sanatçı Ahmet Kemal Bacak, “El-Emin” (S.A.V) Her Şey Onu Anlamak ve Anlatmak İçin” konferanslarının Türkiye’nin ve Avrupa’nın en büyük organizasyon projesi olduğunu söyledi. Bacak, “Bizleri davet eden ve sizlerle buluşturan Şehr-i Emin Belediye Başkanımız Mehmet Kanar’a da çok teşekkür ediyoruz” dedi.</p>
      <p>
        <b>‘Maneviyata ihtiyacımız varmış’</b>
      </p>
      <p>Belediye Başkanı Mehmet Kanar, konferansa gösterilen yoğun ilgiden duyduğu memnuniyeti, “Maşallah konser değil, neşe değil, sadece maneviyat. Demek ki maneviyata ihtiyacımız varmış” sözleriyle dile getirdi.</p>
      <p>Başkan Mehmet Kanar, Mustafakemalpaşa’da düzenlenen konferansın kainatın efendisi Hz. Muhammed (SAV)’in doğduğu Rebiulevvel ayı münasebetiyle gerçekleştirildiğini ifade ederek “Cuma günü idrak edeceğimiz Mevlid kandilinin tüm islam alemine hayırlar getirmesini diliyorum” dedi.</p>
      <p>İlahiyatçı Prof. Dr. Nihat Hatipoğlu, Hazreti Muhammed'in hayatını tüm yönleriyle anlatırken, duygu yüklü programda kimi katılımcılar gözyaşlarını tutamadı.</p>
      <p>Program sonunda ise Mustafakemalpaşa Belediye Başkanı Mehmet Kanar, Prof. Dr. Nihat Hatipoğlu’na çiçek ve hediye takdim etti. Hatipoğlu, takdim edilen çiçeği kendisiyle öz çekim yapmaya gelen misafirlere verdi. Hatipoğlu, ayrıca fotoğraf çektirmek isteyen onlarca kişiyi de kırmayarak tek tek fotoğraf çekindi.</p>
    </article>
  </body>
</html>