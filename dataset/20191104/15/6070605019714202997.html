<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-espots-electorals_0_2337966268.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T15:06:56+00:00"/>
    <meta property="og:title" content="Del gos Lucas de Cs a 'La Roja' de la CUP: els espots electorals més comentats del 10-N"/>
    <meta property="og:description" content="Podem se centra en l'atac a Sánchez amb un 'reggaeton' que diu que &quot;el PSOE és postureig lleig&quot;"/>
  </head>
  <body>
    <article>
      <h1>Del gos Lucas de Cs a 'La Roja' de la CUP: els espots electorals més comentats del 10-N</h1>
      <h2>Podem se centra en l'atac a Sánchez amb un 'reggaeton' que diu que "el PSOE és postureig lleig"</h2>
      <address>
        <time datetime="2019-11-04T15:06:56+00:00">04 Nov 2019, 15:06</time>
      </address>
      <p>Què hi ha rere les estratègies electorals? Fem un repàs dels missatges dels principals partits que es presenten a les eleccions del 10 de novembre, cada vegada més adaptats a les xarxes socials, i dels espots electorals més comentats.</p>
      <h3>PSOE: "Ara sí" que formarem govern</h3>
      <p>Els socialistes no desisteixen de la personalització a què ja van recórrer durant les últimes eleccions espanyoles. Per això Pedro Sánchez es dirigeix a l'electorat personalment en els seu espots electorals, que se centren en polítiques socials i mediambientals, i que venen el PSOE com a alternativa a l'independentisme, per una banda, i a la dreta, per una altra. <i>Ara sí</i> és el lema de campanya, que remet al fracàs de pactar amb Podem de cara a la investidura de les últimes eleccions: ara sí, Sánchez promet "un govern progressista estable", tot i que <a href="https://www.ara.cat/politica/eleccions-generals-2019-10-novembre-enquestes-dibuixen-PSOE-ERC-PP_0_2337966221.html">les enquestes</a> li vaticinen una repetició de l'atzucac. En aquest sentit, els socialistes també han posat en marxa una crida a l'electorat perquè es faci selfies amb el president espanyol en funcions i els comparteixin a Twitter amb el <i>hashtag</i> #MifotoconSanchez.</p>
      <figure>
        <iframe data-src="https://twitter.com/PSOE/status/1190040931120091137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.ara.cat/2019/11/03/politica/possible-resultat-al_2337376506_67113531_117x66.png"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-enquestes-dibuixen-PSOE-ERC-PP_0_2337966221.html">Les enquestes dibuixen un PSOE en mans d’ERC o del PP</a>
      </p>
      <h3>PP: "Per tot el que ens uneix" i contra l'independentisme</h3>
      <p>L'estratègia dels populars se centra en l'ofensiva contra l'independentisme i contra Pedro Sánchez –concretament, ataquen la seva gestió de l'economia i l'exhumació del dictador Franco.</p>
      <figure>
        <iframe data-src="https://twitter.com/populares/status/1191310260784549888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ciutadans i el gos Lucas</h3>
      <p>El partit d'Albert Rivera s'aferra al rostre del seu president per fer una crida a l'<i> Espanya en marxa</i>, el seu lema de campanya, tot i que també han optat per una sèrie d'espots contra l'independentisme, com ara <a href="https://www.ara.cat/politica/llacos-problemes-campanya-Cs-TV3_0_2333766691.html">aquest</a> en què una dona li tapa un gra al seu fill amb un llaç groc amb el lema <i>Els llaços grocs no tapen els problemes reals</i>. L'estratègia de la formació taronja és aparentment segmentada, és a dir, que segueix diferents línies per arribar a un electorat divers. L'acció més comentada d'aquests dies ha sigut l'aparició del gos Lucas, un cadell que ha presentat Albert Rivera a través d'un vídeo a les xarxes i que ja té <a href="https://twitter.com/LucasEnMarcha">compte de Twitter</a> propi on la formació taronja comparteix contingut animalista, una estratègia que podria esgarrapar vots al Pacma.</p>
      <figure>
        <iframe data-src="https://twitter.com/LucasEnMarcha/status/1191026268889853952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.ara.cat/politica/llacos-problemes-campanya-Cs-TV3_0_2333766691.html">"Els llaços grocs no tapen els problemes reals": l'anunci de campanya que Cs emetrà a TV3</a>
      </p>
      <h3>Podem: "El PSOE és postureig lleig"</h3>
      <p>El partit de Pablo Iglesias se centra, en canvi, en atacar Pedro Sánchez. A ritme del <i>reggaeton</i>, al tema <i>Pedro no duerme tranquilo</i> li retreuen que no hagi volgut formar govern amb Podem i que flirtegi amb el PP i Cs –"l'Albert és el teu amor prohibit", canta Adán Zurdanov.</p>
      <figure>
        <iframe src="https://www.youtube.com/embed/_Db9uax1YOQ" width="651" height="366" data-service="Youtube" scrolling="no"/>
      </figure>
      <h3>Vox: un espot fora de l'horari infantil</h3>
      <p>La formació d'ultradreta ha generat polèmica per un espot retirat de l'horari infantil de TVE perquè conté imatges violentes. Al vídeo es barregen imatges d'immigrants amb baralles violentes i, de fons, se sent un discurs que va fer Santiago Abascal al Congrés. El líder té un paper principal en la campanya de Vox, que ja ha respost al vídeo d'Albert Rivera amb el gos Lucas amb una imatge d'Abascal amb un tigre.</p>
      <figure>
        <iframe data-src="https://twitter.com/voxnoticias_es/status/1190991584516608001?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>ERC, contra la repressió</h3>
      <p>Els republicans se centren en la sentència del Procés i en l'empresonament dels líders independentistes per enfocar la campanya amb el lema <i>Tornarem més forts,</i> que recorda la frase <i>Ho tornarem a fer</i> de Jordi Cuixart i remet al mandat de l'1-O<i> .</i></p>
      <figure>
        <iframe data-src="https://twitter.com/Esquerra_ERC/status/1189997597903208449?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>JxCat: Puigdemont i una cadira buida</h3>
      <p>La candidata de JxCat és Laura Borràs, però la veu de Puigdemont plana sobre l'estratègia del partit. Així ho mostra l'espot electoral, en què Borràs s'escolta l'expresident davant una cadira buida on hauria de seure Pedro Sánchez per dialogar. Han escollit el lema <i>Ni un vot enrere</i>, versionant el càntic clàssic dels moviments socials <i>Ni un pas enrere</i>, per<i> </i>allunyar-se cada vegada més de l'antiga Convergència.</p>
      <figure>
        <iframe data-src="https://twitter.com/JuntsXCat/status/1189984638736982017?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>CUP: La futbolització de la política</h3>
      <p>La CUP ha tornat a optar per l'autoparòdia dels seus mateixos diputats i s'ha disfressat de <i>La Roja ingovernable</i> per denunciar la política de l'espectacle i defensar els valors esportius del joc en equip, recuperant l'eslògan ja conegut <i>Prendre partit. </i>L'espot electoral principal, que compta amb la participació de Sergi López, s'enfoca –com sempre– en les classes populars i en donar resposta a les mobilitzacions al carrer.</p>
      <figure>
        <iframe data-src="https://twitter.com/cupnacional/status/1189618230769442816?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Més País: un  trap a favor del feminisme i l'ecologisme</h3>
      <p><a href="https://twitter.com/ElObservatorioC">El Observatorio</a>, un grup de joves sociòlegs, politòlegs, periodistes, dissenyadors i productors musicals de Madrid, ha dedicat una cançó de trap a la formació d'Íñigo Errejón. El tema posa en valor la lluita feminista i l'ecologista, i té un record per als joves que van haver de marxar a treballar a l'estranger i per a les famílies que no arriben a final de mes.</p>
      <figure>
        <iframe data-src="https://twitter.com/ElObservatorioC/status/1190949258247184389?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>