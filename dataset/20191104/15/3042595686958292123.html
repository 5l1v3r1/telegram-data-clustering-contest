<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krever-nav-svar-fra-norge/71782086"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T15:07:21+00:00"/>
    <meta property="og:title" content="Krever Nav-svar fra Norge"/>
    <meta property="og:description" content="I et brev til norske myndigheter ber ESA-president Bente Angell-Hansen om svar på 11 konkrete spørsmål om Nav-skandalen."/>
  </head>
  <body>
    <article>
      <h1>Krever Nav-svar fra Norge</h1>
      <h2>I et brev til norske myndigheter ber ESA-president Bente Angell-Hansen om svar på 11 konkrete spørsmål om Nav-skandalen.</h2>
      <address><time datetime="2019-11-04T15:07:21+00:00">04 Nov 2019, 15:07</time> by <a rel="author">Mats Rønning</a></address>
      <p><a href="http://www.eftasurv.int/da/DocumentDirectAction/outputDocument?docId=5058">Brevet som er ført i pennen av ESA-direktør Gunnar Thor Pètursson, ble sendt til arbeidsminister Anniken Hauglie (H) mandag ettermiddag</a>.</p>
      <p>Blant spørsmålene som ESA vil ha svar på, er hva Norge har gjort for å sikre at EØS-regelverket framover blir fulgt.</p>
      <p>I tillegg vil tilsynsorganet vite hvordan norske myndigheter arbeider for å finne fram til dem som er blitt rammet av skandalen og hvordan disse menneskene skal følges opp.</p>
      <p>
        <b>Det blir også reist spørsmål ved om den norske praksisen kan ha vært feil når det gjelder andre ytelser enn sykepenger, pleiepenger og arbeidsavklaringspenger.</b>
      </p>
      <h3>Spør om straffene</h3>
      <p>ESA ber Norge svare på brevet innen 4. desember. Det omfatter 11 hovedspørsmål og tre underspørsmål, men tilsynsorganet understreker at det kan bli aktuelt å stille ytterligere oppfølgingsspørsmål.</p>
      <p>Blant de mer pikante forholdene som ESA ønsker klarlagt, er spørsmålet om rimelighet når det gjelder straffene som Nav-brukerne er blitt ilagt.</p>
      <p>Konkret ber ESA Norge bekrefte at det såkalte «prinsippet om proporsjonalitet» er ivaretatt, altså om straffen står i forhold til forbrytelsen som er begått.</p>
      <p>Norske myndigheter må også svare på om EØS-borgere er blitt utvist fra Norge som et resultat av brudd på praksisen, som det nå viser seg at har vært feil.</p>
      <h3>Kan ha vart lenge</h3>
      <p>Fredag sa ESA-presidenten til Dagbladet at norske trygdemyndigheter kan ha feiltolket EØS-reglene helt siden avtalen trådte i kraft i 1994.</p>
      <p>
        <b>- Sånn vi ser det nå, tenker vi at dette har vært tilfelle helt siden Norge har blitt medlem av EØS-avtalen, sa ESA-president Bente Angell-Hansen til Dagbladet.</b>
      </p>
      <p>Hun tilføyde at saken tas på største alvor hos tilsynsorganet som blant annet skal kontrollere at Norge etterlever EØS-avtalen.</p>
      <p>
        <b>- Dette tar vi på høyeste alvor, og det jeg vil si er at det er bra at folk nå ser at EØS-avtalen også er omhandler enkeltmenneskers rettigheter, sier Angell-Hansen til Dagbladet.</b>
      </p>
      <p>Det er uklart hvorvidt ESA også mener at feilen gjelder andre ytelser enn de tre som NAV har identifisert til nå, altså arbeidsavklaringspenger, sykepenger og pleiepenger.</p>
      <p>NAV har imidlertid varslet at de nå gjennomgår alle typer NAV-stønader som kan være i konflikt med EØS-regelverket.</p>
      <h3>Like regler</h3>
      <p>I en utdypende epost forklarer ESA hvorfor tilsynsorganet mener at regelverket kan ha vært feilpraktisert helt tilbake til 1994.</p>
      <p>- Selv om forordningen som gjaldt i 1994, forordning 1408/71, ble erstattet av forordning 883/2004 i EØS i 2012, er de materielle rettighetene ikke fundamentalt endret med den siste forordningen som trådte i kraft i EØS i 2012, framholder pressevakt Gunnar Hörður Garðarsson i eposten.</p>
      <p>
        <b>Dagbladet har spurt ESA hvordan feilen kunne ha pågått så lenge uten at ESA tilsynelatende oppdaget det, og om det er riktig at ESA ble kjent med NAV-skandalen først på mandag.</b>
      </p>
      <p>- ESA hadde ikke noen forkunnskap om det som nå blir rapportert i mediene, og vil etterspørre mer informasjon fra Norge. Tidligere har det ikke vært noen saker i ESA som indikerer et strukturelt problem med implementeringen av EØS-reglene, skriver Garðarsson.</p>
      <p>
        <i>Dagbladet kommer tilbake med mer</i>
      </p>
    </article>
  </body>
</html>