<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544861.html/%D9%87%D9%85-%D8%B5%D8%AF%D8%A7%DB%8C%DB%8C-%D8%A7%D9%84%D8%A8%D8%B1%D8%B2-%D8%A7%D8%B3%D8%AA%DA%A9%D8%A8%D8%A7%D8%B1-%D8%B3%D8%AA%DB%8C%D8%B2-%D8%AF%D8%B1-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-13-%D8%A2%D8%A8%D8%A7%D9%86-%D8%A8%D8%A7-%D8%BA%D8%B1%DB%8C%D9%88--%D9%85%D8%B1%DA%AF-%D8%A8%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%DA%A9%D8%B4%D9%88%D8%B1-%D8%B3%D8%B1%D8%AF%D8%A7%D8%B1-%DB%8C%D8%AF%D8%A7%D9%84%D9%84%D9%87-%D8%AC%D9%88%D8%A7%D9%86%DB%8C--%D8%B4%DA%A9%D8%B3%D8%AA-%D9%87%D8%A7%DB%8C-%D8%B1%D8%A7%D9%87%D8%A8%D8%B1%D8%AF%DB%8C-%D8%AF%D8%B1-%D9%85%D9%86%D8%B7%D9%82%D9%87--%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D9%86%DA%AF%D8%B1%D8%A7%D9%86-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T15:35:00+00:00"/>
    <meta property="og:title" content="هم‌صدایی البرز استکبار ستیز در راهپیمایی 13 آبان با غریو &quot;مرگ بر آمریکا&quot;در کشور/سردار یدالله جوانی: شکست های راهبردی در منطقه، آمریکا را نگران کرده است"/>
    <meta property="og:description" content="مردم استکبار ستیز استان البرز امروز دوشنبه راهپیمایی 13 آبان امسال و روز ملی مبارزه با استکبار جهانی را با حضور پرشور و سراسری خود برگزار کردند."/>
  </head>
  <body>
    <article>
      <h1>هم‌صدایی البرز استکبار ستیز در راهپیمایی 13 آبان با غریو "مرگ بر آمریکا"در کشور/سردار یدالله جوانی: شکست های راهبردی در منطقه، آمریکا را نگران کرده است</h1>
      <h2>همزمان با روز ملی مبارزه با استکبار جهانی؛</h2>
      <address>
        <time datetime="2019-11-04T15:35:00+00:00">04 Nov 2019, 15:35</time>
      </address>
      <p>مردم استکبار ستیز استان البرز امروز دوشنبه راهپیمایی 13 آبان امسال و روز ملی مبارزه با استکبار جهانی را با حضور پرشور و سراسری خود برگزار کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://titre1.ir/fa/news/170663/titre1.ir/">تیتریک</a>، اینجا البرز دیار فهمیده های 13 ساله است، اینجا کرج، شهر لاله های گلگون کفنی است که 13 آبان را رقم زدند تا روز ملی مبارزه با استکبار با گذشت سال ها از بزرگترین انقلاب معاصر، همچنان لرزه بر تن دشمنان ایران بیاندازد.</p>
      <p>امروز نه تنها دانش آموزان بلکه اقشار مختلف در راهپیمایی یوم الله 13 آبان شرکت کردند تا به آمریکا اعلام کنند، اگر چه تحریم ها ممکن است عرصه زندگی را بر آنها تنگ کرده باشد اما دست از حمایت جمهوری اسلامی بر نخواهند داشت و نظام ولایی ایران تحت تاثیر تنگناهای دشمن قرار نمی گیرد.</p>
      <p> </p>
      <figure>
        <img src="http://newsroom.dana.ir/content/upload/ccc0dda0-d59f-47af-a0bc-ef1705d7720a.jpg"/>
      </figure>
      <p>    اینجا میدان توحید کرج است، مردم شهر کرج آمده اند تا با شعار یکپارچه " استکبار ستیزی و مقاومت اسلامی سراغاز افول و فروپاشی آمریکا"، بار دیگر به سیاست های قدرمآبانه این کشور نه گفته و به غربگرایان داخلی نشان دهند 40 سال مقاومت قابل مذاکره نیست.</p>
      <p>از برنامه های شاخص راهپیمایی ۱۳ آبان در استان البرز را همخوانی سرود استکبارستیزی دانش آموزان دبیرستان دخترانه رضوان در کرج و فردیس و قرائت بیانیه گام دوم انقلاب است.</p>
      <p>همچنین در مسیر راهپیمایی نیز غرفه های فرهنگی و تربیتی در زمینه رویدادهای ۱۳ آبان سال ۵۷ برپا شده و مراسم یوم الله ۱۳ آبان در کرج و ۱۶ شهر دیگر استان البرز در حال برگزاری است.</p>
      <p> </p>
      <p> </p>
      <figure>
        <img src="http://newsroom.dana.ir/content/upload/97389a16-f0ec-47d8-8449-008e41aeb3a1.jpg"/>
      </figure>
      <p> </p>
      <p> </p>
      <p>معاون سیاسی سپاه پاسداران در راهپیمایی یوم الله 13 آبان در شهر کرج با اشاره به اینکه امروز جهان نظاره گر حماسه ای توصیف ناپذیر است که در سراسر ایران اسلامی توسط زنان، مردان، جوانان و نوجوانان رقم می خورد، گفت: ملت ایران توانسته است فرهنگ استکبارستیزی را خارج از مرزهای کشور و خاورمیانه اشاعه دهد. </p>
      <p>  سردار یدالله جوانی به دفاع از مظلومان و محرومان جهان توسط مردم کشور و نشان داده چهره مقاومت در پرتو هوشیاری، ولایت پذیری و بصیرت رهبری اشاره کرد و افزود: یکی از بزرگترین مدال های افتخار ملت ایران، استکبارستیزی و ایستادگی در برابر زورگویان و مستکبران قدر است.    وی با اشاره به اینکه ملت ایران همواره صاحب افتخار و فضلیت های فراوان بوده است، اظهار داشت: مردم کرج نیز امروز در سایه وحدت، انسجام و یکپارچگی برای پاسداشت با شکوه روز ملی مبارزه با استکبار جمع شده اند.    سردار جوانی تصریح کرد: مردم ایران بیش از 40 سال است که به رغم فشارها، تهدیدها، سنگ اندازی ها و هر نوع توطئه ممکن، نه تنها خسته نشده است بلکه هر روز به مقاومت خود می افزاید و الگویی برای تمام آزادی خواهان و کسانی شده اند که به دنبال عزت و کرامت انسانی هستند.    </p>
      <figure>
        <img src="http://newsroom.dana.ir/content/upload/c67c30d8-ccff-4242-be45-0ca65dac1343.jpg"/>
      </figure>
      <p>    وی گفت: استکبارستیزی ملت ایران که نماد و تجلی آن در یوم الله 13 آبان است به واسطه سه حادثه تاریخی در 13 آبان 43، 57 و 58 نمود یک حرکت مبتنی بر مبانی قرانی، دینی و عقلانیت انقلابی و تمامی ارزش های انسانی خواهد بود.   معاون سیاسی سپاه پاسداران افزود: شاید کسانی در امر مبارزه با استکبار بخواهند تردید ایجاد کنند اما ملت هوشمند و ایمانی ما می داند که حرکت استکبارستیزانه اش مبتنی بر آموزه های دینی، وحیانی و بر اساس امر الهی است، جوانان و دانش آموزان ما می دانند که این حرکت نه یک حرکت مبتنی بر تعصب، کینه، هیجان و احساس بلکه معنادار و مبتنی بر مبانی مستحکم دینی است.   سردار یدالله جوانی اظهار داشت: استکبارستیزی حرکتی بر مبنای خرد انقلابی و حفظ ارزش ها و تامین کرامت انسانی است، امروز در سراسر ایران، ملت ما شعار علیه آمریکایی سر می دهد که خود برتربین، خودخواه و طاغوت بوده و با این خودبینی خود را به جای خالق هستی می داند.    </p>
      <figure>
        <img src="http://newsroom.dana.ir/content/upload/bd5c274e-d5c8-4ba4-9c5a-1608cb5b71b4.jpg"/>
      </figure>
      <p>    وی با اشاره به اینکه آمریکا به دنبال به بند کشیدن بشریت است، تصریح کرد: ایستادگی در برابر ظالم تلی بندگی و عبودیت الهی است، دنیا بداند ملت ایران راه عبودیت، بندگی و تبعیت از اولیا الهی و ولی فقیه را انتخاب کرده است و در این انتخاب هیچگونه تردید نخواهد داشت.   سردار جوانی با اشاره به اینکه ملت ایران راه رسیدن به قله های کمال را در پیش گرفته است، گفت: ستیز با استکبار تجلی عبودیت و بندگی خداوند است، امروز مردان و زنان با حضور در راهپمایی 13 آبان تکلیف دینی خود را به جا آورده اند و فریاد آنها عبادت است.   وی افزود: امروز ظاغوت جهان، آمریکا است و شعار مرگ بر آمریکا شعار موحدینی است که خلوص در بندگی و اطاعت و تبعیت از خداوند دارند، 13 آبان یک نماد است و وفقه ناپذیر خواهد بود.   سردار جوانی با اشاره به 13 آبان سال 43 سرآغاز حرکت استکبارستیزانه ملت ایران با قیام امام (ره) است، اظهار داشت: در هواپیمایی که امام (ره) را تبعید می کردند از ایشان سوال شد به چه جرمی به تبعید می روید؟ امام در پاسخ فرمودند: جرم من دفاع از استقلال وطن است زیرا رژیم فاسد و متکبر و وابسته پهلوی لایحه کاپیتولاسیون را مخفیانه به تصویب رساند، لایحه ای که به اعتراف حقوقدانان سند بردگی ملت ایران بود.   وی با اشاره به اینکه لایحه کاپیتولاسیون سند سیطره آمریکا بر ملت ایران بود، تصریح کرد: امام (ره) ملت را آگاه کرد زیرا ایران با این لایحه به فروش رفته بود در نتیجه بخشی از کارنامه ننگین رژیم پهلوی لایحه کاپیتولاسیونی است که امام (ره) بر علیه آن فریاد زد و تبعید 15 ساله را تحمل کرد.    </p>
      <figure>
        <img src="http://newsroom.dana.ir/content/upload/77537686-7f5c-43f0-b5e1-2b1ba6943d43.jpg"/>
      </figure>
      <p>    سردار جوانی گفت: مردم ایران لانه جاسوسی را تسخیر کردند و امروز با گذشت سال ها از آن رویداد، عده ای در شبکه های اجتماعی و ماهواره ای با طرح مسئله تعرض به سفارت آمریکا، به دنبال ایجاد تردید در این حرکت ارزشمند و تحلیل های غلط هستند تا وانمود کنند که اگر سفارت آمریکا در 13 آبان 57 تسخیر نمی شد شاهد دشمنی های کنونی نبودیم.   وی افزود: ملت ما می داند که حرکت هوشمندانه دانشجویان در 13 آبان 58 حرکتی در راستای دفاع از حقوق ملت ایران، استقلال و منافع آن بود در نتیجه باید این سوال را از تردید افکنان کرد که اگر سفارت آمریکا به دست دانشجویان تسخیر نمی شود چه می شد؟ آیا آمریکایی ها که سفارت خود را به مرکز توطئه تبدیل کرده اند برای اهداف خود تلاش نمی کردند؟   سردار جوانی اظهار داشت: امام (ره) از اقدام به هنگام دانشجویان حمایت کرد و تسخیر لانه جاسوسی را انقلاب دوم نامید زیرا این حرکت انقلاب نخست ایران را بیمه و بقای آن را تضمین کرد، 76 جلد کتب از اسناد لانه جاسوسی نشان می دهد که آمریکایی ها بعد از پیروزی انقلاب بنا را بر ساقط شدن آن قرار داده بودند تا سلطه خود را بر کشور ما احیا کنند.   وی تصریح کرد: آمریکا 40 سال در تلاش برای بازگرداندن سلطه خود به ایران است زیرا استقلال کشورهای باعزت را بر نمی تابد، مشکل آمریکا با ایران، یک ملت آگاه و خواهان استقلال است، ملتی که در راه خدا قیام کرد و با لبیک به حسین (ع) راه سرافرازی را انتخاب کرد.   سردار جوانی با اشاره به اینکه آمریکا با عدالت خواهی و پیشرفت ایران مشکل دارد، گفت: عده ای از همان ابتدای انقلاب القا کردند که ملت ایران ضعیف و ناتوان است و اروپا، سازمان ملل، صهیونیست و ... با آمریکا هستند و نباید با آنها در افتاد، اما این افراد غافل از این بودند که چشم آمریکا به دنبال منافع ایران بوده و ترامپ وقیحانه می گوید نفت سوریه را می خواهیم.    </p>
      <figure>
        <img src="http://newsroom.dana.ir/content/upload/c188ba8b-53fe-44e7-bf7f-3cac414e4f36.jpg"/>
      </figure>
      <p>    وی افزود: آمریکا با ایجاد تروریست ادعای مالکیت بر ذخائر سوریه دارد، استکبار یعنی آمریکا آل سعود را گاو شیرده می داند و برای دیگران ارزشی قائل نیست و همه چیز را در منافع خود می بیند.   سردار جوانی خطاب به غربگرایان به سخنان امام (ره) مبنی بر اینکه آمریکا هیچ غلطی نمی کند، اشاره کرد و اظهار داشت: اگر چه آمریکا، نفوذ و پول دارد اما اگر ملتی در راه خدا قیام کند و با بصیرت آن را استمرار ببخشد خداوند به آن ملت وعده نصرت داده است، امروز نسل جوان به استکبار نشان داده اند که آمریکا هر قدر قدرتمند باشد باز هم شکست پذیر است.     <a href="https://www.aparat.com/v/L5YaR">آمریکا در آتش خشم مردم البرز سوخت + فیلم </a>  وی تصریح کرد: آمریکا بداند ایران امروز در موقعیت برخورداری از قدرت بازدارندگی قرار دارد و به مولفه های اصلی قدرت دست پیدا کرده است، ایران اقتدار نظامی و موشکی دارد و مقاومت در منطقه یک واقعیت است و دشمن بیش از گذشته نگران شکست های راهبردی خود است.    سردار جوانی در خاتمه گفت: خدعه امروز آمریکا، تحریم و فشارهای حداکثری برای به صحنه آوردن مردم ایران پای میز مذاکره است اما ملت ایران ماهیت فریبکارانه آن را می شناسد زیرا آمریکا به دنبال خارج کردن عناصر قدرت از دست ایران است.   در خاتمه قطع نامه راهپیمایی یوم الله 13 آبان قرائت شد.<br/>      انتهای پیام/</p>
    </article>
  </body>
</html>