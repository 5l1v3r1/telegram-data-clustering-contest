<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/que-pot-ser-delicte-en-una-jornada-de-reflexio/noticia/2960771/"/>
    <meta property="og:site_name" content="CCMA"/>
    <meta property="article:published_time" content="2019-11-04T15:40:00+00:00"/>
    <meta property="og:title" content="Què pot ser delicte en una jornada de reflexió"/>
    <meta property="og:description" content="El Constitucional ha avalat les manifestacions posteriors a una campanya, però es podrien sancionar els actes de propaganda que s'hi produïssin"/>
  </head>
  <body>
    <article>
      <h1>Què pot ser delicte en una jornada de reflexió</h1>
      <h2>El Constitucional ha avalat les manifestacions posteriors a una campanya, però es podrien sancionar els actes de propaganda que s'hi produïssin</h2>
      <address><time datetime="2019-11-04T15:40:00+00:00">04 Nov 2019, 15:40</time> by <a rel="author">David Melgarejo</a></address>
      <p>Després dels advertiments del govern espanyol <a href="https://www.ccma.cat/324/el-govern-crida-a-mantenir-lactitud-civica-en-les-proximes-mobilitzacions/noticia/2960661/">perquè s'evitin els actes violents durant la jornada de reflexió</a> (l'última vegada a través de la Ministra de Justícia en funcions), hem volgut respondre al <b>dubte legal</b> sobre què es pot fer i què no durant una jornada de reflexió.</p>
      <p>I aquesta és la resposta de la catedràtica de Dret Penal de la Universitat Autònoma de Barcelona Mercè Garcia-Aran:</p>
      <blockquote>"El criteri general és que <b>una manifestació després d'una campanya electoral no és un acte de propaganda</b>, una manifestació com a tal. Un acte de propaganda és demanar el vot o l'abstenció, però <b>podria passar que, en el curs d'una manifestació</b> teòricament permesa, <b>es produïssin actes de propaganda</b>. Aleshores el que se sancionaria serien aquests actes de propaganda."</blockquote>
      <p>En cas contrari, la llei electoral preveu <b>penes de multa i de presó, però no de les considerades greus</b>.</p>
      <blockquote>"No recordo cap cas on s'hagin aplicat penes de presó per un acte electoral."</blockquote>
      <p>En una sentència del 2010, <b>el Constitucional va avalar les manifestacions en una jornada de reflexió</b>. Sempre que la capacitat de la concentració per incidir en l'electorat fos remota.</p>
      <p> </p>
      <figure>
        <img src="https://www.ccma.cat/multimedia/jpg/8/7/1572879679278.jpg"/>
      </figure>
      <p>
        <i>Protestes del maig del 2011 a Madrid</i>
      </p>
      <p>La sentència acabaria deixant en paper mullat les posteriors prohibicions de la Junta Electoral, i les actuacions policials contra els acampats del 15M en les municipals i autonòmiques del 2011 i el 2015.</p>
      <p>Per dissabte, Tsunami Democràtic convoca tallers sobre la sentència, la repressió i sobre la mateixa Junta Electoral. Preguntats per TV3, <b>Tsunami tem que algú denunciï aquests actes davant la JEC</b> en considerar que afavoreixen més uns partits que uns altres i que s'acabin prohibint.</p>
      <p> </p>
      <figure>
        <img src="https://www.ccma.cat/multimedia/jpg/7/5/1572879676057.jpg"/>
      </figure>
      <p>
        <i>Tsunami Democràtic ha convocat accions no violentes per a la jornada de reflexió</i>
      </p>
      <p> </p>
      <p>La pregunta es trasllada a <b>la Junta Electoral</b>. I, també en resposta a TV3, un dels seus membres <b>fa notar que en aquestes protestes sí que hi hauria intenció d'incidir en el vot</b>. Però també recorden que mai han actuat d'ofici, sinó per una denúncia prèvia, i que no podrien actuar contra algú que s'amaga en l'anonimat.</p>
    </article>
  </body>
</html>