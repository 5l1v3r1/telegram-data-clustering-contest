<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/4/653300/"/>
    <meta property="og:site_name" content="Економічна правда"/>
    <meta property="article:published_time" content="2019-11-04T15:33:00+00:00"/>
    <meta property="og:title" content="АМКУ відкрив справу проти Мінінфраструктури через аеропорт &quot;Бориспіль&quot;"/>
    <meta property="og:description" content="Антимонопольний комітет розпочав розгляд справи про антиконкурентні дії Мінінфраструктури через встановлення в аеропорту “Бориспіль” удвічі нижчої плати за послуги з аеронавігаційного обслуговування польотів літаків, ніж в інших аеропортах."/>
  </head>
  <body>
    <article>
      <h1>АМКУ відкрив справу проти Мінінфраструктури через аеропорт "Бориспіль"</h1>
      <address>
        <time datetime="2019-11-04T15:33:00+00:00">04 Nov 2019, 15:33</time>
      </address>
      <p>Антимонопольний комітет розпочав розгляд справи про антиконкурентні дії Мінінфраструктури через встановлення в аеропорту "Бориспіль" удвічі нижчої плати за послуги з аеронавігаційного обслуговування польотів літаків, ніж в інших аеропортах.</p>
      <p>Про це <a href="http://www.amc.gov.ua/amku/control/main/uk/publish/article/152687">повідомляє</a> пресслужба АМКУ.</p>
      <p>"Для того, щоб авіакомпанія здійснила посадку в певному аеропорту України, вона повинна сплатити відповідний державний збір (ставку) за обслуговування повітряного судна Украероруху, а розміри цих ставок своїм наказом встановлює та затверджує Міністерство інфраструктури", - пояснюють в Комітеті.</p>
      <p>Зазначається, що збори були однакові для усіх авіакомпаній незалежно від того, де знаходиться аеропорт.</p>
      <p>"Але Міністерство вирішило внести зміни до свого наказу, встановивши, зокрема, одиничну ставку плати за послуги з аеронавігаційного обслуговування на підході та в районі аеродрому у розмірі 210 євро для міжнародного аеропорту "Бориспіль" і  411,0 євро для всіх інших аеропортів країни", - підкреслили в АМКУ.</p>
      <p>Там зазначають, що неодноразово застерігали Мінінфраструктри про те, що встановлення таких ставок має ознаки надання одному аеропорту пільг або переваг, які ставлять його у привілейоване становище порівняно з іншими аеропортами.</p>
      <p>Крім того, асоціація Аеропорти України, учасниками якої є 20 аеропортів, звернулася до АМКУ з відповідною скаргою.</p>
      <p>"Незважаючи на застереження Комітету, Мінінфраструктури затвердило наказ та ввело його в дію. Враховуючи наведене, Комітет розпочав розгляд справи про антиконкурентні дії Мінінфраструктури", - заявили в АМКУ.</p>
      <p>
        <b>Нагадаємо:</b>
      </p>
      <p>Асоціація "Аеропорти України" <a href="https://www.epravda.com.ua/news/2019/09/13/651610/">вимагає скасувати</a> наказ Мінінфраструктури від 4 червня 2019 року, який встановлює суттєві преференції на аеронавігаційне обслуговування для міжнародного аеропорту "Бориспіль", як дискримінаційний.</p>
      <p>Економічна правда</p>
    </article>
  </body>
</html>