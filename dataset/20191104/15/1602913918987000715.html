<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/fondul-monetar-international-pib-ul-unei-tari-din-america-de-sud-va-creste-cu-86-in-anul-2020-18539414"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T15:00:00+00:00"/>
    <meta property="og:title" content="Fondul Monetar Internaţional: PIB-ul unei ţări din America de Sud va creşte cu 86% în anul 2020"/>
    <meta property="og:description" content="Fondul Monetar Internaţional (FMI) estimează o creştere economică de 86% pentru Guyana, una dintre cele mai mici ţări din America de Sud din punctul de vedere al populaţiei şi al teritoriului, transmite CNBC."/>
  </head>
  <body>
    <article>
      <h1>Fondul Monetar Internaţional: PIB-ul unei ţări din America de Sud va creşte cu 86% în anul 2020</h1>
      <address><time datetime="2019-11-04T15:00:00+00:00">04 Nov 2019, 15:00</time> by <a rel="author">Mihai Gongoroi, Mediafax</a></address>
      <p>Fondul Monetar Internaţional (FMI) estimează o creştere economică de 86% pentru Guyana, una dintre cele mai mici ţări din America de Sud din punctul de vedere al populaţiei şi al teritoriului, transmite CNBC.</p>
      <p>Ţara sud-americană este aşteptată să înregistreze cel mai alert ritm de creştere economică din lume anul viitor, după prognozele Fondului. Guyana, o ţară cu 780.000 de locuitori ce se învecinează cu Brazilia şi Venezuela, va înregistra astfel un salt economic masiv de la un avans al PIB-ului de 4,4% în 2019 odată ce va demara producţia de petrol din proaspăt descoperitele sale rezerve masive din offshore.</p>
      <p>Ţara sud-americană are cele mai mari rezerve de petrol din lume per locuitor iar noi descoperiri se fac constant. În comparaţie cu Arabia Saudită, ce are 1.900 de barili în rezerve offshore/persoană, Guyana are 3.900 de barili offshore pentru un locuitor.</p>
      <p>Guyana este aşteptată să demareze pentru prima data producţia de petrol luna viitoare, o dezvoltare ce va transforma dinamica economică în singura ţară nativ vorbitoare de engleză din America de Sud.</p>
      <p>Având în vedere instabilitea politică din Guyana, unde în prezent guvernul este interimar şi nu poate înainta un buget pentru 2020, IHS Markit consideră că economia sud-americană va avansa cu "doar" 30%.</p>
      <p>Totodată, lipsa reglementărilor în sectorul energetic din Guyana înseamnă că proiectele de exploatare offshore se pot lovi de numeroase întârzieri, afectând prognoza FMI, arată analiza Markit.</p>
      <p>Un asemenea avans economic nu vine însă fără pericole, arată Fondul într-un raport din iunie care notează că ritmul majorării cheltuielilor publice trebuie să fie unul gradual pentru a evita risipa şi pentru a diminua riscurile macroeconomice observate în ţările ce se bazează pe venituri din resurse naturale, precum o oscilaţie majoră într-o direcţie sau alta a valorii monedei naţionale.</p>
    </article>
  </body>
</html>