<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/kiderult-kik-haltak-meg-az-m5-oson-tortent-horrobalesetben"/>
    <meta property="og:site_name" content="infostart"/>
    <meta property="article:published_time" content="2019-11-04T15:22:00+00:00"/>
    <meta property="og:title" content="Kiderült, kik haltak meg az M5-ösön történt horrobalesetben"/>
    <meta property="og:description" content="Sikerült azonosítani az egy héttel ezelőtt történt szerencsétlenség valamennyi halálos áldozatát."/>
  </head>
  <body>
    <article>
      <h1>Kiderült, kik haltak meg az M5-ösön történt horrobalesetben</h1>
      <address><time datetime="2019-11-04T15:22:00+00:00">04 Nov 2019, 15:22</time> by <a rel="author">Infostart</a></address>
      <h3>Sikerült azonosítani az egy héttel ezelőtt történt szerencsétlenség valamennyi halálos áldozatát.</h3>
      <p>Szabó Szilvia, a Csongrád Megyei Rendőr-főkapitányság szóvivője a Balástya közelében <a href="https://infostart.hu/belfold/2019/10/28/kiderult-mi-okozhatta-a-horrorbalesetet-hajnalban-az-m5-oson">egy héttel ezelőtt történt szerencsétlenséggel</a> kapcsolatban felidézte, hogy október 28-án hajnali fél három körül az autópálya 146-os kilométerénél egy kamion és két gépkocsi ütközött össze.</p>
      <p>A Budapest felé tartó szerb teherautó - a nyomozás eddigi adatai szerint műszaki hiba miatt - a szalagkorlátot átszakítva áttért a szemközti sávokba, ahol két személygépjárművel ütközött. Az ütközés pillanatában a járművek kigyulladtak, és az autókban heten meghaltak.</p>
      <p>A rendőrség felkérésére a Nemzeti Szakértői és Kutató Központ megállapította, hogy az egyik autóban egy négytagú román család, míg a másik járműben két koszovói és egy koszovói-belga kettős állampolgár utazott.</p>
      <p>A Csongrád Megyei Rendőr-főkapitányság a baleset körülményeit a büntetőeljárás szabályai szerint, valamennyi részlet feltárása érdekében továbbra is vizsgálja.</p>
      <p>
        <i>Nyitókép: Donka Ferenc/Délmagyar.hu</i>
      </p>
    </article>
  </body>
</html>