<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544925.html/%D8%A8%D8%B1%D8%AE%DB%8C-%D9%85%D8%AF%DB%8C%D8%B1%D8%A7%D9%86--%D8%A7%D9%85%D9%88%D8%B1%D8%A7%D8%AA-%DA%A9%D8%B4%D9%88%D8%B1-%D8%B1%D8%A7-%D9%85%D8%B9%D8%B7%D9%84-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T15:41:00+00:00"/>
    <meta property="og:title" content="برخی مدیران، امورات کشور را معطل می‌کنند"/>
    <meta property="og:description" content="عضو هیئت علمی دانشگاه ادیان قم با بیان اینکه افرادی در کشور شبیه به طیف سیاستمداران عصر قاجار هستند، گفت: یکی از اصلی ترین دلیل نفوذ جریان فساد در ساختار مدیریتی کشور، معطل کردن مدیران است."/>
  </head>
  <body>
    <article>
      <h1>برخی مدیران، امورات کشور را معطل می‌کنند</h1>
      <h2>عضو هیئت علمی دانشگاه ادیان قم:</h2>
      <address>
        <time datetime="2019-11-04T15:41:00+00:00">04 Nov 2019, 15:41</time>
      </address>
      <p>عضو هیئت علمی دانشگاه ادیان قم با بیان اینکه افرادی در کشور شبیه به طیف سیاستمداران عصر قاجار هستند، گفت: یکی از اصلی ترین دلیل نفوذ جریان فساد در ساختار مدیریتی کشور، معطل کردن مدیران است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ یعقوب توکلی عضو هیئت علمی دانشگاه ادیان قم در گفتگو با خبرنگار <a href="http://meraatnews.com/">مرآت</a>، در خصوص بی اعتمادی آمریکا و پافشاری برخی افراد برای مذاکره با آمریکا، گفت: افرادی در کشور هستند که به طیف سیاستمداران عصر قاجار شبیه بوده و تصور آنها بر این است که ارتباط و وارد کردن غرب در حوزه‌های مختلف سیاسی و اقتصادی کشور می تواند منتهی به رشد اقتصادی و دانش فنی شود.</p>
      <p>عضو هیئت علمی دانشگاه ادیان قم در ادامه افزود: فرض برخی افراد در کشور بر این است که اگر همه چیز مورد رضایت غربی ها باشد و رضایت خاطر آن ها را کسب کنند، در فضای اقتصاد بین الملل و صنعت رشد خواهیم داشت.</p>
      <p>توکلی با بیان اینکه در گذشته کشور ایران به طور کامل نسبت به حوزه سیاست های بین المللی غرب آشنا است، اظهار کرد: آمریکایی ها به دنبال منافع خود هستند و در هیچ جای دنیا شاهد نیستیم که آن ها مساعدتی برای بهبود وضعیت طرف مقابل داشته باشند.</p>
      <p>وی در خصوص حل مشکلات در حوزه های مختلف عنوان کرد: مشکلات کشور زیاد است اما در این زمینه زیاده‌نمایی هم می شود، متاسفانه روحیه ای در طیف قابل توجهی از مدیران کشور وجود دارد که آن روحیه معطل کردن امور بدون اتمام و نتیجه است.</p>
      <p>عضو هیئت علمی دانشگاه ادیان قم اذعان کرد: یکی از اصلی ترین دلیل نفوذ جریان فساد در ساختار مدیریتی کشور، معطل کردن مدیران برای حل مشکلات است که حلال آن کار فراوان و تلاش حداکثری می باشد.</p>
      <p>توکلی با اشاره به اینکه برخی افراد با خرید و پنهان کردن ارز، گرفتن وام‌های نامشروع روح جامعه را مخدوش کردند، عنوان کرد: اگر کاهش ارزش پول ملی با سیاست عده ای در کشور اتفاق بیفتد مشکلات افزایش پیدا می کند.</p>
      <p>وی با توجه به حضور پرشور مردم در راهپیمایی 13 آبان، گفت: هر کدام از تجمعات انقلابی حکایت از آن است که جریان انقلاب برای استقلال کشور و اعتلای دانش و فرهنگ همگانی است که این اراده بافریاد زدن مردم در راهپیمایی ها ثابت می شود.</p>
      <p>عضو هیئت علمی دانشگاه ادیان قم ادامه داد: حضور اقشار جامعه به خصوص دانش آموزان و دانشجویان در راهپیمایی نشان دهنده تداوم جریان انقلاب اسلامی و خواسته های برحق ملتی است که می خواهد سربلند بماند و نمی خواهد گاو شیر ده آمریکا و ترامپ و... باشد.</p>
      <p>توکلی با تاکید بر اینکه ملت ایران نمی خواهند دشمنان بر سرنوشت آن ها مسلط باشند، تصریح کرد: مردم مخالف افرادی که بی رحمانه دست در جیب ملت می گذارند هستند و خواستار قطع دستان دزدان بیت المال هستند.</p>
      <p>انتهای پیام/</p>
    </article>
  </body>
</html>