<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-dav-start-vlasniy-sudoviy-reformi-328429_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T15:20:00+00:00"/>
    <meta property="og:title" content="Зеленський дав старт власній судовій реформі"/>
    <meta property="og:description" content="Законопроєкт №1008 повернуто до парламенту з підписом голови держави."/>
  </head>
  <body>
    <article>
      <h1>Зеленський дав старт власній судовій реформі</h1>
      <h2>Законопроєкт №1008 повернуто до парламенту з підписом голови держави.</h2>
      <address>
        <time datetime="2019-11-04T15:20:00+00:00">04 Nov 2019, 15:20</time>
      </address>
      <p>Президент України Володимир Зеленський у понеділок, 4 листопада, <b><a href="https://dt.ua/POLITICS/na-pidpis-zelenskomu-peredali-yogo-zakonoproyekt-pro-sudovu-reformu-328121_.html">підписав законопроєкт про судову реформу</a></b>.</p>
      <p>Картка законопроекту <a href="https://w1.c1.rada.gov.ua/pls/zweb2/webproc4_1?pf3511=66251">№1008</a> "Про внесення змін до деяких законів України щодо діяльності органів суддівського врядування" на сайті Верховної Ради свідчить, що сьогодні його повернуто з підписом голови держави.</p>
      <p>Проєкт закону скорочує склад Верховного суду вдвічі – з 200 до 100 суддів, запроваджує новий порядок формування Вищої кваліфікаційної комісії суддів (ВККС), створює при Вищій раді правосуддя (ВРП) комісію чесноти та етики, розширює перелік посад, на які поширюється люстрація, включно із ВККС, ВРП та іншими судовими органами, раніше для люстрації недосяжними.</p>
      <p>Після розпуску чинного складу ВККС кількість її членів буде скорочено з 16 до 12 осіб. Нових членів відбиратиме комісія, до складу якої увійдуть міжнародні експерти у сфері боротьби з корупцією, а затверджуватиме – нереформована Вища рада правосуддя.</p>
      <p>Судову реформу Зеленського розкритикували західні партнери України, а також українські бізнес та судді.</p>
      <p>Нагадаємо, 16 жовтня запропонований президентом України Володимиром Зеленським законопроєкт №1008 був прийнятий у другому читані та в цілому. У другому читанні за нього не голосувала жодна фракція, крім "Слуги народу".</p>
      <p>За день до ухвалення законопроекту у першому читанні низка його положень <b><a href="https://dt.ua/UKRAINE/posli-yevrosoyuzu-ta-kanadi-rozkritikuvali-zakonoproekti-zelenskogo-schodo-sudovoyi-vladi-ta-prokuraturi-323276_.html">зазнали жорсткої критики</a></b> з боку заступника голови представництва Європейського Союзу в Україні Анніки Вайдеман і канадського посла Романа Ващука.</p>
      <p>Згодом документ <b><a href="https://dt.ua/POLITICS/rada-yevropi-rozkritikuvala-proekt-sudovoyi-reformi-zelenskogo-325201_.html">розкритикувала Рада Європи</a></b>. Зокрема, генеральний секретар Ради Європи Марія Пейчинович-Бурич зазначила, що запропоновані Зеленським зміни можуть серйозно позначитися на незалежності судової системи.</p>
      <p>Зокрема, законопроєкт впливає на статус, кваліфікаційні вимоги до судді та пов'язані з ними процедури; ставить під загрозу зриву роботу Верховного суду через скорочення кількості суддів, розпуск діючого складу і повторний набір суддів;  необґрунтовано підпорядковує ВККС нереформованій Вищій раді правосуддя тощо.</p>
      <p>Окрім того, моніторинговий комітет Парламентської асамблеї Ради Європи направив до Венеціанської <b><a href="https://dt.ua/POLITICS/venecianska-komisiya-ocinit-sudovu-reformu-zelenskogo-325562_.html">комісії запит щодо оцінки президентського законопроекту №1008</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>