<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/asiya/20191104-zanga-zangar-iraqi-ta-tilasta-rufe-maaikatu-da-makarantu"/>
    <meta property="og:site_name" content="RFI"/>
    <meta property="article:published_time" content="2019-11-04T15:39:44+00:00"/>
    <meta property="og:title" content="Zanga-zangar Iraqi ta tilasta rufe Ma'aikatu da Makarantu"/>
    <meta property="og:description" content="MASU Zanga zanga a kasar Iraqi sun mamaye titunan birnin Bagadaza, inda suka rufe tituna abinda ya hana dalibai zuwa makarantu da kuma hana ma’aikata zuwa ofisoshin su."/>
  </head>
  <body>
    <article>
      <h1>Zanga-zangar Iraqi ta tilasta rufe Ma'aikatu da Makarantu</h1>
      <address><time datetime="2019-11-04T15:39:44+00:00">04 Nov 2019, 15:39</time> by <a rel="author">Ahmed Abba</a></address>
      <p>
        <b>MASU Zanga zanga a kasar Iraqi sun mamaye titunan birnin Bagadaza, inda suka rufe tituna abinda ya hana dalibai zuwa makarantu da kuma hana ma’aikata zuwa ofisoshin su.</b>
      </p>
      <p>Masu zanga zangar dake bayyana damuwa kan cin hanci da rashawa da kuma rashin ayyukan yi, sun bijirewa duk wani tayi na janyewa da kuma tirsasawar jami’an tsaro.</p>
      <p>Rahotanni sun ce bayan Bagadaza, an gudanar da zanga zangar a birnin Diwaniyah.</p>
      <p>A ranar daya ga watan Oktoba aka fara wannan zanga – zangar nuna rashin amincewa da rashawa da rashin aikin yi da suka yi wa Iraqi dabaibayi, amma hukumomi suka yi wa masu zanga – zangar diran mikiya, har da dama daga cikin suka mutu.</p>
      <p>Tun da aka fara wannan zanga – zangar, sai dada habaka take yi, biyo bayan goyon baya daga dalibai da kungiyoyin ‘yan kasuwa, wadanda suka ba da sanarwar gangamin neman sauyi ba tare da tarzoma ba.</p>
      <p>A birnin Bagadaza, daliban jami’a ne suka yi amfani da motoci wajen datse hanyoyn da suka hada unguwanni a ranar Litinin din nan, yayin da ‘yan sanda suka zura musu ido.</p>
      <p>A birnin Diwaniyah da ke kudancin kasar, wani kyalle ne rataye a mashigin shelkwatar lardi dauke da rubutun da ke cewa, “ Al’umma ta yi umurnin a rufe”.</p>
      <p>Makarantu daofisoshin gwamnati na rufe a birnin Bagadaza, da sauran Birane da dama a kudancin kasar.</p>
      <p>Haka ma a birnin Basramai arzikin danyen man fetur, an rufe makarantun gwamnati a karon farko tun daaka fara wannan zanga – zangar a Oktoba.</p>
    </article>
  </body>
</html>