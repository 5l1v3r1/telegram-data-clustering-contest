<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Club-Nautic-Pineda-Mar-despres_0_2337966326.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T15:48:13+00:00"/>
    <meta property="og:title" content="El Club Nàutic Pineda de Mar tanca les portes després de 29 anys"/>
    <meta property="og:description" content="És el tercer club afectat per la nova llei de costes"/>
  </head>
  <body>
    <article>
      <h1>El Club Nàutic Pineda de Mar tanca les portes després de 29 anys</h1>
      <h2>És el tercer club afectat per la nova llei de costes</h2>
      <address>
        <time datetime="2019-11-04T15:48:13+00:00">04 Nov 2019, 15:48</time>
      </address>
      <p>El Club Nàutic Pineda de Mar ha finalitzat aquest cap de setmana la seva activitat després de 29 anys. L'entitat, que comptava amb una massa social de 1.500 persones i 10 empleats, s'hi ha vist forçada <a href="https://www.ara.cat/esports/llei-posa-perill-decades-tradicio_0_2265973444.html">per la modificació de la llei de costes per la qual s’obliga els clubs amb instal·lacions nàutiques</a> a tenir una superfície màxima de base nàutica de 300 metres quadrats per rebre o renovar concessions.</p>
      <p>El tancament del Club Nàutic Pineda de Mar s'uneix als dels clubs de Cabrera de Mar i Canet de Mar, els primers afectats per l’actualització de la normativa. Fins a vuit clubs més es troben en la mateixa situació i esperant rebre una notificació que els obligui a cessar les seves activitats. En total, la nova llei de costes posa en perill l’activitat d’uns 3.500 socis i els llocs de treball directe de més de 250 persones a Catalunya.</p>
      <p>“És una situació crítica per a la vela, tant a nivell competitiu com lúdic. El Club Nàutic Pineda de Mar és el nou afectat d'una llei que deixa de banda els milers de persones que gaudeixen de l'esport a tot el territori. Ens tanquen les portes del mar als ciutadans. Estem en contacte constant amb tots els clubs que es troben en situacions similars per intentar revertir la situació i preservar-los, a través de la campanya Defensem la vela" ha assegurat el president de la Federació Catalana de Vela, Xavier Torres.</p>
      <h3>Els clubs catalans, en una situació crítica</h3>
      <p>La problemàtica va sorgir el 2013, amb la remodelació que el ministeri de Transició Ecològica va realitzar sobre la llei de costes, promulgada originalment el 1988. Aquesta actualització limita les concessions als clubs amb una base nàutica igual o inferior als 300 metres quadrats, una superfície que en molts casos és insuficient per comptar amb els equipaments necessaris per al correcte desenvolupament de la pràctica de la vela.</p>
      <p>En cas de no complir-ho, les multes poden ascendir fins als 60.000 euros i afecten directament els seus presidents, que han de respondre-hi amb el seu patrimoni, fet que força a moltes entitats al tancament de les seves instal·lacions. La modificació de la llei, però, no afecta els locals de restauració que es trobin a primera línia de mar. El conseller de Territori i Sostenibilitat de la Generalitat, Damià Calvet, es va comprometre a liderar les converses amb el govern central per desencallar la situació, però de moment no hi cap acord.</p>
    </article>
  </body>
</html>