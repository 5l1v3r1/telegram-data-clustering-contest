<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T05:00:00+00:00"/>
    <meta property="og:title" content="زائران، سفر به کربلا را عقب بیندازند"/>
    <meta property="og:description" content="میرمسعود حسینیان سرکنسول ایران در کربلا در گفت‌وگو با فارس با اشاره به اعتراضات در عراق اظهار داشت: اجتماعات مردمی در عراق در اصل به منظور پیگیری مطالبات اقتصادی در این کشور شکل گرفته است، اما متأسفانه برخی گروه‌ها و جریانات از این اعتراضات مردمی با هدف‌های خاصی سوء استفاده می‌کنند و بر موج حرکت‌های مردمی سوار شده‌اند."/>
  </head>
  <body>
    <article>
      <h1>زائران، سفر به کربلا را عقب بیندازند</h1>
      <address>
        <time datetime="2019-11-04T05:00:00+00:00">04 Nov 2019, 05:00</time>
      </address>
      <p>سرکنسول ایران در کربلا به متقاضیان سفر به عتبات گفت: زائران تا برقراری امنیت لازم، سفر خود را به تعویق بیندازند. چرا که اکنون شرایط مناسبی برای حضور زائران در کربلا و نجف وجود ندارد.</p>
      <p>میرمسعود حسینیان سرکنسول ایران در کربلا در گفت‌وگو با فارس با اشاره به اعتراضات در عراق اظهار داشت: اجتماعات مردمی در عراق در اصل به منظور پیگیری مطالبات اقتصادی در این کشور شکل گرفته است، اما متأسفانه برخی گروه‌ها و جریانات از این اعتراضات مردمی با هدف‌های خاصی سوء استفاده می‌کنند و بر موج حرکت‌های مردمی سوار شده‌اند.</p>
      <p>وی افزود: مطالبات مردم عراق باید پاسخ داده شود و البته این موضوع از سوی مرجعیت شیعه و دولت این کشور مورد تأکید قرار دارد.</p>
      <p>حسینیان با اشاره به توقف اعزام کاروان‌های عتبات از سوی سازمان حج و زیارت، خاطرنشان کرد: سازمان حج و زیارت به عنوان متولی اعزام زائران به عتبات در این رابطه تصمیم‌گیری می‌کند، اما اکنون با توجه به مشکلات ایجاد شده، شرایط مناسبی برای حضور زائران در کربلا و نجف وجود ندارد.</p>
      <p>سرکنسول ایران در کربلا به متقاضیان سفر به عتبات هشدار داد تا برقراری امنیت لازم سفر خود به عراق را به تأخیر بیندازند. وی گفت: متأسفانه برخلاف هشدارها، تعدادی از زائران ایرانی در عراق حضور دارند. البته تاکنون گزارشی نیز مبنی بر ایجاد مشکل برای آن‌‌ها نداشتیم.</p>
      <p>وی با بیان اینکه این افراد باید زودتر به کشور بازگردند، افزود: به زائرانی که در عراق حضور دارند، توصیه می‌کنیم که هر چه زودتر به کشور بازگردند و افرادی هم که قصد تشرف به عتبات را دارند، سفر خود را به تعویق انداخته و تا زمان آغاز اعزام‌های سازمان حج و زیارت منتظر بمانند.</p>
    </article>
  </body>
</html>