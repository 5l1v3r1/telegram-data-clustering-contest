<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/lAaQX3/petoro-11-av-17-letebroenner-var-toerre"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T05:16:20+00:00"/>
    <meta property="og:title" content="Petoro: 11 av 17 letebrønner var tørre"/>
    <meta property="og:description" content="Tørre letebrønner skaper bekymring hos det statlige selskapet Petoro."/>
  </head>
  <body>
    <article>
      <h1>Petoro: 11 av 17 letebrønner var tørre</h1>
      <h2>Tørre letebrønner skaper bekymring hos det statlige selskapet Petoro.</h2>
      <address><time datetime="2019-11-04T05:16:20+00:00">04 Nov 2019, 05:16</time> by <a rel="author">NTB</a></address>
      <p>Så langt i år har det blitt bom på 11 av 17 letebrønner for Petoro. Toppsjef Grethe Moen mener det begynner å haste med nye storfunn av olje og gass dersom produksjonen på norsk sokkel skal holdes oppe, skriver Sysla.</p>
      <p>Petoro er partner på 35 felt og har eierandeler i 200 lisenser på norsk sokkel, det statlige aksjeselskapet er aldri operatør.</p>
      <p>I år har selskapet vært partner på 17 letebrønner. Ti av disse var i Nordsjøen, fire i Barentshavet og tre i Norskehavet. 11 av brønnene har vært tørre, og funnene har ikke vært store.</p>
      <p>– Noen kan kanskje kobles opp mot andre funn, men ingen er i nærheten av å forsvare en selvstendig utbygging, sier Moen til avisa, som viser til at mangelen på store funn lenge har vært en bekymring hos bransjen og Oljedirektoratet.</p>
      <p>Petoro har fire leteforsøk i Norskehavet igjen i år. Den omstridte brønnen Toutatis på Trænarevet utenfor Helgelandskysten er en av disse.</p>
      <p>Mandag forrige uke ble det kjent at Klima- og miljødepartementet opprettholder Miljødirektoratets tillatelse etter forurensningsloven for letebrønnen.</p>
      <p>Natur og Ungdom, Bellona og Norges Kystfiskarlag vant dermed ikke fram med sin klage på et vedtak om å tillate prøveboring nær Trænarevet på Helgeland.</p>
    </article>
  </body>
</html>