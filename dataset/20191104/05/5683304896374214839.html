<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/04/uapa-on-kerala-students-government-steps-back.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T05:38:00+00:00"/>
    <meta property="og:title" content="വിദ്യാർഥികളുടെ മേൽ യുഎപിഎ; ആഭ്യന്തര വകുപ്പ് സമ്മർദത്തിൽ; തലയൂരാൻ നീക്കം"/>
    <meta property="og:description" content="മാവോയിസ്റ്റ് ബന്ധം ആരോപിച്ച് അറസ്റ്റ് ചെയ്ത 2 വിദ്യാർഥികളുടെ മേൽ നിയമവിരുദ്ധ പ്രവർത്തനം തടയൽ നിയമം (യുഎപിഎ) ചുമത്തിയതിന്റെ പേരിൽ അതിരൂക്ഷ.maoist kerala. maoists. alan. thaha. kerala maoists. palakkad maoist encounter. uapa. uapa arrest in kerala. uapa in kerala. pinarayi vijayan. cpm. യുഎപിഎ അറസ്റ്റ്. Malayala Manorama. Manorama online.Kerala News. Malayalam News. Manorama Online"/>
  </head>
  <body>
    <article>
      <h1>വിദ്യാർഥികളുടെ മേൽ യുഎപിഎ; ആഭ്യന്തര വകുപ്പ് സമ്മർദത്തിൽ; തലയൂരാൻ നീക്കം</h1>
      <address><time datetime="2019-11-04T05:38:00+00:00">04 Nov 2019, 05:38</time> by <a rel="author">മനോരമ ലേഖകൻ</a></address>
      <p>കോഴിക്കോട്∙ മാവോയിസ്റ്റ് ബന്ധം ആരോപിച്ച് അറസ്റ്റ് ചെയ്ത 2 വിദ്യാർഥികളുടെ മേൽ നിയമവിരുദ്ധ പ്രവർത്തനം തടയൽ നിയമം (യുഎപിഎ) ചുമത്തിയതിന്റെ പേരിൽ അതിരൂക്ഷ വിമർശനമുണ്ടായതോടെ തടിയൂരാൻ സർക്കാർ ശ്രമം.  കോടതി ഇന്നു പരിഗണിക്കുന്ന എഫ്ഐആറിലും കസ്റ്റഡി അപേക്ഷയിലും യുഎപിഎ വകുപ്പുകൾ ചേർത്തിട്ടുണ്ടെങ്കിലും തുടരന്വേഷണത്തിന്റെ ഘട്ടത്തിൽ ഇവ ഒഴിവാക്കാനുള്ള വഴിയാണു തേടുന്നത്. </p>
      <p>സംഭവം സർക്കാരിനും അ‍ഭ്യന്തര വകുപ്പു കൂടി ഭരിക്കുന്ന മുഖ്യമന്ത്രിക്കുമെതിരായ വൻ പ്രതിഷേധത്തിനു കാരണമായി.  സിപിഎമ്മിനകത്തും വിമർശനം ശക്തമാണ്. യുഎപിഎ നിലനിൽക്കുമോയെന്ന വിശദമായ അന്വേഷണത്തിനു എഡിജിപി ഷെയ്ഖ് ദർബേഷ് സാഹിബിനെ ചുമതലപ്പെടുത്തിയെന്നു ഡിജിപി ലോക്നാഥ് ബെഹ്റ ‘മനോരമ’യോടു പറഞ്ഞു. </p>
      <p>സിപിഎം പ്രവർത്തകരായ അലൻ ഷുഹൈബ് (19), താഹ ഫസൽ (24) എന്നിവരെയാണ് യുഎപിഎ പ്രകാരം വെള്ളിയാഴ്ച അറസ്റ്റ് ചെയ്തത്. പൊലീസിനു കേസെടുക്കാമെങ്കിലും കുറ്റപത്രത്തിൽ യുഎപിഎ വകുപ്പുകൾ ചേർക്കാൻ യുഎപിഎ സമിതിയുടെ ശുപാർശ കൂടി പരിഗണിച്ച് സർക്കാരാണു തീരുമാനമെടുക്കേണ്ടത്. ലഘുലേഖ പിടിച്ചെടുത്തതു കൊണ്ടു മാത്രം ഒരാൾക്കെതിരെ യുഎപിഎ ചുമത്താനാകില്ലെന്നു ഇത്തരം കേസുകളിൽ വിചാരണ അപേക്ഷ പരിഗണിക്കുന്ന സമിതിയുടെ അധ്യക്ഷൻ ജസ്റ്റിസ് പി.എസ്. ഗോപിനാഥൻ പറയുന്നു. </p>
      <p>യുഎപിഎ പ്രകാരം ചുമത്തിയ വകുപ്പുകൾ പുനഃപരിശോധിക്കുമെന്ന് മുഖ്യമന്ത്രി പിണറായി വിജയനും വ്യക്തമാക്കി.  എൽഡിഎഫ് അധികാരത്തിൽ വന്നശേഷം പൊലീസ് യുഎപിഎ ചുമത്താൻ ശ്രമിച്ചപ്പോഴെല്ലാം സർക്കാർ അനുമതി നിഷേധിക്കുകയായിരുന്നെന്നു സിപിഎം സംസ്ഥാന സെക്രട്ടറി കോടിയേരി ബാലകൃഷ്ണനും ചൂണ്ടിക്കാട്ടി. </p>
      <p>
        <b>പൊലീസ് നിലപാട്: അവർ ‘അർബൻ നക്സൽ’</b>
      </p>
      <p>അലനും താഹയും ‘അർബൻ നക്സൽ’ സ്വഭാവമുള്ളവരാണെന്നാണ് പൊലീസിന്റെ നിലപാട്. നഗരം കേന്ദ്രീകരിച്ചു വിവര ശേഖരണവും ആശയപ്രചാരണവും ലക്ഷ്യമിട്ടു പ്രവർത്തിക്കുന്ന വലിയ സംഘത്തിലെ അംഗങ്ങളെന്നാണു വിശദീകരണം. പൊലീസിനെ കണ്ടപ്പോൾ കടന്നുകളഞ്ഞെന്നു പറയുന്നയാളും കോഴിക്കോട് സ്വദേശിയാണ്.</p>
      <p>സംഘത്തിലെ ബാക്കിയുള്ളവരെ കണ്ടെത്താൻ ഇപ്പോഴത്തെ നടപടി തുടരേണ്ടതുണ്ടെന്നും പൊലീസ് പറയുന്നു. കോഴിക്കോട് നഗരത്തിൽ സുരക്ഷാ പരിശോധന ശക്തമാക്കി. ജെഎൻയുവിലേതുൾപ്പെടെ ഇടതുപക്ഷ പ്രവർത്തകരുടെ അറസ്റ്റിനു ന്യായീകരണമായി നേരത്തേ കേന്ദ്ര ആഭ്യന്തര മന്ത്രാലയം ‘അർബൻ നക്സൽ’ ആരോപണമുന്നയിച്ചതു വിവാദമായിരുന്നു.</p>
      <p>
        <b>പുനഃപരിശോധിക്കും: മുഖ്യമന്ത്രി</b>
      </p>
      <p>യുഎപിഎ എന്ന നിയമത്തോട് യോജിപ്പില്ലെന്നും പൊലീസ് നടപടി പുനഃപരിശോധിക്കുമെന്നും മുഖ്യമന്ത്രി പിണറായി വിജയൻ. രണ്ടു വിദ്യാർഥികൾക്ക് എതിരെ യുഎപിഎ ചുമത്തിയതിന് പൊലീസ് ചില ന്യായങ്ങൾ പറയുന്നുണ്ട്.</p>
      <p>യുഎപിഎ പൊലീസ് ചുമത്തിയാലുടനെ പ്രാബല്യത്തിലാകില്ല. അതിനു സർക്കാരിന്റെയും യുഎപിഎ സമിതിയുടെയും അനുമതി വേണം. സർക്കാർ പരിശോധിച്ചു ആവശ്യമായ നിലപാട് എടുക്കും – മുഖ്യമന്ത്രി പറഞ്ഞു.</p>
      <p>
        <b>യുഎപിഎ ചുമത്തരുത്: സിപിഎം</b>
      </p>
      <p>അറസ്റ്റ് ചെയ്യപ്പെട്ട വിദ്യാർഥികൾക്കെതിരെ യുഎപിഎ ചുമത്തരുതെന്ന നിലപാടാണുള്ളതെന്ന് സിപിഎം സംസ്ഥാന സെക്രട്ടേറിയറ്റ്. സംഭവം സർക്കാരിനെതിരെ തിരിച്ചുവിടുന്നത് രാഷ്ട്രീയ ലക്ഷ്യത്തോടെയാണ്.</p>
      <p>കേന്ദ്രസർക്കാർ യുഎപിഎ നിയമം പാസാക്കുമ്പോൾ അതിനെ നിശിതമായി എതിർത്ത പാർട്ടി സിപിഎമ്മായിരുന്നു. എൽഡിഎഫ്‌ ഭരണത്തിൽ ഒരു നിരപരാധിക്കും നേരെ യുഎപിഎ ചുമത്തുമെന്നു കരുതാനാവില്ല. ഇക്കാര്യത്തിലും അത്തരമൊരു സമീപനമാണ്‌ സർക്കാരിൽനിന്നു പ്രതീക്ഷിക്കുന്നത് –സെക്രട്ടേറിയറ്റ് പ്രസ്താവനയിൽ പറഞ്ഞു.</p>
    </article>
  </body>
</html>