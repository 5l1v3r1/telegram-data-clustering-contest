<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739897"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T05:01:00+00:00"/>
    <meta property="og:title" content="จัดบอลโลกท้าทาย! 'มาดามเดียร์'สะกิดระวังพังยับ"/>
    <meta property="og:description" content="'มาดามเดียร์' ตั้งข้อสังเกต ไทยร่วมชาติอาเซียนจัดบอลโลก ระวังซ้ำรอย 'บราซิล' ที่เจ๊งยับ ชี้ต้องสร้างสนามใหม่ ระบุเป็นความท้าทายอย่างยิ่ง ในการเตรียมตัว แต่ระบุถ้าทำสำเร็จ จะเป็นความสุขของชาวอาเซียน"/>
  </head>
  <body>
    <article>
      <h1>จัดบอลโลกท้าทาย! 'มาดามเดียร์'สะกิดระวังพังยับ</h1>
      <address>
        <time datetime="2019-11-04T05:01:00+00:00">04 Nov 2019, 05:01</time>
      </address>
      <figure>
        <img src="https://www.dailynews.co.th/admin/upload/20191104/news_jlhlniEBLx120729_533.jpg?v=201911041310"/>
      </figure>
      <p>
        <b>"มาดามเดียร์" ตั้งข้อสังเกต ไทยร่วมชาติอาเซียนจัดบอลโลก ระวังซ้ำรอย "บราซิล" ที่เจ๊งยับ ชี้ต้องสร้างสนามใหม่ ระบุเป็นความท้าทายอย่างยิ่ง ในการเตรียมตัว แต่ระบุถ้าทำสำเร็จ จะเป็นความสุขของชาวอาเซียน</b>
      </p>
      <p>ตามที่กลุ่มประเทศอาเซียน เสนอตัวเป็นเจ้าภาพฟุตบอลโลก ค.ศ.2034 "มาดามเดียร์" วทันยา วงษ์โอภาสี อดีตผู้จัดการทีมฟุตบอลชาติไทย ที่ปัจจุบันเป็น สส.บัญชีรายชื่อ พรรคพลังประชารัฐ โพสต์เฟซบุ๊ค แสดงความเห็นว่า เชื่อว่าแฟนบอลอีกหลายคนต้องดีใจเป็นพิเศษ เพราะฟุตบอลโลกนอกจากจะเป็นความฝันสูงสุดของวงการฟุตบอลทีมชาติ และกระตุ้นระบบหมุนเวียนเศรษฐกิจทั้งระยะสั้นและยาว แต่ได้ตั้งข้อสังเกต 2 ข้อคือ<br/><br/>1. จากตัวเลขมูลค่าทางเศรษฐกิจที่จะได้รับ เทียบกับมูลค่าการลงทุน เพราะหากดูเจ้าภาพ 3 ครั้งล่าสุด แอฟริกาใต้ บราซิล และรัสเซีย อยู่ในสภาวะที่ผลลัพธ์ไม่เป็นไปตามเป้าหมายสาเหตุหลายปัจจัย เช่น ทั้ง 3 ประเทศล้วนมีต้นทุนค่าก่อสร้างสนามแข่งขัน และพื้นฐานสาธารณูปโภคอื่นๆที่สูงมาก ต่างจากตอนเยอรมนีเป็นเจ้าภาพปี 2006 ที่ประสบความสำเร็จโกยรายได้เข้าประเทศเพราะมีความพร้อมอยู่แล้ว เมื่อเทียบกับบราซิลที่งบประมาณก่อสร้างบานปลาย มีปัญหาคอร์รัปชั่นมากมาย จนสร้างสนามเสร็จวินาทีสุดท้ายก่อนพิธีเปิด<br/><br/>2. ความเป็นเอกภาพของประเทศในอาเซียน ในการร่วมกันจัดงาน เช่นพิธีเปิด-ปิด ที่เป็นไฮไลท์สำคัญจะคัดเลือกประเทศที่มีความพร้อมที่สุดอย่างไร ปัจจุบันสนามที่มีที่นั่งอย่างน้อย 80,000 ที่นั่ง ตามข้อกำหนดของฟีฟ่า มีแค่ 2 ประเทศคือ อินโดนีเซีย และ มาเลเซีย เพราะสนามราชมังคลากีฬาสถานของไทยจุคนได้เพียงประมาณ 49,000 คนเท่านั้น ดังนั้นหากไทยต้องการคว้าพิธีเปิด หรือปิดก็ต้องมีการลงทุนสนามแข่งเพิ่มเติม<br/><br/>มาดามเดียร์ ระบุต่อไปว่า นับว่ายังมีความท้าทายอีกหลายจุดโดยเฉพาะในการเตรียมทีมชาติเพื่อให้ทัดเทียมกับนานาชาติได้ หากอาเซียนต้องการเป็นเจ้าภาพจริง การพัฒนาวงการกีฬาฟุตบอลก็คงต้องทุ่มเทความสำคัญนับเป็นวาระหลักของประเทศอีกหนึ่งวาระ ส่วนจะคุ้มค่ามากน้อยแค่ไหนก็คงอยู่ที่ความสามารถของรัฐบาลที่จะวางแผนควบคุมต้นทุนไม่ให้เกิดปัญหาดังเช่นในกรณีประเทศบราซิล แต่ที่สำคัญแน่ๆคือ การลงทุนครั้งนี้สิ่งหนึ่งที่ประเมินค่าไม่ได้คือ ความสุขและความภูมิใจของแฟนบอลอาเซียนทุกคน และอีกสิ่งสำคัญนั่นคือความสามัคคีของคนในชาติที่สามารถสร้างได้ด้วยกีฬา.</p>
      <figure>
        <img src="https://www.dailynews.co.th/admin/upload/20191104/news_joYZavusaA120729_533.jpg?v=201911041310?v=6322"/>
      </figure>
    </article>
  </body>
</html>