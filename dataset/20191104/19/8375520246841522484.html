<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/naftogaz-rozkriv-sut-pozovu-proti-gazpromu-637656.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T19:59:03+00:00"/>
    <meta property="og:title" content="«Нафтогаз» розкрив суть нового позову проти «Газпрому»"/>
    <meta property="og:description" content="«Газпром» знову хоче розглядати питання, яке розглядалося в суді чотири роки, зазначив Вітренко"/>
  </head>
  <body>
    <article>
      <h1>«Нафтогаз» розкрив суть нового позову проти «Газпрому»</h1>
      <address>
        <time datetime="2019-11-04T19:59:03+00:00">04 Nov 2019, 19:59</time>
      </address>
      <h4>«Газпром» знову хоче розглядати питання, яке розглядалося в суді чотири роки, зазначив Вітренко</h4>
      <p>НАК «Нафтогаз України» направив в Стокгольмський арбітраж <a href="https://glavcom.ua/economics/finances/naftogaz-sprjamuvav-novij-pozov-proti-gazpromu-u-stokgolmskij-arbitrazh-637253.html">заяву про захист та зустрічні позовні вимоги у відповідь на позов «Газпрому».</a></p>
      <p>Про це виконавчий директор Групи «Нафтогаз» Юрій Вітренко написав на своїй сторінці <a href="https://www.facebook.com/yuriy.vitrenko/posts/10156997107818458">у Facebook.</a></p>
      <p>Як зазначив Вітренко, «Газпром», по суті, хоче переглянути рішення попереднього Стокгольмського арбітражу за транзитним контрактом.</p>
      <p>«Російська сторона стверджує, що рішення Стокгольмського арбітражу у транзитній справі, прийняте 28 лютого 2018 року, порушило баланс у контрактних відносинах між Нафтогазом і Газпромом», - розповів Вітренко.</p>
      <p>За його словами, позиція «Нафтогазу» полягає в тому, що попередній арбітраж 4 роки розглядав це питання і детально розглянув всі аргументи сторін.</p>
      <p>«Стосовно зобов’язання «Газпрому» подавати для транзиту не менше 110 млрд куб на рік, Стокгольмський арбітраж визнав, що у контракті чорним по білому написане про таке зобов’язання, і трибунал не погодився з аргументами «Газпрому», що це положення контракту не має застосовуватися», - додав Вітренко.</p>
      <p>«Тому наша позиція в тому числі полягає у тому, що у відповідності з принципом res judicata, це питання взагалі не має повторно розглядатися в арбітражі. У нас в контракті написано, що рішення арбітражу є остаточними і обов’язковими для виконання. Ми не можемо безкінечно судитися по одних і тих же питаннях», - заявив виконавчий директор групи «Нафтогаз».</p>
      <p>Нагадаємо, наприкінці жовтня <a href="https://glavcom.ua/news/gotovi-do-konstruktivnoji-roboti-putin-zagovoriv-pro-znizhennya-cini-na-gaz-dlya-ukrajini-636561.html">Путін заговорив про зниження ціни на газ для України</a>. Натомість він закликав Україну обнулити судові претензії між «Газпромом» і «Нафтогазом України», пов'язані з врегулюванням проблеми боргу і підписанням контрактів на транзит і поставку газу.</p>
      <p>Як відомо, раніше глава російського «Газпрому» Олексій Міллер <a href="https://glavcom.ua/news/nuloviy-variant-gazprom-ozvuchiv-novi-nahabni-propoziciji-ukrajini--633546.html?fbclid=IwAR2iOD_DylXjojvmepD3pSv-V0XADyhZxDivJLg1A3hT3aocSGldNCbtb64">заявив, що компанія готова запропонувати Україні «нульовий варіант» щодо відкликання всіх судових позовів.</a></p>
      <p>28 жовтня в НАК «Нафтогаз України» прокоментували чергову тристоронню зустріч в Брюсселі по газу, заявивши, що<a href="https://glavcom.ua/news/stari-pisni-pro-golovne-u-naftogazi-prokomentuvali-tristoronnyu-zustrich-u-bryusseli--635949.html"> жодних офіційних пропозицій про врегулювання відкритих питань російська сторона досі не передавала, без чого неможливе вирішення проблем.</a></p>
    </article>
  </body>
</html>