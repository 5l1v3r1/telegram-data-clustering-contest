<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88676"/>
    <meta property="og:site_name" content="Denník politika"/>
    <meta property="article:published_time" content="2019-11-04T19:35:02+00:00"/>
    <meta property="og:title" content="Cehlárik sa v prvom tíme Bruins dlho neohral, z NHL putoval späť na farmu"/>
    <meta property="og:description" content="4.11.2019 (Webnoviny.sk) – Slovenský hokejový útočník Peter Cehlárik sa opäť sťahuje zo zámorskej NHL do rezervného tímu Bostonu Bruins v AHL. Vedenie „medveďov“ poslalo žilinského rodáka do Providence, kde odohral v aktuálnej sezóne väčšinu zápasov."/>
  </head>
  <body>
    <article>
      <h1>Cehlárik sa v prvom tíme Bruins dlho neohral, z NHL putoval späť na farmu</h1>
      <address><time datetime="2019-11-04T19:35:02+00:00">04 Nov 2019, 19:35</time> by <a rel="author">Webnoviny</a></address>
      <p>4.11.2019 (Webnoviny.sk) – Slovenský hokejový útočník Peter Cehlárik sa opäť sťahuje zo zámorskej NHL do rezervného tímu Bostonu Bruins v AHL. Vedenie „<i>medveďov</i>“ poslalo žilinského rodáka do Providence, kde odohral v aktuálnej sezóne väčšinu zápasov.</p>
      <p>Namiesto 24-ročného krídelníka povolal generálny manažér klubu Don Sweeney do prvého mužstva kanadského útočníka Camerona Hughesa. Informáciu priniesol oficiálny tímový web.</p>
      <p>Cehlárik dostal šancu v zostave Bostonu v sobotňajšom zápase proti Ottawe Senators, v ktorom v rámci 17 striedaní odohral necelých desať minút bez bodového zisku.</p>
      <p>V aktuálnej sezóne NHL si pripísal ešte jeden štart, keď 27. októbra nastúpil proti New Yorku Rangers a počas dvanástich minút na ľadovej ploche zaknihoval dva mínusové body. V doterajšej kariére v profilige absolvoval 39 stretnutí s bilanciou 5+5.</p>
      <p>Navzdory minimálnemu priestoru v prvom tíme Bostonu sa Cehlárikovi darí v úvode ročníka. Za Providence Bruins odohral v AHL sedem zápasov, v ktorých šesťkrát skóroval a pripísal si štyri asistencie.</p>
      <p>Viac k témam: <a href="https://www.webnoviny.sk/tag/ahl/"><u>AHL</u></a>, <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/cehlarik-opat-v-rezervnom-time-bostonu-bruins-v-ahl-namiesto-neho-do-nhl-povolali-kanadana/"><u>Cehlárik sa v prvom tíme Bruins dlho neohral, z NHL putoval späť na farmu</u></a> © SITA Všetky práva vyhradené.</p>
    </article>
  </body>
</html>