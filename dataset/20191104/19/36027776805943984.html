<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/04/ozgidromet-hafta-davomida-ilk-kuzgi-ayoz-kuzatilishini-malum-qildi/"/>
    <meta property="og:site_name" content="Daryo"/>
    <meta property="article:published_time" content="2019-11-04T19:19:00+00:00"/>
    <meta property="og:title" content="“O‘zgidromet” hafta davomida ilk kuzgi ayoz kuzatilishini ma’lum qildi"/>
    <meta property="og:description" content="“O‘zgidromet” haftalik ob-havo ma’lumotini e’lon qildi"/>
  </head>
  <body>
    <article>
      <h1>“O‘zgidromet” hafta davomida ilk kuzgi ayoz kuzatilishini ma’lum qildi</h1>
      <address>
        <time datetime="2019-11-04T19:19:00+00:00">04 Nov 2019, 19:19</time>
      </address>
      <p>Respublikaning katta qismida 3-noyabr, yakshanba kuni ko‘proq oktabr oyi uchun xos bo‘lgan iliq va ochiq ob-havo kuzatildi. Harorat kunduzi 22—25 daraja iliq bo‘ldi, bu shu kunning me’yoriy ko‘rsatkichlaridan 3—5 darajaga yuqori.</p>
      <figure>
        <img src="https://s.daryo.uz/wp-content/uploads/2019/11/Ob-havo-2.jpg"/>
        <figcaption>Foto: “Daryo”</figcaption>
      </figure>
      <p>“O‘zgidromet”ning <a href="https://www.meteo.uz/#/uz/news/2019-11-04-haftalik-ob-havo-sharhi">yozishicha</a>, O‘zbekistonning shimoliga Ural hududidan salqin havo oqimi kirib kelishni boshladi. Xorazm viloyati, Qoraqalpog‘istonda yog‘ingarchilik, Ustyurtda esa birinchi qor yog‘di. Ushbu joylarda harorat 10—15 daraja, Ustyurtda ayrim joylarda 0 darajagacha pasaydi.</p>
      <p>Kechasi sovuq oqim respublikaning barcha hududlariga tarqaldi, mamlakat bo‘ylab yomg‘ir yog‘ib, ayrim joylarda jalaga aylanib harorat keskin pasaya boshladi. Bugun yog‘ingarchilik to‘xtaydi, harorat 8—10 darajani, shimolda 3—8 darajani tashkil qiladi.</p>
      <p>5-noyabrdan 9-noyabrgacha O‘zbekistonda sovuq antisiklon hukmronlik qiladi, ob-havo kam bulutli bo‘lib yog‘ingarchilik bo‘lmaydi, faqat kechasi va 5-noyabr kuni tongda Surxondaryo viloyati va Farg‘ona viloyatida yomg‘ir yog‘ish ehtimoli saqlanib turadi. Kechasi harorat 0—5 daraja iliq atrofida bo‘ladi, 5—7-noyabrda ilk kuzgi ayoz kuzatiladi, kunduzgi harorat 5—7-noyabrda 8—13 daraja, 8—9-noyabrda 10—15 daraja iliq bo‘ladi.</p>
    </article>
  </body>
</html>