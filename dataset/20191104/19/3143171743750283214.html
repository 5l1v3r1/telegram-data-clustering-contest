<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/s-teresa-iv-novembre-giornata-di-testimonianza-solenne-cerimonia-con-autorita-e-studenti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-04T19:09:34+00:00"/>
    <meta property="og:title" content="S. Teresa. IV novembre, giornata di testimonianza. Solenne cerimonia con autorità e studenti"/>
    <meta property="og:description" content="Solenne funzione al Santuario di Bucalo e corteo sino a Piazza Marinai d'Italia per celebrare le Forza armate. Ricordati i caduti in guerra"/>
  </head>
  <body>
    <article>
      <h1>S. Teresa. IV novembre, giornata di testimonianza. Solenne cerimonia con autorità e studenti</h1>
      <address><time datetime="2019-11-04T19:09:34+00:00">04 Nov 2019, 19:09</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>Solenne funzione al Santuario di Bucalo e corteo sino a Piazza Marinai d'Italia per celebrare le Forza armate. Ricordati i caduti in guerra</i>
      </p>
      <figure>
        <img src="https://www.tempostretto.it/wp-content/uploads/2019/11/foto.jpg"/>
      </figure>
      <p>S. TERESA DI RIVA – Una solenne funzione religiosa al Santuario della Madonna del Carmelo ed un corteo sulla centrale via Regina Margherita e sul lungomare, snodatosi sino a Piazza Marinai d’Italia. Anche S. Teresa di Riva ha celebrato la Festa dell’Unità d’Italia e delle Forze Armate. Lo ha fatto con i bambini delle quinte classi della Direzione didattica e una rappresentanza dell’Istituto comprensivo.</p>
      <p>In piazza sono stati scanditi i nomi dei santateresini Caduti in guerra. I piccoli studenti hanno risposto “presente” per ognuno di loro. Un momento toccante, culminato con la lettura di lettere e poesie che gli scolari hanno scritto ad un commilitone impegnato a combattere. In tutti i lavori è emersa la voglia di pace, con un forte no a qualsiasi forma di conflitto.</p>
      <p>Alla cerimonia hanno partecipato il capitano della Compagnia dei carabinieri di Taormina, Arcangelo Maiello; il comandante della stazione di S. Teresa, luogotenente Maurizio La Monica e il sindaco e deputato regionale Danilo Lo Giudice. Ed ancora la dirigente scolastica Maria Grazia D’Amico, la vicaria Chiara Cocuccio, gli insegnanti, gli assessori Annalisa Miano e Domenico Trimarchi, la presidente del Consiglio comunale Domenica Sturiale e l’Associazione nazionale carabinieri in congedo.</p>
      <figure>
        <img src="https://www.tempostretto.it/wp-content/uploads/2019/11/IV-Novembre-1.jpg"/>
      </figure>
      <p>I ragazzi sono rimasti molto colpiti dalla presenza del reduce Giovanni Settimo, preziosa testimonianza per le giovani generazioni, affinché non si… dimentichi.</p>
      <p>La funzione religiosa è stata concelebrata da padre Marcellino e dal parroco del santuario, don Ettore Sentimentale.</p>
      <p>“Abbiamo ricordato i nostri caduti in guerra – ha detto il sindaco Lo Giudice – abbiamo anche testimoniato l’importante ruolo che le forze armate svolgono quotidianamente per la salvaguardia dei cittadini. Lo abbiamo fatto con i ragazzi delle scuole, condividendo con loro pensieri e storie di vita a testimonianza dell’importanza di questa giornata.</p>
      <p>Ringrazio quanti hanno condiviso con noi questa giornata molto importante”.</p>
    </article>
  </body>
</html>