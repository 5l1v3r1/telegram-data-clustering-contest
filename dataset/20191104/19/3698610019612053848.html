<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zmicnennya-kursu-galmuye-inflyaciyu-nbu-328462_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T19:39:00+00:00"/>
    <meta property="og:title" content="Зміцнення курсу гальмує інфляцію — НБУ"/>
    <meta property="og:description" content="Інфляційні очікування в жовтні покращилися."/>
  </head>
  <body>
    <article>
      <h1>Зміцнення курсу гальмує інфляцію — НБУ</h1>
      <h2>Інфляційні очікування в жовтні покращилися.</h2>
      <address>
        <time datetime="2019-11-04T19:39:00+00:00">04 Nov 2019, 19:39</time>
      </address>
      <p>Зміцнення гривні сприяло <b><a href="https://dt.ua/ECONOMICS/chleni-komitetu-monetarnoyi-politiki-nbu-pidtrimali-znizhennya-oblikovoyi-stavki-328409_.html">уповільненню зростання цін</a></b>. Про це інформує в понеділок, 4 листопада, прес-служба НБУ.</p>
      <p>Як наголошується, сприятлива ситуація на валютному ринку і зниження темпів зростання цін зумовили поліпшення інфляційних очікувань бізнесу, населення, банків і аналітиків, створивши підстави для подальшого пом'якшення монетарної політики.</p>
      <p>"Зниження фундаментального інфляційного тиску і поліпшення інфляційних очікувань створюють очевидну макроекономічну підставу для пом'якшення монетарної політики", - повідомили в НБУ.</p>
      <p>Згідно з оновленим макроекономічним прогнозом, зростання ВВП очікується 3,5-4% в наступному році. Серед ймовірних ризиків в НБУ називають відстрочку нової програми співпраці з МВФ і посилення загроз для макрофінансової стабільності, насамперед у результаті рішень українських судів.</p>
      <p>"Реалізація цих ризиків, а також інших негативних подій може викликати погіршення курсових та інфляційних очікувань і, як наслідок, перешкодити зниженню інфляції до мети. За таких умов НБУ буде змушений проводити більш жорстку монетарну політику, ніж передбачено базовим сценарієм, в який закладено поступове зниження облікової ставки до 8% на кінець 2021 року", - повідомили в НБУ.</p>
      <p>Нагадаємо, що НБУ вирішив з 25 жовтня знизити облікову ставку до 15,5% річних з 16,5% річних, на якому вона перебувала з 6 вересня цього року. До цього, в липні, регулятор <b><a href="https://dt.ua/ECONOMICS/nacbank-ukrayini-zniziv-oblikovu-stavku-do-17-317841_.html">знизив облікову ставку</a></b> до 17%.</p>
      <p>Детальніше про монетарну політику і зниження облікової ставки читайте в статті Богдана Данилишина <b><a href="https://dt.ua/macrolevel/monetarna-politika-vs-ekonomichne-zrostannya-zmagannya-zatyagnulosya-318733_.htmll">"Монетарна політика VS економічне зростання: змагання затягнулося"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>