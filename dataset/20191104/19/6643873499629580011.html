<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/GGX5vq/boeing-testet-romkapsel"/>
    <meta property="og:site_name" content="Bergens Tidende"/>
    <meta property="article:published_time" content="2019-11-04T19:23:57+00:00"/>
    <meta property="og:title" content="Boeing testet romkapsel"/>
    <meta property="og:description" content="Fartøyet er et skritt nærmere en bemannet prøvetur."/>
  </head>
  <body>
    <article>
      <h1>Boeing testet romkapsel</h1>
      <h2>Boeing har testet redningssystemet på sin nye romkapsel Starliner. Testen gikk etter planen, og fartøyet er et skritt nærmere en bemannet prøvetur.</h2>
      <address><time datetime="2019-11-04T19:23:57+00:00">04 Nov 2019, 19:23</time> by <a rel="author">NTB</a></address>
      <p>Starliner kan frakte de første astronautene til Den internasjonale romstasjonen (ISS) allerede tidlig til neste år.</p>
      <p>Den ubemannede testen fant sted på rakettskytefeltet White Sands i den amerikanske delstaten New Mexico mandag. Redningssystemet gjør det mulig for romkapselen å fly vekk fra bæreraketten for egen maskin hvis noe skulle gå galt.</p>
      <p>Fartøyet var under testen ikke koblet til en rakett, men sto på en egen utskytingsrampe. Fire rakettmotorer sørget for å skyte den til værs, før fallskjermer ble utløst etter 20 sekunder og Starliner-kapselen dalte langsomt ned igjen. Store luftputer ble utløst under kapselen for å gjøre landingen mykere.</p>
      <p>– Testteamet og romfartøyet gjorde jobben perfekt, sier Starline-programmets leder John Mulholland.</p>
      <figure>
        <img src="https://images.sacdn.no/v2/images/5ac87d7e-ac57-429a-850c-b35ab603694d?fit=crop&amp;h=1063&amp;w=1900&amp;s=fdde340fda099b438c90435585ab454e454f8ba2"/>
        <figcaption>HENGER: Boeings nye romkapsel Starliner henger i fallskjermer etter mandagens test av fartøyets redningssystem.<cite>AP / NTB scanpix</cite></figcaption>
      </figure>
      <p>Boeing og SpaceX er blitt valgt ut av NASA til å bygge romfartøy som skal erstatte de pensjonerte romfergene. Hovedjobben for de nye farkostene blir å frakte personell til og fra romstasjonen.</p>
      <p>Siden den siste romfergeturen i 2011 er det bare russiske Sojus-kapsler som har vært i trafikk til og fra ISS.</p>
      <p>SpaceX gjennomførte en ubemannet ferd til stasjonen med sin Crew Dragon-kapsel i mars, og Boeing skal etter planen gjøre det samme med Starliner den 17. desember.</p>
      <figure>
        <img src="https://images.sacdn.no/v2/images/d4918080-7aad-4da8-a0bb-95dbaf00f139?fit=crop&amp;h=1055&amp;w=1900&amp;s=f6fc54edd4d5d4c4d5aa78810169ef7ef21628a3"/>
        <figcaption>VELLYKKET: Boeings nye romkapsel Starliner på bakken etter en vellykket test av redningssystemet om bord.<cite>AP / NTB scanpix</cite></figcaption>
      </figure>
      <related>
        <h4>Les også</h4>
        <a href="https://www.bt.no/btmagasinet/i/50oXvE/sporene-fra-maanelandingen-er-der-fortsatt"/>
        <a href="https://www.bt.no/utenriks/i/K3b0RM/enorm-mystisk-masse-funnet-under-maanens-overflate"/>
        <a href="https://www.bt.no/utenriks/i/awqGE2/internasjonal-ferd-mot-iss-paa-50-aarsdagen-for-maanelandingen"/>
        <a href="https://www.bt.no/innenriks/i/QoKPVR/forsvarssjefen-vil-ha-flere-soldater-nye-helikoptre-nasjonalt-missil"/>
      </related>
      <ol>
        <li>
          <a href="https://www.bt.no/tag/Romfart">Romfart</a>
        </li>
        <li>
          <a href="https://www.bt.no/tag/Boeing">Boeing</a>
        </li>
        <li>
          <a href="https://www.bt.no/tag/SpaceX">SpaceX</a>
        </li>
        <li>
          <a href="https://www.bt.no/tag/ISS">ISS</a>
        </li>
        <li>
          <a href="https://www.bt.no/tag/NASA">NASA</a>
        </li>
      </ol>
    </article>
  </body>
</html>