<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/dit-is-adobes-gratis-photoshop-camera-app-voor-ios-en-android-33020"/>
    <meta property="og:site_name" content="Apparata"/>
    <meta property="article:published_time" content="2019-11-04T19:32:00+00:00"/>
    <meta property="og:title" content="Dit is Adobe’s gratis Photoshop Camera-app voor iOS en Android"/>
    <meta property="og:description" content="Iedereen briljante fotograaf met Adobe's gratis camera-app."/>
  </head>
  <body>
    <article>
      <h1>Dit is Adobe’s gratis Photoshop Camera-app voor iOS en Android</h1>
      <h2>Iedereen briljante fotograaf met Adobe's gratis camera-app.</h2>
      <address><time datetime="2019-11-04T19:32:00+00:00">04 Nov 2019, 19:32</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Fotografen opgelet, want binnenkort hoef je niet meer <a href="https://www.apparata.nl/nieuws/niemand-zit-op-de-sony-xperia-1-professional-te-wachten-32894">te klooien met je camera</a>, USB-kabels, dure programma’s en lastige montage-processen. Software-maker Adobe komt namelijk met een speciale camera-app aangedreven door A.I. Op deze manier wordt een perfecte foto schieten kinderspel.</p>
      <p>De camera-app werkt hand in hand met kunstmatige intelligentie en dat maakt het gebruik waarschijnlijk ontzettend gemakkelijk. Je richt je smartphone op een aanblik die je mooi vindt en schiet de foto. Vervolgens is het aan de A.I. om precies te achterhalen wat je nou op camera hebt gezet en dan start de ‘magie’.</p>
      <p>De app stelt namelijk vervolgens exact voor welke filter van toepassing zou zijn op de gemaakte foto. Uiteraard staat of valt de app dan bij hoe goed de kunstmatige intelligentie een kiekje kan analyseren. Gelukkig kun je ook live een filter over de camera gooien zodat je direct kun zien wat het eindresultaat zou zijn.</p>
      <p>Mocht je ‘computers’ toch niet geheel vertrouwen, dan krijgen semi-pro’s ook alle tools die ze nodig hebben om een foto te bewerken. Uiteraard zijn het niet de diepe menu’s en mogelijkheden die je bij het reguliere Photoshop krijgt, maar dingen als contrast, belichting en dynamic range zijn volledig aanpasbaar.</p>
      <p>Als je de app graag zou willen gebruiken, dan kun je je <a href="https://www.adobe.com/nl/products/photoshop-camera.html">hier aanmelden</a> voor een preview-versie van de app. De volledige applicatie zal in 2020 gratis voor iedereen met een iOS- of Android-smartphone uitkomen. Wanneer precies is nog niet bekend.</p>
      <p>Lees ook: <a href="https://www.apparata.nl/nieuws/heeft-jouw-online-date-zijn-haar-foto-bijgewerkt-video-31460">Heeft jouw online date zijn/haar foto bijgewerkt?</a></p>
      <p>Foto @Adobe</p>
    </article>
  </body>
</html>