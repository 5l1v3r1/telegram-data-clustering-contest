<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/muzica-romantica-si-recital-cameral-la-filarmonica-oradea-152546.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T19:21:00+00:00"/>
    <meta property="og:title" content="Muzică romantică şi recital cameral la Filarmonica Oradea"/>
    <meta property="og:description" content="Note romantice ale compozitorilor Rahmaninov şi Dvorak vor putea fi audiate de iubitorii muzicii clasice, joi, la Filarmonica din Oradea, invitaţi fiind dirijorul Theo Wolters şi pianistul Csiky Boldizsar. Seara de marţi, tot la Filarmonică, este rezervată unui recital cameral în interpretarea trio-ului format din Daniel Demian, Sonia Vulturar şi Bogdan Bohuş."/>
  </head>
  <body>
    <article>
      <h1>Muzică romantică şi recital cameral la Filarmonica Oradea</h1>
      <address><time datetime="2019-11-04T19:21:00+00:00">04 Nov 2019, 19:21</time> by <a rel="author" href="https://www.ebihoreanul.ro/contact/Ioana%20Car%C5%A3i%C5%9F#redactia_form" target="_blank">Ioana Carţiş</a></address>
      <slideshow>
        <figure>
          <img src="https://www.ebihoreanul.ro/modules/news/files/theowolters_(1).jpg"/>
          <figcaption>Foto: conservatoriumvanamsterdam.nl</figcaption>
        </figure>
        <figure>
          <img src="https://www.ebihoreanul.ro/modules/news/files/72436166_10157265816141140_4175656282792919040_n.jpg"/>
          <figcaption>Foto: Facebook/Bogdan Bohuş</figcaption>
        </figure>
      </slideshow>
      <p>
        <b>Filarmonica de Stat aduce bucurie melomanilor, oferind, pe lângă obişnuitul concert de joi, un recital cameral în interpretarea trio-ului Daniel Demian, la violoncel, Sonia Vulturar, vioară, şi Bogdan Bohuş, pian.</b>
      </p>
      <p>Trio-ul a avut diverse apariţii scenice, participări la festivaluri şi a câştigat Premiului I la Festivalul Mozart, de la Cluj-Napoca, în 2016. În 2019, cei trei artişti susţin un turneu care include şi Filarmonica de Stat Oradea. Din programul de marţi, de la ora 19, fac parte lucrări de W.A. Mozart, D. Shostakovich şi F. Mendelssohn-Bartholdy.</p>
      <p>Tot la Filarmonică, seara de joi, de la ora 19, va începe cu Concertul nr. 2 pentru pian şi orchestră în do minor, op. 18, o creaţie culminantă a lui Serghei Rahmaninov, unul dintre cei mai proeminenţi reprezentanţi ai tradiţiei şcolii romantice ruse.</p>
      <p>În cea de-a doua parte a concertului, melomanii vor putea audia Simfonia a IX-a "Din lumea nouă", poate cea mai cunoscută dintre lucrările lui Dvořak, compusă după călătoria în America, unde a fost preocupat de folclor, precum şi de sentimentele trezite de lumea nouă.</p>
      <p>Dirijorul invitat al concertului este Theo Wolters, născut într-o familie de muzicieni. Lucrează cu numeroase orchestre de renume din întreaga lume, iar din 2010 este prim dirijor al Orchestrei Filarmonice din Sibiu.</p>
      <p>Solistul invitat, Csíky Boldizsár, a susţinut peste 800 de recitaluri şi concerte în ţară şi peste hotare şi a realizat mai multe înregistrări radio şi TV. În prezent este conferenţiar universitar dr. la Academia de Muzică "Gheorghe Dima" din Cluj-Napoca.</p>
      <p>Biletele şi abonamentele se pot cumpăra la sediul Filarmonicii, din strada Moscovei nr. 5, de luni până vineri între orele 11 - 16, precum şi cu o oră înainte de concert.</p>
    </article>
  </body>
</html>