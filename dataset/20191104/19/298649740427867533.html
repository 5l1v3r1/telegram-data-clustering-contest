<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/04/patuanelli-allarcelormittal-lo-scudo-penale-%c3%a8-un-alibi-top10_20191104_201354/"/>
    <meta property="og:site_name" content="Askanews"/>
    <meta property="article:published_time" content="2019-11-04T19:13:54+00:00"/>
    <meta property="og:title" content="Patuanelli all’ArcelorMittal: lo scudo penale è un alibi"/>
    <meta property="og:description" content="Roma, 4 nov. (askanews) – Lo scudo penale, alla base della decisione di ArcelorMittal, “a nostro avviso è un alibi perché non ha niente a che fare con il processo produttivo in atto. Non c’è nessun motivo per cui si metta al centro la tutela legale”. Lo ha affermato il ministro dello Sviluppo economico, Stefano […]"/>
  </head>
  <body>
    <article>
      <h1>Patuanelli all’ArcelorMittal: lo scudo penale è un alibi</h1>
      <h2>"Nulla a che fare con il processo produttivo"</h2>
      <address>
        <time datetime="2019-11-04T19:13:54+00:00">04 Nov 2019, 19:13</time>
      </address>
      <figure>
        <img src="http://www.askanews.it/wp-content/uploads/2019/11/20191104_201347_B5A9C6F3.jpg"/>
      </figure>
      <p>Roma, 4 nov. (askanews) – Lo scudo penale, alla base della decisione di ArcelorMittal, “a nostro avviso è un alibi perché non ha niente a che fare con il processo produttivo in atto. Non c’è nessun motivo per cui si metta al centro la tutela legale”.</p>
      <p>Lo ha affermato il ministro dello Sviluppo economico, Stefano Patuanelli, al termine dell’incontro a Palazzo Chigi. Patuanelli ha poi sottolineato che “c’è un contratto sottoscritto, un piano industriale, un accordo sindacale, c’è un piano ambientale sottoscritto più di un anno fa. Chiediamo il rispetto di atti sottoscritti 14-15 mesi fa. Questo è il motivo per cui non consentiremo la chiusura dello stabilimento”.</p>
      <p>Il responsabile del Mise ha inoltre ricordato che “domani incontriamo Mittal, ribadisco che la questione dello scudo legale è una foglia di fico per cercare di nascondere il reale problema. Ci sono 1.300 persone in cassa integrazione e questo dimostra che il Governo se n’è sempre occupato. Il Governo si farà carico come sempre di questi problemi. Bisogna però capire la prospettiva qual è, che deve essere il rispetto del piano industriale. Siamo pronti a metterci intorno a un tavolo domani con Mittal”. (Foto di repertorio).</p>
      <p>Int2</p>
    </article>
  </body>
</html>