<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545001.html/%DB%8C%D8%A7%D8%B1%D8%A7%D9%86%D9%87-%D9%87%D8%A7%DB%8C-%D9%86%D9%82%D8%AF%DB%8C-%D8%A8%D8%A7-%D8%A7%D8%AD%D8%AA%DB%8C%D8%A7%D8%B7-%D8%AD%D8%B0%D9%81-%D9%85%DB%8C-%D8%B4%D9%88%D8%AF--%D9%82%D8%B7%D8%B9-%DB%8C%D8%A7%D8%B1%D8%A7%D9%86%D9%87-----%D9%87%D8%B2%D8%A7%D8%B1-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T19:45:00+00:00"/>
    <meta property="og:title" content="یارانه‌های نقدی با احتیاط حذف می‌شود/ قطع یارانه ۲۵۰ هزار خانوار"/>
    <meta property="og:description" content="وزیر تعاون، کار و رفاه اجتماعی با بیان اینکه طی ماه‌های شهریور و مهر، یارانه نقدی ۲۵۰ هزار خانوار از مجموع خانوارهای پردرآمد کشور قطع شده است، گفت: یارانه‌های نقدی با احتیاط کامل حذف می شود."/>
  </head>
  <body>
    <article>
      <h1>یارانه‌های نقدی با احتیاط حذف می‌شود/ قطع یارانه ۲۵۰ هزار خانوار</h1>
      <h2>وزیر رفاه:</h2>
      <address>
        <time datetime="2019-11-04T19:45:00+00:00">04 Nov 2019, 19:45</time>
      </address>
      <p>وزیر تعاون، کار و رفاه اجتماعی با بیان اینکه طی ماه‌های شهریور و مهر، یارانه نقدی ۲۵۰ هزار خانوار از مجموع خانوارهای پردرآمد کشور قطع شده است، گفت: یارانه‌های نقدی با احتیاط کامل حذف می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد شریعتمداری در حاشیه نشست امروز کمیسیون برنامه و بودجه مجلس در جمع خبرنگاران، درباره آخرین اقدامات وزارتخانه برای اجرای قانون هدفمندی و حذف یارانه دهک های پردرآمد، اظهار داشت: از آنجایی که به دلیل فشار نظام سلطه، شرایط زندگی طبقه متوسط و پایین جامعه مطلوب نیست حذف یارانه پردرآمدها با احتیاط کامل انجام می‌شود به همین دلیل صدک‌هایی از دهک نخست درآمدی مشمول اجرای این قانون شدند و به تدریج و ماهانه با بررسی دقیق تر و ضریب خطای کم بر تعداد آن افزوده می‌شود.</p>
      <p>وی گفت: بیش از ۲۵۰ هزار خانوار از مجموع خانوارهای دهک نخست درآمدی کشور در جریان حذف یارانه قرار گرفتند که پس از حذف، حدود ۲۰ هزار شکایت به مراکز پیشخوان و سایت موردنظر واصل شد. این شکایت ها بررسی خواهد شد و در صورتی که پس از بررسی درستی ادعا ثابت شود، یارانه مجدد برای فرد واریز خواهد شد.</p>
      <p>وزیر تعاون، کار و رفاه اجتماعی در بخش دیگری از اظهاراتش با اشاره به اجرای برنامه اشتغال روستایی از سال ۹۶، گفت: طرح اشتغال پایدار روستایی در شرایط فعلی، کمک شایانی به ایجاد اشتغال در مناطق روستایی و بخش‌های کمتر از ۱۰ هزار نفر کرده است که در این طرح با کسب مجوز از مقام معظم رهبری و با استفاده از ۱.۵ میلیارد دلار از منابع صندوق توسعه ملی و تبدیل آن به ریال و ارائه آن به صندوق توسعه ملی، امکان تامین تسهیلات ارزان قیمت برای ایجاد اشتغال کارآفرینان فراهم شد.</p>
      <p>شریعتمداری اظهار کرد: در اجرای طرح اشتغال پایدار روستایی محدودیت هایی وجود داشت که با همکاری فراکسیون اشتغال مجلس و حمایت رئیس مجلس شورای اسلامی اقدامات لازم برای رفع آنها انجام گرفت.</p>
      <p>وزیر تعاون، کار و رفاه اجتماعی با بیان اینکه با طرح اشتغال پایدار روستایی، سهم اشتغال روستایی در اشتغال کشور از ۳ درصد به ۲۳ درصد ارتقا یافت، اضافه کرد: با کمک نمایندگان و در جلسه امروز کمیسیون برنامه، بودجه و محاسبات مجلس طرح مذکور اصلاح شد امیدواریم با تصویب آن در مجلس اختیارات دولت برای ایجاد اشتغال در روستاها افزایش می‌یابد.</p>
      <p>انتهای پیام/</p>
    </article>
  </body>
</html>