<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/world/arthrografos-katethese-minysi-kata-tou-tramp/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T19:33:25+00:00"/>
    <meta property="og:title" content="Αρθρογράφος κατέθεσε μήνυση κατά του Τραμπ"/>
    <meta property="og:description" content="Ο Λευκός Οίκος δεν έχει ανταποκριθεί στο αίτημα να σχολιάσει"/>
  </head>
  <body>
    <article>
      <h1>Αρθρογράφος κατέθεσε μήνυση κατά του Τραμπ</h1>
      <h2>Ο Λευκός Οίκος δεν έχει ανταποκριθεί στο αίτημα να σχολιάσει</h2>
      <address><time datetime="2019-11-04T19:33:25+00:00">04 Nov 2019, 19:33</time> by <a rel="author">ΤοΒΗΜΑ Team</a></address>
      <p>Μια γυναίκα, που κατηγορεί τον Ντόναλντ Τραμπ ότι τη βίασε πριν από 23 χρόνια μέσα σε ένα πολυκατάστημα στη Νέα Υόρκη, μήνυσε τον Αμερικανό πρόεδρο σήμερα για τις δηλώσεις που έκανε τον Ιούνιο, όπου αρνήθηκε ότι η επίθεση διεπράχθη, ενώ επέκρινε την καταγγέλλουσα που υποστήριξε κάτι τέτοιο.</p>
      <p>Η Ε.Τζιν Κάρολ, μια αρθρογράφος το γυναικείου περιοδικού Elle, αναφέρει στην αγωγή που κατατέθηκε σε δικαστήριο του Μανχάταν ότι ο Τραμπ είπε ψέματα σχετικά με την επίθεση και «κηλίδωσε την ακεραιότητά της, την τιμιότητά της και την αξιοπρέπειά της» επινοώντας ένα «πλήθος σχετικών ψεμάτων» για να εξηγήσει ότι εκείνη θα σκαρφιζόταν το περιστατικό.</p>
      <p>
        <a href="https://www.in.gr/2019/11/04/greece/peirateia-se-tanker-ksespa-o-pateras-tou-ellina-naytikou-pou-apixthi/">Διαβάστε ακόμη : Πειρατεία σε τάνκερ - Ξεσπά ο πατέρας του έλληνα ναυτικού που απήχθη</a>
      </p>
      <p>Ο Λευκός Οίκος δεν έχει ανταποκριθεί στο αίτημα να σχολιάσει. Η εκπρόσωπος Τύπου του Λευκού Οίκου Στέφανι Γκρίσαμ είπε στη Washington Post ότι η «μήνυση είναι ασήμαντη και η ιστορία απάτη, όπως ακριβώς η συγγραφέας».</p>
      <p>Η περιγραφή της Κάρολ σχετικά με τον φερόμενο βιασμό της στο πολυκατάστημα Bergdorf Goodman στην 5η Λεωφόρο, ο οποίος συνέβη μεταξύ του φθινοπώρου του 1995 και της άνοιξης του 1996, δημοσιεύτηκε στο περιοδικό New York τον Ιούνιο, με το απόσπασμα να προέρχεται από τα απομνημονεύματά της που δημοσιεύτηκαν τον επόμενο μήνα.</p>
      <p>Μετά τη δημοσίευση, ο Ντόναλντ Τραμπ έκανε δηλώσεις ότι δεν βίασε την Κάρολ και δεν την είχε ποτέ συναντήσει. Υποστήριξε ότι εκείνη «έλεγε απολύτως ψέματα» στο πλαίσιο της προσπάθειάς της να προωθήσει το βιβλίο της.</p>
      <p>«Θα το πω με πολύ μεγάλο σεβασμό: Πρώτον, δεν είναι ο τύπος μου. Δεύτερον, δεν συνέβη ποτέ. Δεν συνέβη ποτέ. Εντάξει;» διαβεβαίωσε ο μεγιστάνας στην εφημερίδα The Hill.</p>
      <p>Στη μήνυσή της, η Κάρολ λέει ότι η επίθεση διήρκησε δύο με τρία λεπτά, προτού εκείνη τρέξει μακριά από τα δοκιμαστήρια στην 5η Λεωφόρο.</p>
      <p>Σύμφωνα με την ίδια, εκμυστηρεύτηκε λίγο αργότερα σε δύο φίλες της, τη συγγραφέα Λίζα Μπίρνμπακ και την πρώην παρουσιάστρια Κάρολ Μάρτιν, τον βιασμό της, όμως δεν κατήγγειλε τον Τραμπ στις αρχές διότι φοβόταν για αντίποινα.</p>
      <p>Αποφάσισε να δημοσιεύσει την ιστορία της το 2017, μετά τις κατηγορίες για σεξουαλική κακοποίηση σε βάρος του παραγωγού του Χόλιγουντ Χάρβεϊ Γουάινστιν.</p>
      <p>«Κανένας άνθρωπος σε αυτή τη χώρα δεν μπορεί να βρίσκεται πάνω από τον νόμο, περιλαμβανομένου του προέδρου» τονίζει η Κάρολ σε μια ανακοίνωση, που εστάλη από τους δικηγόρους της.</p>
      <p>
        <a href="https://www.tovima.gr/2019/11/04/vimatv/agnoountai-1-178-asynodeyta-anilika-prosfygopoula/">Αγνοούνται 1.178 ασυνόδευτα ανήλικα προσφυγόπουλα</a>
      </p>
    </article>
  </body>
</html>