<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/smrt-na-amerika-skandirat-irantsi-v-tekheran-405875.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T19:31:54+00:00"/>
    <meta property="og:title" content="&quot;Смърт на Америка&quot; скандират иранци в Техеран"/>
    <meta property="og:description" content="Сравняват САЩ с отровен скорпион"/>
  </head>
  <body>
    <article>
      <h1>"Смърт на Америка" скандират иранци в Техеран</h1>
      <address><time datetime="2019-11-04T19:31:54+00:00">04 Nov 2019, 19:31</time> by <a rel="author">"Стандарт"</a></address>
      <p> "Смърт на Америка" скандираха хиляди иранци в близост до бившето американско посолство в Техеран днес, на 40-ата годишнина от превземането на дипломатическата мисия.</p>
      <p>Началникът на генералния щаб на страната сравни САЩ с отровен скорпион, който възнамерява да нарани Иран, предаде Ройтерс. Тълпи от хора изпълниха днес улиците около бившето посолство, наричано "свърталище на шпиони" след Ислямската революция в Иран през 1979 г.</p>
      <p>Студенти  ислямисти щурмуваха посолството скоро след падането на режима на подкрепяния от САЩ шах Мохамед Реза Пахлави и държаха за заложници 52 американци там в продължение на 444 дни. Оттогава двете страни са във враждебни отношения. Американски и израелски знамена, както и чучела на американския президент Доналд Тръмп бяха изгорени по време на митингите, които се състояха в 1000 селища из цялата страна, предадоха държавните медии, информира БТА.</p>
      <p>"Борбата ни с Америка е за нашата независимост, за недопускане да бъдем изнудвани, за нашите ценности, вярвания и религия", каза в реч пред митинг пред бившето посолство началникът на генералния щаб на Иран генералмайор Абдолрахим Мусави.</p>
      <p>Говорителката на Белия дом Стефани Гришъм заяви, че след четири десетилетия управляващото духовенство в Иран продължава да използва невинни цивилни граждани като пешки в провалената си външна политика.</p>
      <p>"Докато Иран не промени това и останалите си враждебни действия, ще продължим да налагаме болезнени санкции", каза говорителката. "Той (иранският режим) може да избере мира пред взимането на заложници, убийствата, саботажа, отвличането на кораби и атаките срещу световните петролни пазари".</p>
      <p>Подкрепяме иранския народ, време е иранският режим да направи същото, допълни Гришъм. Върховният духовен лидер на Иран аятолах Али Хаменей, който има последната дума по всички държавни дела, вчера възобнови забраната за преговори със САЩ и описа двете страни като непримирими врагове, припомня Ройтерс.</p>
    </article>
  </body>
</html>