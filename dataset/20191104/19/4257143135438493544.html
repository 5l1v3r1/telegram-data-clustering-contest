<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/unios-koltsegvetes-kevesebb-lesz-a-penz-es-kerdeses-mire-kolthetjuk"/>
    <meta property="og:site_name" content="infostart"/>
    <meta property="article:published_time" content="2019-11-04T19:16:00+00:00"/>
    <meta property="og:title" content="Uniós költségvetés: kevesebb lesz a pénz, és kérdéses, mire költhetjük"/>
    <meta property="og:description" content="Az Európai Bizottság költségvetési biztosa ebben az évben nem vár megállapodást az Európai Unió 2021 utáni költségvetési keretéről. A Bruxinfo főszerkesztője az InfoRádió Aréna című műsorában úgy vélte, a brexit miatt Magyarország elvileg rosszabbul jár. Gyévai Zoltán szerint, amennyiben elfogadják a jogállamisági kritériumokat, akkor azt legfeljebb évekkel később alkalmazhatják."/>
  </head>
  <body>
    <article>
      <h1>Uniós költségvetés: kevesebb lesz a pénz, és kérdéses, mire költhetjük</h1>
      <address><time datetime="2019-11-04T19:16:00+00:00">04 Nov 2019, 19:16</time> by <a rel="author">InfoRádió</a></address>
      <h3>Az Európai Bizottság költségvetési biztosa ebben az évben nem vár megállapodást az Európai Unió 2021 utáni költségvetési keretéről. A Bruxinfo főszerkesztője az InfoRádió Aréna című műsorában úgy vélte, a brexit miatt Magyarország elvileg rosszabbul jár. Gyévai Zoltán szerint, amennyiben elfogadják a jogállamisági kritériumokat, akkor azt legfeljebb évekkel később alkalmazhatják.</h3>
      <p>A 2021 utáni uniós költségvetéssel kapcsolatban alapvetően két dologgal nézünk szembe, fogalmazott Gyévai Zoltán az InfoRádióban. Nevezetesen, hogy kevesebb pénz lesz – természetesen kevesebb tag is lesz –, és ezt több dologra, vagy másra is el kell tudni majd költeni. A képletet bonyolítja, hogy ráadásul az a konfliktus, amely kezdetek óta fennállt a nettó befizetők és nettó kedvezményezettek között, fel fog erősödni.</p>
      <p>Van olyan öt ország, Németország, Dánia, Svédország, Hollandia és Ausztria, amelyek egyértelműen nettó befizetőnek számítanak, vagyis sokkal többet tesznek be a rendszerbe GDP-arányosan, mint amennyit kivesznek belőle. A többi, úgymond kohéziós ország számára inkább pozitív az egyenleg, akik nyilvánvalóan azt szeretnék, hogy azok a pénzek, amelyek eddig a fölzárkózásukat szolgálták, azok továbbra is rendelkezésre álljanak, lehetőség szerint hasonló mennyiségben.</p>
      <p>Ami tulajdonképpen nem is volna lehetséges, hiszen a kohéziós politikát éppen azért hozták létre, hogy az érintett tagállamokat fölzárkóztassák.</p>
      <blockquote>Ha azonban például Magyarországnak ugyanannyi pénzre lenne szüksége, mint 10 évvel ezelőtt, az régen rossz lenne, mert azt jelentené, hogy még statisztikailag sem közeledtünk az uniós átlaghoz</blockquote>
      <p>– hangsúlyozta a Bruxinfo főszerkesztője. – Márpedig közeledtünk, ezért nyilvánvalóan kevesebb pénz illet meg bennünket is. A kérdés az, hogy mennyivel kevesebb, és mire költhetjük a szabályok alapján.</p>
      <p>Óriási konfliktus van természetesen – tette hozzá a szakember –, ami megint odavezet majd, hogy akik a pénzt adják, meghúznak egy vonalat, a kedvezményezett államoknak pedig majd kevesebbel kell beérniük, mindezt úgy, hogy ne járjanak túlságosan rosszul. Eddig mindig megvolt a kiegyenlítő mechanizmus a kormányok közötti tárgyalások során: bár ahogyan most is, Magyarország a legutóbbi egyezkedéskor nagy hendikeppel indult, mégis 4 milliárd euróval javította a mérlegét. Gyévai Zoltán azzal kapcsolatban azonban nem kívánt találgatni, hogy vajon most is így lesz-e ez.</p>
      <p>Mint ismert, az uniós kifizetéseket bizonyos jogállamisági elvek betartásához kötnék. A Bruxinfo munkatársa ezzel kapcsolatban megjegyezte, amennyiben ezt végül elfogadnák,</p>
      <blockquote>nem jelenti automatikusan azt, hogy attól a pillanattól alkalmazni is fogják.</blockquote>
      <p>Magyarán, hogyha valaki arra számít esetleg, hogy Lengyelország és Magyarország esetében, tekintettel arra, hogy a 7. cikkely szerinti eljárás alatt állnak, ez hivatkozási alap lehetne arra, hogy a nekik járó pénzeket erősen megnyirbálják, ilyenfajta összefüggés jelen pillanatban nincs.</p>
      <p>A teljes beszélgetést megnézheti, meghallgathatja itt:</p>
      <figure>
        <iframe src="https://www.youtube.com/embed/vKHbHkg81_Q" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/kpM6UTjE7b4" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Uniós költségvetés – Gyévai Zoltán, Bruxinfo</p>
      <figure>
        <audio src="https://infostart.hu/audio/00004/00004d7fb.mp3"/>
      </figure>
      <p> </p>
      <p>1. rész</p>
      <figure>
        <audio src="https://infostart.hu/audio/00004/00004d8ab.mp3"/>
      </figure>
      <p> </p>
      <p>2. rész</p>
      <figure>
        <audio src="https://infostart.hu/audio/00004/00004d96b.mp3"/>
      </figure>
      <p> </p>
    </article>
  </body>
</html>