<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544997.html/%D8%B3%D8%B1%D8%AF%D8%A7%D8%B1-%D8%AC%D8%B9%D9%81%D8%B1%DB%8C--%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%BA%DB%8C%D8%B1%D9%82%D8%A7%D8%A8%D9%84-%D8%B3%D8%B1%D9%86%DA%AF%D9%88%D9%86%DB%8C-%D9%88-%D8%AA%D8%AB%D8%A8%DB%8C%D8%AA-%D8%B4%D8%AF%D9%87-%D8%A7%D8%B3%D8%AA--%D8%A8%D8%A7%DB%8C%D8%AF-%D8%A8%D8%A7-%D9%86%D9%81%D9%88%D8%B0%DB%8C-%D9%87%D8%A7-%D9%88-%D8%AE%D8%B7-%D8%AA%D8%A8%D9%84%DB%8C%D8%BA%DB%8C-%D8%B4%D8%A7%D9%86-%D9%85%D9%82%D8%A7%D8%A8%D9%84%D9%87-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T19:26:00+00:00"/>
    <meta property="og:title" content="سردار جعفری: انقلاب اسلامی غیرقابل سرنگونی و تثبیت شده است/ باید با نفوذی‌ها و خط تبلیغی‌شان مقابله کنیم"/>
    <meta property="og:description" content="فرمانده قرارگاه فرهنگی اجتماعی بقیه‌الله‌الاعظم (عج) با بیان اینکه انقلاب اسلامی در ۴۰ سال گذشته غیرقابل سرنگونی و تثبیت شده است، گفت: باید با راه‌های مخالفین یا نفوذی‌ها و خطوط تبلیغی آنها مقابله کنیم."/>
  </head>
  <body>
    <article>
      <h1>سردار جعفری: انقلاب اسلامی غیرقابل سرنگونی و تثبیت شده است/ باید با نفوذی‌ها و خط تبلیغی‌شان مقابله کنیم</h1>
      <address>
        <time datetime="2019-11-04T19:26:00+00:00">04 Nov 2019, 19:26</time>
      </address>
      <p>فرمانده قرارگاه فرهنگی اجتماعی بقیه‌الله‌الاعظم (عج) با بیان اینکه انقلاب اسلامی در ۴۰ سال گذشته غیرقابل سرنگونی و تثبیت شده است، گفت: باید با راه‌های مخالفین یا نفوذی‌ها و خطوط تبلیغی آنها مقابله کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار سرلشکر محمدعلی جعفری فرمانده قرارگاه فرهنگی اجتماعی بقیه‌الله‌الاعظم(عج) عصر امروز(دوشنبه، 13 آبان) در دانشکده حقوق و علوم سیاسی دانشگاه تهران با بیان اینکه نقش جوانان در پیشبرد اهدف انقلاب اسلامی مهم است، اظهار داشت: مشکل ما با مخالفین انقلاب اسلامی در تعریف انقلاب است، چون برخی معتقدند انقلاب اسلامی در 22 بهمن 1357 به پیروزی رسید، تمام شد و باید روی حل مسائل داخلی و جامعه تمرکز کنیم و لازم نبود انقلاب دومی شکل بگیرد و لانه جاسوسی تسخیر شود و ما باید در چارچوب‌های بین‌المللی حرکت می‌کردیم.</p>
      <p>وی با بیان اینکه معنای انقلاب اسلامی حرکت تدریجی جامعه به سمت اهداف اسلامی و انقلاب است، گفت: ملت ایران افتخار دارد که در طول این 40 سال به این تعریف درست عمل کرده و نه به آمریکا و ظلم‌ستیزی، اصل مسلّم انقلاب اسلامی و دستور الهی است.</p>
      <p>فرمانده قرارگاه فرهنگی اجتماعی بقیه‌الله‌الاعظم(عج) تأکید کرد: اگر در سال 57 ملت ایران به ندای امام(ره) عمل و انقلاب نمی‌کرد، به دستورات الهی عمل نکرده بود.</p>
      <p>سرلشکر جعفری با تأکید بر اینکه ما همواره در حال انقلاب هستیم‌، گفت: انقلاب اسلامی در 40 سال گذشته غیرقابل سرنگونی و تثبیت شده و گام اول را با موفقیت کامل پشت سر گذاشته است.</p>
      <p>وی خاطرنشان کرد: اسلامی شدن دستگاه‌های نظام مرحله سوم و اسلامی شدن جامعه مرحله چهارم انقلاب است و عدالت والاترین هدف انقلاب اسلامی است که هنوز محقق نشده و در حال حرکت به سمت آن هستیم.</p>
      <p>فرمانده قرارگاه فرهنگی اجتماعی بقیه‌الله‌الاعظم(عج) با اشاره به دلیل تسخیر لانه جاسوسی، تصریح کرد: یکی از اصول انقلاب اسلامی مقابله با ظلم علیه ملت‌های مظلوم و استکبارستیزی است و لانه جاسوسی نمی‌توانست باقی بماند و انقلاب اسلامی ادامه داشته باشد.</p>
      <p>سرلشکر جعفری افزود: آمریکایی‌ها در مسیر تحقق اهدافی بودند که در زمان پهلوی دنبال می‌کردند و به دنبال نفوذ و هدایت و تطمیع عوامل خودفروخته بودند.</p>
      <p>وی با تأکید بر اینکه امروز نیز لازمه حرکت‌های آتش به اختیاری چون تسخیر لانه جاسوسی احساس می‌شود، گفت: هر چند لانه جاسوسی اکنون وجود ندارد، ولی جاسوس‌ها و عوامل خودفروخته و لیبرال‌ها وجود دارند و تسخیر اینها و بیرون راندن‌شان از حاکمیت، وظیفه دانشجویان انقلابی به صورت آتش به اختیار است. </p>
      <p>سرلشکر جعفری ضمن تأکید بر اینکه مقابله با تهدیدات نظامی و امنیتی دشمنان در گام اول انقلاب به صورت کامل انجام شده است، گفت: در سال 98 دیدیم که جمهوری اسلامی ایران از تهدیدات امنیتی و نظامی عبور کرده است و وقتی پهپاد آمریکایی سرنگون و کشتی انگلیسی‌ها توقیف می‌شود، آنها هیچ کاری نمی‌توانند انجام دهند،‌ چون قدرت دفاعی و امنیتی ایران اسلامی بی‌نظیر است. </p>
      <p>وی تأکید کرد: جمهوری اسلامی ایران ثابت کرده است که می‌توان با اتکا به توانمندی‌های داخلی و ملت، در برابر سلطه، حتی اگر بزرگترین قدرت نیز باشد، ایستاد.</p>
      <p>فرمانده قرارگاه فرهنگی اجتماعی بقیه‌الله‌الاعظم (عج) با تأکید بر اینکه ماهیت انقلاب اسلامی بدون حرکت نیروی جوان امکان اجرایی ندارد، افزود: تهدید اصلی علیه انقلاب از درون خودش است، همین اختلاف برداشت‌ها و تعاریف منحرف از انقلاب و شبهاتی که برای مردم و این تهدیدات نرم فرهنگی، اقتصادی و سیاسی، از تهدیداتی است که امروز متوجه انقلاب اسلامی است. </p>
      <p>سرلشکر جعفری با اشاره به اینکه مقام معظم رهبری بارها بر نگاه به ظرفیت‌های داخلی برای حل مشکلات کشور تأکید کرده‌اند ولی به آن توجه نمی‌شود، اظهار داشت: نگاه برخی مسئولین و مدیران به بیرون است که این برخلاف اصول انقلاب اسلامی است و این نوع اقدامات و رویکردها مهم‌‌ترین مشکل، به‌خصوص در گام دوم انقلاب اسلامی است.</p>
      <p>وی تأکید کرد: امروز باید وظیفه خود را با شرایط روز تطبیق دهیم و با راه‌های مخالفین یا نفوذی‌ها و خطوط تبلیغی آنها مقابله کنیم و این وظیفه اصلی در شرایط کنونی است.</p>
      <p>فرمانده قرارگاه فرهنگی اجتماعی بقیه‌الله‌الاعظم (عج) با تأکید بر اینکه توقف در مسیر انقلاب را نباید برتابیم، تصریح کرد: جوانان متعهد می‌توانند این حرکت را با عمل به دستورات رهبر انقلاب استمرار دهند.</p>
      <p>سرلشکرجعفری در پایان خاطرنشان کرد:بدون حرکت آگاهانه و جوانانه و خودجوش و آتش به اختیار امکان تحقق حرکت‌هایی چون لانه جاسوسی وجود ندارد.</p>
      <p>منبع: تسنیم</p>
      <p>انتهای پیام/</p>
    </article>
  </body>
</html>