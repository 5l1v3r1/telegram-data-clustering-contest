<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230990/"/>
    <meta property="og:site_name" content="Українська правда"/>
    <meta property="article:published_time" content="2019-11-04T19:47:07+00:00"/>
    <meta property="og:title" content="Прокурор Кулик побудував 14-й поверх елітного ЖК в центрі Києва – ЗМІ"/>
    <meta property="og:description" content="Прокурор Костянтин Кулик незаконно побудував додатковий поверх на кількасот квадратних метрів в елітному житловому комплексі Diplomat Hall у Києві. Будівництво відбувалося під під час розслідування його незаконного збагачення."/>
  </head>
  <body>
    <article>
      <h1>Прокурор Кулик побудував 14-й поверх елітного ЖК в центрі Києва – ЗМІ</h1>
      <address>
        <time datetime="2019-11-04T19:47:07+00:00">04 Nov 2019, 19:47</time>
      </address>
      <p>Прокурор Костянтин Кулик незаконно побудував додатковий поверх на кількасот квадратних метрів в елітному житловому комплексі Diplomat Hall у Києві. Будівництво відбувалося під під час розслідування його незаконного збагачення.</p>
      <p><b>Джерело:</b> розслідування журналістів програми "Наші Гроші" на<a href="https://bihus.info/skandalniy-prokuror-kulik-bez-dozvoliv-dobuduvav-ciliy-poverkh-u-kiivskomu-zhk"> Bihus info</a></p>
      <p><b>Деталі:</b> У житловому комплексі Diplomat Hall на Жилянській 59 родина Кулика має дві квартири загальною площею понад 400 кв.м.</p>
      <p>Одна квартира в цій будівлі коштує в середньому 300 тисяч доларів.</p>
      <p>Крім того, у родини Кулика в "Дипломат Холі" два гаражі і одне приміщення на даху (88 кв.м).</p>
      <p>Одна з квартир записана на співмешканку Кулика Ірину Німець.</p>
      <p>Журналісти стверджують, що фахівці Київської райдержадміністрації, які приїжджали з перевіркою, у своєму звіті написали, що будівництва додаткого, 14-го, поверху не побачили.</p>
      <p>Крім того, будівництво "поверху Кулика" не погоджували ані Департамент з питань державного архітектурно-будівельного контролю Києва, ані Державна архітектурно-будівельна інспекція.</p>
      <p>В Єдиному реєстрі документів відсутня інформація щодо видачі документів, що дають право на будівництво об’єкту по вулиці Жилянська 59, приміщення 1420.</p>
      <p>Також, з розслідування випливає, що 14-й поверх для Кулика будувався під час розслідування незаконного збагачення прокурора.</p>
      <figure>
        <iframe src="https://www.youtube.com/embed/kzg3Y90WR8g" width="640" height="360" data-service="Youtube" scrolling="no"/>
      </figure>
      <p><b>Що було раніше:</b> 23 жовтня прокурори <a href="https://www.pravda.com.ua/news/2019/10/23/7229847/">почали</a> проходити атестацію в рамках реформи.</p>
      <p>Кулик <a href="https://www.pravda.com.ua/news/2019/10/24/7229966/">на переатестацію не з’явився</a>, але наказу про його звільнення немає.</p>
      <p>18 жовтня The New York Times присвятили цілий матеріал Кулику. У ньому йшлося про те, що прокурор <a href="https://www.pravda.com.ua/news/2019/10/18/7229423/">склав англомовне досьє</a> на 7 сторінок про корупцію Хантера Байдена – сина колишнього віце-президента США і конкурента Дональда Трампа на виборах 2020 року.</p>
      <p>
        <b>Передісторія:</b>
      </p>
      <ul>
        <li>У 2016 році Кулику пред’явили обвинувачення у незаконному збагаченні на суму 2,8 млн грн. Зокрема, на матір прокурора і матір його дітей Ірину Німець оформлено низку об’єктів нерухомості в центрі Києва.</li>
        <li>Після декриміналізації статті про незаконне збагачення суд продовжив судити Кулика по недіючій статті, бо не знайшов можливості закрити справу на стадії судового розгляду.</li>
      </ul>
      <p>
        <b>Читайте також:</b>
        <i>
          <b> <a href="https://www.pravda.com.ua/articles/2019/04/23/7213263/">Кулик vs оточення Порошенка. Хто і що стоїть за підозрами Гонтаревій, Ложкіну та Філатову</a></b>
        </i>
      </p>
      <related>
        <a href="https://www.pravda.com.ua/news/2019/11/5/7231003/"/>
        <a href="https://www.pravda.com.ua/columns/2019/11/4/7230884/"/>
        <a href="https://www.pravda.com.ua/news/2019/11/3/7230868/"/>
      </related>
    </article>
  </body>
</html>