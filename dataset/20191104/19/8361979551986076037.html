<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/medicine/velika-malenka-brehnya-gemoskanuvannya-shcho-ce-i-chi-mozhna-viriti-diagnostici-na-krovi-50051519.html"/>
    <meta property="og:site_name" content="НВ"/>
    <meta property="article:published_time" content="2019-11-04T19:07:00+00:00"/>
    <meta property="og:title" content="Велика маленька брехня. Гемосканування — що це і чи можна вірити діагностиці на крові"/>
    <meta property="og:description" content="Ця методика виявить паразитів та рак. А ще, пошиє вас у дурні. Чи нi?"/>
  </head>
  <body>
    <article>
      <h1>Велика маленька брехня. Гемосканування — що це і чи можна вірити діагностиці на крові</h1>
      <h2>Ця методика виявить паразитів та рак. А ще, пошиє вас у дурні. Чи нi?</h2>
      <address><time datetime="2019-11-04T19:07:00+00:00">04 Nov 2019, 19:07</time> by <a rel="author">Андрій Сем'янків</a></address>
      <p>Всі ми, час від часу, маємо проблеми зі здоров’ям. Часто, для того щоб визначитись із лікуванням, лікарі направляють пацієнтів на додаткові методи обстеження: лабораторні, променеві чи функціональні. Часу на це витрачається багато, а сума в чеку зростає.</p>
      <p>В такому контексті дуже привабливим видається процедура гемосканування, яку пропонують безліч приватних клінік та медичних спеціалістів.</p>
      <p>Вам досить пожертвувати лише одну краплю крові, роздивляючись яку в спеціальний мікроскоп, лікар (якщо це дійсно лікар) зможе діагностувати широкий спектр хвороб: від порушень обміну речовин до наявності пухлин і паразитів. Але давайте розберемось детальніше, що собою являє подібний тип «діагностики».</p>
      <p>В основі гемосканування лежить <a href="https://uk.wikipedia.org/wiki/%D0%A2%D0%B5%D0%BC%D0%BD%D0%BE%D0%BF%D0%BE%D0%BB%D1%8C%D0%BD%D0%B0_%D0%BC%D1%96%D0%BA%D1%80%D0%BE%D1%81%D0%BA%D0%BE%D0%BF%D1%96%D1%8">темнопільна мікроскопія</a>, один із типових варіантів мікроскопії, який має досить обмежене застосування в звичайній клінічній практиці. Особливістю методики є те, що промінь підсвічує досліджуваний зразок не знизу, а збоку. Це дозволяє збільшити контрастність картинки. Але, в той же час, створює додаткові артефакти (спотворення) зображення.</p>
      <p>Надавачі послуг гемосканування стверджують, що здатні побачити у зразках крові своїх пацієнтів грибки, мікроорганізми, паразитів, холестерин, кристали сечової кислоти, і ще багато іншого. Але що насправді вони бачать?</p>
      <p>Оскільки предметом дослідження є свіжа крапля крові, опиняючись на скельці мікроскопа вона дуже швидко починає підсихати. І як раз в цей момент на краях зразка можна побачити стовпчики склеєних еритроцитів (червоних кров’яних тілець).</p>
      <p>Звісно, таке просте пояснення рідко задовольняє як діагноста, так і пацієнта. Тому вам, імовірно, повідомлять, що «кров — закислена». Що є повною нісенітницею, бо зміни кислотності крові не можна побачити в жоден мікроскоп. Бруд і тріщинки на склі спеціаліст інтерпритує, як глистів чи бляшки холестерину, еритроцити нетипової форми він назве «грибками». А побачені ним «<a href="https://www.ncbi.nlm.nih.gov/pmc/articles/PMC5587737/">хвороботворні бактерії</a>», насправді є невинними нитками протеїну.</p>
      <p>Безсумнівно, кожен з цих діагнозів є невеселою звісткою для пацієнта, і він з радістю погодиться на «курс лікування», який з не меншою радістю запропонує діагност-шарлатан. В кращому випадку наслідком будуть втрачені кошти та невиправданий психологічний стрес. Втім, часом, процедура гемосканування може впевнити пацієнта, що жодних проблем зі здоров’ям він не має. І деякі наявні хвороби можуть лишитись недіагностованими, аж до пізніх стадій.</p>
      <p>На ресурсі quackwatch, присвяченому викриттю псевдонаукової медицини, зібрано підбірку випадків, коли процедури гемосканування <a href="https://www.quackwatch.org/01QuackeryRelatedTopics/Tests/livecell.html">закінчувались судовими позовами</a> стосовно завданої шкоди клієнтам недобросовісних клінік.</p>
      <p>Ось, що про гемосканування <a href="https://www.theguardian.com/society/2005/jul/12/health.science">говорить</a> лікар Едзард Ернст, професор та автор численних книжок проти шарлатанства в медицині:</p>
      <p>«Побачити клітини власної крові на екрані — потужний експірієнс. Це дає людині враження, що її лікують передовими науковими методами. Але тут приховано потрійний обман. Спершу вам встановлять неіснуючий діагноз, потім довго і дорого полікують, а на завершення проведуть гемосканування ще раз, запевнивши, що хвороби більше нема. В цей же час, на гемоскануванні лікар заробляє біля $100 тисяч на рік».</p>
      <p>Хоча авторитет науки в 21 столітті є безсумнівним, ми продовжуємо довіряти сумнівній інформації, та стаємо жертвами людей з низькими професійними та моральними стандартами. Безперечно, похід до лікаря справа затратна та часто не весела. Але псевдонаукові методики, на кшталт гемосканування, можуть зробити ситуацію ще більш прикрою.</p>
    </article>
  </body>
</html>