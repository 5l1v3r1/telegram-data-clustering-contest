<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595709/ke-to-akel-enoxopoiei-tin-ek-plevra-kai-apenoxopoiei-tin-tourkiki"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T19:32:00+00:00"/>
    <meta property="og:title" content="K.E: Το ΑΚΕΛ ενοχοποιεί την ε/κ πλευρά και απενοχοποιεί την τουρκική"/>
    <meta property="og:description" content="Ο Κυβερνητικός Εκπρόσωπος, Πρόδρομος Προδρόμου, υποστήριξε σήμερα ότι το  ΑΚΕΛ ενοχοποιεί την ε/κ πλευρά και αποενοχοποιεί  την τουρκική.   &quot;Το ΑΚΕΛ..."/>
  </head>
  <body>
    <article>
      <h1>K.E: Το ΑΚΕΛ ενοχοποιεί την ε/κ πλευρά και απενοχοποιεί την τουρκική</h1>
      <address><time datetime="2019-11-04T19:32:00+00:00">04 Nov 2019, 19:32</time> by <a rel="author">SigmaLive</a></address>
      <p>Ο Κυβερνητικός Εκπρόσωπος, Πρόδρομος Προδρόμου, υποστήριξε σήμερα ότι το  ΑΚΕΛ ενοχοποιεί την ε/κ πλευρά και αποενοχοποιεί  την τουρκική.</p>
      <p>"Το ΑΚΕΛ και ειδικά ο Γενικός Γραμματέας του συστηματικά προσπαθεί τα τελευταία δυο χρόνια να ενοχοποιήσει τον Πρόεδρο της Δημοκρατίας είτε διότι δεν ξεκινούσαν οι διαπραγματεύσεις, είτε διότι δήθεν προέβαλε νέα στοιχεία που παραβιάζουν τις συγκλίσεις. Με αυτό τον τρόπο ενοχοποιεί την ελληνοκυπριακή πλευρά, χωρίς να νοιάζεται ότι αυτόματα απενοχοποιεί την τουρκική πλευρά", αναφέρει συγκεκριμένα ο Πρόδρομος Προδρόμου σε γραπτή του δήλωση.</p>
      <p>Προσθέτει χαρακτηριστικά ότι "το φύλλο συκής που προβάλλει σημερινή ανακοίνωση του ΑΚΕΛ δεν μπορεί να κρύψει την γυμνή και άσχημη πραγματικότητα".</p>
      <p>Σύμφωνα με τον ΚΕ, το ΑΚΕΛ επιλέγει να αγνοεί τη σωρεία των υπαναχωρήσεων και παραβιάσεων των συγκλίσεων από την τουρκοκυπριακή πλευρά, είτε για το χάρτη και το εδαφικό, είτε για τη σύγκλιση σχετικά με την ενέργεια και την αξίωση για «επιτροπή συνδιαχείρισης», είτε την απόπειρα να βάλει στους Όρους Αναφοράς διατύπωση για «άλλες ιδέες» είτε για την διακυβέρνηση, με την αξίωση για θετική ψήφο παντού, κ.ο.κ.</p>
      <p>Επίσης καταγγέλλει το ΑΚΕΛ ότι αγνοεί την άκρατη επιθετικότητα του καθεστώτος Ερντογάν με παραβίαση της Α.Ο.Ζ. και των κυριαρχικών δικαιωμάτων της Κυπριακής Δημοκρατίας,  είτε ακόμα τις απειλές κατά της Αμμοχώστου και τις στυγνές απειλές πολέμου, όπως και την αξίωση να μην επαναρχίσουν οι διαπραγματεύσεις από εκεί όπου έμειναν και να αναζητηθούν «άλλα μοντέλα».</p>
      <p>"Ανάμεσα στην πλειάδα από τέτοιες ατυχέστατες τοποθετήσεις του, υπενθυμίζουμε αυτά που το ΑΚΕΛ είπε μόλις χτες, όταν προειδοποιούσε τον Πρόεδρο εν όψει της συνάντησης στο Βερολίνο να μην παραβιάσει συγκλίσεις, «όπως συστηματικά έκανε τα τελευταία δυο χρόνια». Αυτό λέει το ΑΚΕΛ: ότι είναι η ελληνοκυπριακή πλευρά που παραβιάζει τις συγκλίσεις. Είναι γι’αυτή την ανυπόστατη θέση του που κρίνεται", αναφέρει.</p>
      <p>Ο ΚΕ προσθέτει ότι "με τον ίδιο τρόπο που αγνοώντας ακόμα και τις σαφείς διαπιστώσεις του Έλληνα Πρωθυπουργού τον Ιούλιο 2017, είχαν φτάσει στο σημείο να υπαινίσσονται ότι η ευθύνη για το αδιέξοδο στην διάσκεψη του Κραν Μοντανά μπορεί να βαρύνει την δική μας πλευρά".</p>
    </article>
  </body>
</html>