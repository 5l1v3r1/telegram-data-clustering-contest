<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/2019/11/04/news/web_summit_2019_edward_snowden-240239971/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T19:03:00+00:00"/>
    <meta property="og:title" content="Web Summit, l’ora di Snowden: “Ormai l’abuso della privacy è stato legalizzato. Dobbiamo riconquistare Internet”"/>
    <meta property="og:description" content="L’ex analista della Cia, in collegamento da Mosca, apre ufficialmente la fiera di Lisbona tornando a puntare il dito sui colossi della tecnologia e il"/>
  </head>
  <body>
    <article>
      <h1>Web Summit, l’ora di Snowden: “Ormai l’abuso della privacy è stato legalizzato. Dobbiamo riconquistare Internet”</h1>
      <h2>L’ex analista della Cia, in collegamento da Mosca, apre ufficialmente la fiera di Lisbona tornando a puntare il dito sui colossi della tecnologia e il governo Usa<br/> </h2>
      <address><time datetime="2019-11-04T19:03:00+00:00">04 Nov 2019, 19:03</time> by <a rel="author">JAIME D'ALESSANDRO</a></address>
      <p><b>LISBONA -</b> L’Altice Arena, ai margini di Lisbona, è piena. Il Web Summit 2019 apre con un tutto esaurito: 70 mila presenze accreditate da 163 Paesi e lunghe file all’esterno per entrare. Festival nato per le startup nel 2010 e inaugurato sempre dalle startup anche quest’anno. Alle 22 fra le più promettenti, pescate fra le duemila 150 che si alterneranno dal 4 al 7 novembre, sono stati dati alcuni minuti per presentare la propria idea sul palco più importante, poco prima dell’intervento di <b>Edward Snowden</b>.</p>
      <figure>
        <iframe data-src="https://twitter.com/WebSummit/status/1191428296480821248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L’ex agente della Cia e collaboratore della National Security Agency fino al 2013, quando rivelò al mondo i sistemi di sorveglianza di massa dell’Nsa, si collega dal suo esilio a Mosca inaugurando questa nona edizione del Web Summit.<br/><br/>Torna ancora una volta alle rivelazioni di sei anni fa e a quella decisione che lo ha costretto a lasciare il suo Paese. “Quando iniziai a lavorare per la Cia, giurai sulla costituzione americana. Ma dopo diversi anni mi sono trovato a violare quei principi per conto del governo”. La creazione di file permanenti sulla popolazione ha portato, secondo Snowden, a fare di istituzioni un tempo affidabili le meno credibili e le più pericolose.<br/>“Abbiamo legalizzato l’abuso della privacy dei cittadini”, continua l’ex programmatore dell’Nsa facendo riferimento ai colossi del Web, da Google a Facebook. “E ora queste multinazionali forniscono on demand i dati richiesti dai vari Stati”. La tesi di Snowden è che la tecnologia sia un amplificatore delle capacità umane, ma nelle mani di governi e corporazioni che alla fine operano in concerto, si arriva ad una concentrazione di potere mai vista prima. “Un potere irresistibile, che ora non sappiamo come regolare”.<br/>L’ultima stoccata al Gdpr, il sistema europeo che protegge la privacy. “E’ un buon tentativo, un buon primo passo, ma mal diretto”. Darebbe un falso senso di protezione che di fatto non esiste. “Le nuove generazioni non posseggono nulla, concedono tutto alle grandi multinazionali del digitale senza rendersi conto di quel che sta accadendo. La manipolazione dei dati significa la manipolazione delle persone”. La soluzione? Tornare ad avere il controllo del mondo digitale nell’interesse di tutti e non solo di qualche compagnia privata, conclude Snowden.<br/> </p>
    </article>
  </body>
</html>