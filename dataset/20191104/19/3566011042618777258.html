<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544998.html/%D9%85%D8%B7%D9%87%D8%B1%DB%8C--%D8%A7%D9%85%D8%B1%D9%88%D8%B2-%D9%88%D9%82%D8%AA-%D9%85%D9%86%D8%A7%D8%B3%D8%A8%DB%8C-%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D8%A7%D8%AA-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T19:30:00+00:00"/>
    <meta property="og:title" content="مطهری: امروز وقت مناسبی برای مذاکرات با آمریکا نیست"/>
    <meta property="og:description" content="نماینده تهران در مجلس گفت: مذاکرات با آمریکا در یک شرایطی جایز است و در شرایطی جایز نیست مثلا امروز وقت مناسبی برای مذاکرات نیست. ما در موضع بالا نیستیم و ممکن است عزت ما آسیب ببیند."/>
  </head>
  <body>
    <article>
      <h1>مطهری: امروز وقت مناسبی برای مذاکرات با آمریکا نیست</h1>
      <address>
        <time datetime="2019-11-04T19:30:00+00:00">04 Nov 2019, 19:30</time>
      </address>
      <p>نماینده تهران در مجلس گفت: مذاکرات با آمریکا در یک شرایطی جایز است و در شرایطی جایز نیست مثلا امروز وقت مناسبی برای مذاکرات نیست. ما در موضع بالا نیستیم و ممکن است عزت ما آسیب ببیند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی مطهری نماینده مردم تهران در مجلس شورای اسلامی در مراسم «انقلاب اسلامی و تعامل با دنیا» که به مناسبت یوم الله ۱۳ آبان و روز مبارزه با استکبار توسط بسیج دانشجویی دانشگاه شهید بهشتی برگزار شد، گفت: در مساله صدور انقلاب، از ابتدا در انقلاب اسلامی این مطرح بود که نباید انقلاب محدود شود بلکه باید صادر شود و ما معتقدیم تنها راه سعادت بشر اسلام است.</p>
      <p>وی با بیان این که حقانیت اسلام موجب شده اسلام از شبه جزیره عربستان فراتر برود، افزود: آثار انقلاب را در دنیا می بینید این مقداری که از اسلام در اروپا مطرح است قبلا نبود، اکنون همه جا تابلوی غذای حلال و مسجد می بینید یا از ۵ تا ۶ زن در اروپا، یک نفر باحجاب است.</p>
      <p>مطهری تصریح کرد: برخی دین را یک امر وجدانی و فردی می دانند اما دین به ویژه دین اسلام یک امر سلیقه ای نیست بلکه امری ایدئولوژی و برای سعادت جامعه است.</p>
      <p>این نماینده مجلس تصریح کرد: در مورد دین نمی توان اعمال زور کرد اما محدودیت هایی برای جامعه اسلامی با دنیا ایجاد می کند به عنوان مثال در مورد ازدواج، اگر مردی بخواهد با یک زن غیرمسلمان ازدواج کند، آن زن باید مسلمان شود تا آن فرد تحت تاثیر آن غیرمسلمان قرار نگیرد.</p>
      <p>وی با بیان اینکه تسخیر سفارت آمریکا را از ابتدا کار درستی نمی‌دانسته، گفت: اگر تسخیر سفارت را عکس‌العمل طبیعی مردم و خارج از قدرت دولت وقت بدانیم طولانی شدن گروگان گیری به صلاح کشور نبود و آثار مخربی برای کشور داشت. این اقدام چهره بدی از ایران نشان داد و ۴۴۴ روز علیه ما تبلیغ شد و چهره‌ای مثل داعش امروز از انقلاب در دنیا نشان داده شد.</p>
      <p>وی ادامه داد: برخی تحریم‌های فعلی علیه ایران ناشی از تسخیر سفارت آمریکاست. چه ضرورتی وجود داشت برای انجام این کار؟ به اعتقاد من اگر شهید مطهری بود اجازه این کار را نمی‌داد و حتما با آن مخالفت می‌کرد.</p>
      <p>مطهری با بیان این که شروع مذاکرات با دستور رهبر معظم انقلاب بود، گفت: آن زمان سلطان قابوس پادشاه عمان نامه‌ای آورد که حق غنی سازی ایران را به رسمیت می‌شناسیم و ایشان هم دستور داد مذاکرات انجام شود، البته بعدا ضمن مذاکرات ممکن است ایشان نظراتی داشتند ولی اصل مذاکره با دستور رهبری شروع شد و کل برجام هم با نظر ایشان صورت گرفت.</p>
      <p>وی در واکنش به انتقاد برخی دانشجویان نسبت به اظهارات وی مبنی بر انجام مذاکرات با دستور رهبر معظم انقلاب گفت: چهار سال پیش ایشان فرمودند بروید مذاکره کنید. همان زمان ایشان تعبیر نرمش قهرمانانه را به کار بردند. رابطه با آمریکا به معنی قبول سیاست‌های این کشور نیست‌.</p>
      <p>مطهری ادامه داد: طبیعتا مذاکرات در یک شرایطی جایز است و در شرایطی جایز نیست مثلا امروز وقت مناسبی برای مذاکرات نیست. ما در موضع بالا نیستیم و ممکن است عزت ما آسیب ببیند. باید قبول کنیم که با توجه به قدرت اقتصادی ما و آمریکا با تدبیر عمل کنیم.</p>
      <p>منبع: فارس</p>
      <p>انتهای پیام/</p>
    </article>
  </body>
</html>