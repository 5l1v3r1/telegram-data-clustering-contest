<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813157.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T19:23:00+00:00"/>
    <meta property="og:title" content="آمریکا دو پایگاه جدید در سوریه می‌سازد"/>
    <meta property="og:description" content="به گزارش فارس، با بازگشت نیروهای آمریکایی به سوریه پس از ادعای خروج آنها از شمال این کشور، منابع محلی در سوریه خبر دادند که آمریکا در حال ساخت دو پایگاه نظامی جدید در استان «دیرالزور» است."/>
  </head>
  <body>
    <article>
      <h1>آمریکا دو پایگاه جدید در سوریه می‌سازد</h1>
      <address>
        <time datetime="2019-11-04T19:23:00+00:00">04 Nov 2019, 19:23</time>
      </address>
      <p>منابع سوری خبر دادند که آمریکا شروع به ساخت دو پایگاه نظامی جدید در استان دیرالزور سوریه کرده است.</p>
      <p>به گزارش فارس، با بازگشت نیروهای آمریکایی به سوریه پس از ادعای خروج آنها از شمال این کشور، منابع محلی در سوریه خبر دادند که آمریکا در حال ساخت دو پایگاه نظامی جدید در استان «دیرالزور» است.</p>
      <p>این منابع به خبرگزاری آناتولی ترکیه گفتند که آمریکا حضور خود را در استان دیرالزور و در مجاورت چاههای نفتی تقویت کرده و ارتش این کشور اقدام به ساخت دو پایگاه، یکی در شهرک «الصور» در شمال دیرالزور و دیگری در مقر تیپ ۱۱۳ در شمال شرق این استان کرده است.</p>
      <p>به گفته این منابع، ارتش آمریکا همچنین پس از آغاز عملیات نظامی ترکیه موسوم به «چشمه صلح» ۲۵۰ سرباز و جنگ‌افزارها و سکوهای پرتاب موشک در دیرالزور مستقر کرده است.</p>
      <p>به نوشته آناتولی، ارتش آمریکا در حال حاضر در اطراف چاههای نفت و گاز «العمر»، «کونکو»، «جفره» و «تنک» مستقر شده وزارت دفاع آمریکا نیز اعلام کرده است که نیروهای بیشتری را برای به اصطلاح مراقبت از چاههای نفتی سوریه به این کشور اعزام خواهد کرد.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001647_Test_PhotoN.jpg"/>
      </figure>
      <p>بازگشت آمریکا به سوریه در حالی است که مقامات آمریکایی در ۲۲ مهر ماه گذشته خبر دادند که به همه نیروهایی آمریکایی که در شمال سوریه حضور دارند، دستور داده شده که خاک این کشور را ترک کنند.</p>
      <p>از روز پنجشنبه هفته گذشته برای اولین بار از زمان اعلام خروج نظامیان آمریکایی از سوریه و عقب‌نشینی آنها از مناطق شمالی این کشور، گروهی از این نیروها مجددا به همان مناطق بازگشته و مشغول گشت‌زنی شده‌اند. </p>
      <p>برخی منابع می‌گویند که برخی سناتورهای آمریکایی اخیرا به دیدار ترامپ رفته و از روی نقشه محل دقیق میادین نفتی واقع در شمال و شمال شرق سوریه را به وی تفهیم کرده‌اند تا او را متقاعد کنند نظامیان آمریکایی نباید از سوریه خارج شوند. </p>
      <p>«سرگئی ریابکوف» معاون وزیر خارجه روسیه روز جمعه گذشته در مصاحبه با خبرگزاری اینترفکس گفت که که مسکو نارضایتی خود را از اقدامات آمریکا در زمینه تحت کنترل درآوردن میادین نفتی شرق رود فرات اعلام کرده و در تماسهای خود با مقامات واشنگتن آن را گوشزد کرده است.</p>
    </article>
  </body>
</html>