<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/schanda-tamas-senki-sem-vitathatja-el-tolunk-56-dicsoseget"/>
    <meta property="og:site_name" content="infostart"/>
    <meta property="article:published_time" content="2019-11-04T19:55:00+00:00"/>
    <meta property="og:title" content="Schanda Tamás: senki sem vitathatja el tőlünk '56 dicsőségét"/>
    <meta property="og:description" content="A nemzeti gyásznap, november 4. alkalmából az ország számos pontján rendeztek megemlékezést és gyújtottak mécseseket."/>
  </head>
  <body>
    <article>
      <h1>Schanda Tamás: senki sem vitathatja el tőlünk '56 dicsőségét</h1>
      <address><time datetime="2019-11-04T19:55:00+00:00">04 Nov 2019, 19:55</time> by <a rel="author">Infostart / MTI</a></address>
      <h3>A nemzeti gyásznap, november 4. alkalmából az ország számos pontján rendeztek megemlékezést és gyújtottak mécseseket.</h3>
      <p>Hiába a kegyetlen megtorlás, hiába a vérvörös kommunizmus bosszúja, senki nem vitathatja el tőlünk, hogy a 20. század történelmében az 1956. október 23. és november 4. közötti dicsőséges két hét rólunk, magyarokról szólt - mondta Schanda Tamás, az Innovációs és Technológiai Minisztérium parlamenti államtitkára, a II. kerületi KDNP elnöke 2019. november 4-én, a nemzeti gyásznap alkalmából Budapesten, a Mansfeld-parkban.</p>
      <p>A politikus arra is emlékeztetett, hogy bár 1956. november 4-én kezdetét vette a kommunista hatalom véres megtorlása, ennek ellenére voltak, akik kitartottak a küzdelemben.</p>
      <p>"Tudták, nem nyerhetünk. És mégis folytatták a harcot, ki-ki lehetősége szerint tovább éltette az ellenállást az ördögi hatalommal szemben" - mondta, és felidézte Mansfeld Péter sorsát, akit a 18. születésnapja után pár nappal végeztetett ki a kommunista diktatúra.</p>
      <p>Schanda Tamás az Építsünk hidat! elnevezésű, a budapesti II. kerületi és XVI. kerületi kereszténydemokraták és civilek által szervezett rendezvény-pár budai ünnepségén szólalt fel.</p>
      <p>A pesti megemlékezésen, Tóth Ilonka szobránál és szülőházánál a XVI. kerület alpolgármestere, Szász József mondott ünnepi beszédet.</p>
      <figure>
        <img src="https://infostart.hu/images/site/articles/inline/2019/11/1572897517-yL72bswcM_md.jpg"/>
        <figcaption>Az 1956-os évszámot formázó mécsesek a Szent István-bazilika előtt a forradalom és szabadságharc leverésének és a szovjet csapatok bevonulásának 63. évfordulóján, a nemzeti gyásznapon, 2019. november 4-én. A bazilikában emlékkoncertet rendeztek, José Cura argentin karmester vezényelte a Magyar Rádió Szimfonikus Zenekarát és Énekkarát. MTI/Mohai Balázs</figcaption>
      </figure>
      <h4>Deutsch Tamás: 1956 az igazság és a szabadság mindenekfelettiségéről szólt</h4>
      <p>Brüsszel, 2019. November 4., hétfő (MTI) - A magyar '56 története a nehéz és könyörtelen 20. század legfontosabb és legszebb eseménye volt. Üzenete nemcsak a magyaroknak, hanem a nagyvilágnak is világos és egyértelmű: az igazság és a szabadság mindenekfelettiségéről szólt - mondta Deutsch Tamás fideszes európai parlamenti képviselő Brüsszelben, hétfőn.</p>
      <p>A politikus az Európai Parlament magyar Néppárti Képviselőcsoportja és a Magyar Hullám Társaság 1956-os forradalomra és annak leverésére emlékező rendezvényén tartott beszédében hangsúlyozta: november 4. az egyik legszomorúbb nap a magyar nemzet naptárjában, ugyanis hosszú évtizedekre törte össze a magyarok szabadságálmait.</p>
      <p>
        <i>Nyitókép: Megemlékező a Terror Háza Múzeum Hősök falánál az 1956-os forradalom és szabadságharc leverésének és a szovjet csapatok bevonulásának évfordulóján, a nemzeti gyásznapon. (MTI/Mohai Balázs)</i>
      </p>
    </article>
  </body>
</html>