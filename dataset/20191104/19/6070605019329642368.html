<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/judici-Rodrigo-Lanza-acusat-assassinat-tiranys-bandera-espanyola-defensa-propia_0_2337966367.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T19:20:02+00:00"/>
    <meta property="og:title" content="L'acusat de matar un home per portar uns tirants amb la bandera espanyola al·lega haver actuat en defensa pròpia"/>
    <meta property="og:description" content="Rodrigo Lanza, que s'enfronta a 25 anys de presó, nega haver agredit la víctima per motius ideològics"/>
  </head>
  <body>
    <article>
      <h1>L'acusat de matar un home per portar uns tirants amb la bandera espanyola al·lega haver actuat en defensa pròpia</h1>
      <h2>Rodrigo Lanza, que s'enfronta a 25 anys de presó, nega haver agredit la víctima per motius ideològics</h2>
      <address>
        <time datetime="2019-11-04T19:20:02+00:00">04 Nov 2019, 19:20</time>
      </address>
      <p>Rodrigo Lanza, l'home que va ser condemnat per les lesions a un agent de la Guàrdia Urbana de Barcelona que va quedar tetraplègic el 2006, ha tornat a asseure's aquest dilluns al banc dels acusats a l'Audiència de Saragossa <a href="https://www.ara.cat/societat/Detenen-condemnats-Ciutat-Morta-Saragossa_0_1922807909.html">per la mort a cops d'un altre home en un bar de la capital aragonesa el desembre del 2017</a>. A Lanza l'acusen d'assassinar l'home a cops perquè portava uns tirants amb la bandera espanyola. Ell ho ha negat al judici. Ha assegurat que va actuar en defensa pròpia perquè la víctima el va atacar abans amb un ganivet. "Sento molt que una persona hagi mort però jo vaig actuar perquè se'm va atacar sense motiu aparent", ha afirmat.</p>
      <p>El judici es fa amb un jurat popular. La Fiscalia demana una condemna de 25 anys de presó per a Lanza i l'acusa d'agredir la víctima per motius ideològics, la mateixa pena que demana la família de l'home mort i l'acusació popular, exercida per la formació ultra Vox, personada en la causa.</p>
      <figure>
        <img src="https://www.ara.cat/2015/01/24/societat/Lanza-del-que-Barcelona-Catalunya_1291080973_43441966_117x66.jpg"/>
      </figure>
      <p>
        <a href="https://www.ara.cat/societat/Rodrigo-Lanza-jutge-homicidi-Saragossa-mort-ciutat-morta-4F_0_1924007763.html">Presó per a Lanza pel crim de Saragossa</a>
      </p>
      <p>Lanza, que només ha contestat les preguntes del seu advocat, ha explicat que va actuar en legítima defensa perquè tenia "moltíssima por" i que mai va imaginar "ni remotament" que pogués matar l'home. Segons la seva versió, va ser la víctima qui se li va acostar, el va insultar i li va ensenyar una navalla –que la policia no va trobar al bar–. Ha assegurat que en aquell moment va entrar en pànic i va propinar-li diverses puntades de peu i un cop a la cara però ha negat atacar-lo per l'esquena, com asseguren les acusacions. També ha dit que no va veure que la víctima portés els tirants amb la bandera espanyola, perquè portava la jaqueta cordada a sobre.</p>
      <p>Abans de la declaració de l'acusat, la fiscal del cas, Ana Cabezas ha demanat en la seva explicació prèvia als membres del jurat popular que hauran d'emetre el seu veredicte sobre el cas que "no es deixin confondre" per l'acusat i ha insistit que es va tractar d'un atac "a traïció, per sorpresa i per l'esquena", sense que la víctima pogués defensar-se.</p>
      <p>L'acusació particular ha insistit que l'acusat es va acarnissar amb la víctima, mentre que l'acusació popular de Vox ha assegurat que no està personada a la causa per fer política, sinó per defensar que la víctima tingui un judici just per un assassinat motivat per "l'extremisme ideològic". L'advocat de l'acusat, per la seva part, ha defensat que Lanza –que està en presó provisional des del moment dels fets–, no es responsable de la mort de l'home i que hauria de ser excarcerat i absolt.</p>
    </article>
  </body>
</html>