<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/felip-vi-reclama-una-catalunya-sense-violencia-ni-intolerancia-en-lacte-de-barcelona/noticia/2960869/"/>
    <meta property="og:site_name" content="CCMA"/>
    <meta property="article:published_time" content="2019-11-04T19:39:00+00:00"/>
    <meta property="og:title" content="Felip VI reclama una Catalunya sense &quot;violència ni intolerància&quot; en l'acte de Barcelona"/>
    <meta property="og:description" content="L'entrega dels Premis Princesa de Girona s'ha fet en un Palau de Congressos blindat, amb protestes al carrer"/>
  </head>
  <body>
    <article>
      <h1>Felip VI reclama una Catalunya sense "violència ni intolerància" en l'acte de Barcelona</h1>
      <h2>L'entrega dels Premis Princesa de Girona s'ha fet en un Palau de Congressos blindat, amb protestes al carrer</h2>
      <address><time datetime="2019-11-04T19:39:00+00:00">04 Nov 2019, 19:39</time> by <a rel="author">Redacció</a></address>
      <p>A l'entrega dels Premis Princesa de Girona, el rei Felip VI ha dedicat l'última part del seu discurs, on ha alternat castellà, anglès i català, a parlar de Catalunya, i ha inclòs una <b>crida a la no-violència, especialment aplaudida pels assistents</b>:</p>
      <p> </p>
      <blockquote>"A la realitat de Catalunya no poden tenir cabuda ni la violència, ni la intolerància ni el menyspreu als drets i les llibertats dels altres."</blockquote>
      <p> </p>
      <p>Al Palau de Congressos de Catalunya, a la desena edició dels Premis Princesa de Girona, el rei també ha defensat el passat de <b>Catalunya i els seus valors</b>:</p>
      <p> </p>
      <blockquote>"I en aquest <b>gran projecte democràtic que ens va unir a tots</b>, en aquest desig de no tornar a aturar la història, de no quedar al marge de l'evolució dels temps, la contribució de Catalunya va ser inspiradora per a la resta d'Espanya. Una <b>Catalunya orgullosa dels seus signes d'identitat, plural i integradora, constructiva i solidària amb el progrés general</b>; una Catalunya en què l'esforç, la responsabilitat, el compromís, el respecte i l'esperit cívic <b>van enriquir les arrels de la societat democràtica de què gaudim avui.</b>"</blockquote>
      <p> </p>
      <p>A banda d'aquestes referències a Catalunya, el rei ha dedicat una part important del seu discurs a explicar la feina dels cinc premiats: el neuròleg i emprenedor <b>Ignacio H. Medrano</b>, el matemàtic <b>Xavier Ros-Oton</b>, l'emprenedora social <b>Begoña Arana</b>, el director d'escena <b>Rafael R. Villalobos</b> i la cofundadora de l'organització internacional Humanity Crew <b>María Jammal</b>.</p>
      <p> </p>
      <figure>
        <img src="https://www.ccma.cat/multimedia/jpg/3/8/1572899208483.jpg"/>
      </figure>
      <p>
        <i>Els premiats amb la família reial</i>
      </p>
      <p> </p>
      <p>El monarca ha fet en català la part dedicada a <b>Ros-Oton</b>, doctor en Matemàtiques per la Universitat Politècnica de Catalunya, guardonat que ha pujat a l'escenari amb un <b>llaç groc a la solapa</b>.</p>
      <p>Segons la Fundació, els cinc premiats "comparteixen la inquietud de <b>transformar el món</b> i millorar la vida de les persones".</p>
      <p>A més, les primeres paraules de Felip VI han estat una referència orgullosa a <a href="https://www.ccma.cat/324/discurs-rei/noticia/2960811/">la intervenció de la seva filla Elionor</a>, que l'ha precedit.</p>
      <p> </p>
      <figure>
        <img src="https://www.ccma.cat/multimedia/jpg/0/5/1572899210650.jpg"/>
      </figure>
      <p>
        <i>La princesa Elionor amb el rei</i>
      </p>
      <p> </p>
      <p><b>Cap representant del govern català</b> ha assistit a l'acte, on hi havia la vicepresidenta del govern espanyol en funcions, Carmen Calvo, i la delegada del govern espanyol a Catalunya, Teresa Cunillera.</p>
      <p>
        <b>Fora de Girona</b>
      </p>
      <p>L'any passat va ser el primer que la gala dels <a href="https://www.ccma.cat/324/felip-vi-i-els-premis-princesa-de-girona-a-barcelona-en-plena-campanya-electoral/noticia/2960610/">Premis Princesa d'Astúries es va fer fora de Girona</a>. L'Ajuntament de Marta Madrenas va catalogar Felip com a <b>persona non grata</b>, després del discurs que va fer el 3 d'octubre del 2017, i va informar que l'Auditori Municipal no estaria disponible per a aquest acte, per obres.</p>
      <p><b>L'Auditori de Girona</b> havia acollit els premis des de la creació de la fundació, el 2009.</p>
      <p>La gala de l'any passat es va traslladar a <b>Vilablareix, a l'espai Mas Marroch</b>, dels germans Roca. Felip VI va manifestar el compromís de la Fundació Princesa de Girona <a href="https://www.ccma.cat/324/el-rei-reivindica-una-catalunya-de-tots-i-per-a-tots-des-de-vilablareix/noticia/2863956/#origen=notirelacionada">"amb una Catalunya de tots i per a tots"</a>. També va destacar la "vocació de permanència en aquesta terra" de la Fundació.</p>
      <p>Fa gairebé un any que la <a href="https://ca.fpdgi.org/">Fundació Princesa de Girona</a> va anunciar que els premis del 2019 es donarien a Barcelona. També es va justificar el trasllat de l'acte d'entrega perquè coincideix amb la desena edició.</p>
      <p>
        <b>Campanya electoral</b>
      </p>
      <p><b>La Junta Electoral de Barcelona</b> va desestimar la petició de Junts per Catalunya i Esquerra Republicana per ajornar aquest acte que coincideix amb la campanya electoral, al·legant que <b>el monarca no té cap adscripció política</b>.</p>
      <p>Diumenge a la nit, hi va haver <b>els primers actes de protesta dels CDR</b> per la visita del rei, <a href="https://www.ccma.cat/324/xiulades-i-cassolades-a-la-diagonal-contra-la-visita-del-rei-felip-vi-a-barcelona/noticia/2960793/"><b>protestes que s'han intensificat aquest dilluns</b></a>, mentre dins del Palau de Congressos s'hi feia l'acte d'entrega dels premis.</p>
    </article>
  </body>
</html>