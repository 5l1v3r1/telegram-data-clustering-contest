<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/04/magia-photoshop-arriva-direttamente-al-momento-dello-scatto-nasce-photoshop-camera-video-240361/"/>
    <meta property="og:site_name" content="MobileWorld"/>
    <meta property="article:published_time" content="2019-11-04T19:13:35+00:00"/>
    <meta property="og:title" content="La magia di Photoshop arriva direttamente al momento dello scatto: nasce Photoshop Camera (video)"/>
    <meta property="og:description" content="Photoshop non ha certo bisogno di presentazioni: è famoso in tutto il mondo per la sua potenza e flessibilità. Ma Adobe vuole portare il suo potere ad un l"/>
  </head>
  <body>
    <article>
      <h1>La magia di Photoshop arriva direttamente al momento dello scatto: nasce Photoshop Camera (video)</h1>
      <address><time datetime="2019-11-04T19:13:35+00:00">04 Nov 2019, 19:13</time> by <a rel="author" href="https://www.mobileworld.it/author/robottin/" target="_blank">Matteo Bottin</a></address>
      <p><b>Photoshop</b> non ha certo bisogno di presentazioni: è famoso in tutto il mondo per la sua potenza e flessibilità. Ma <a href="https://www.mobileworld.it/tag/adobe/">Adobe</a> vuole portare il suo potere ad un livello superiore: perché non applicare la magia di Photoshop <b>direttamente alla fase di scatto</b>? Da questo pensiero è nata una nuova app, <b>Photoshop Camera</b>.</p>
      <p>Questa applicazione, <b>disponibile in anteprima su iOS e Android</b>, è basata sulla <b>intelligenza artificiale Adobe Sensei</b>, la piattaforma proprietaria di Adobe per la IA. Con Photoshop Camera è possibile scattare, modificare e condividere tutte le foto che volete, usando la potenza di Photoshop direttamente in tempo reale.</p>
      <p>Utilizzando la IA, l’app è in grado di <b>identificare rapidamente il soggetto</b> inquadrato e suggerire automaticamente delle scene e degli effetti da applicare. Se l’effetto non dovesse convincervi dopo lo scatto, tranquilli: Photoshop Camera conserverà comunque la foto originale.</p>
      <p>Photoshop Camera <b>non andrà a sostituire Photoshop Express</b>: le due applicazioni continueranno a coesistere e a <a href="https://www.mobileworld.it/2019/11/04/adobe-photoshop-ipad-disponibile-240247/">portare la suite di Adobe</a> anche nel mondo mobile.</p>
      <p>Photoshop Camera sarà <b>disponibile per tutti nel 2020</b>, ma nel caso voleste provarla potete iscrivervi all’anteprima <a href="https://photoshopcamera.adobelanding.com/limitedpreview/?promoid=RL89NDVD&amp;mv=other">utilizzando questo link</a>. Se invece volete solo avere un <b>assaggio</b> delle capacità di questa nuova app, vi lasciamo al video di presentazione qui sotto.</p>
      <figure>
        <iframe src="https://www.youtube.com/embed/zRfG7cWqCG8" width="640" height="360" data-service="Youtube" scrolling="no"/>
      </figure>
      <p>Fonte: <a href="https://theblog.adobe.com/introducing-adobe-photoshop-camera/">Adobe (1)</a>, <a href="https://www.adobe.com/it/products/photoshop-camera.html">Adobe (2)</a></p>
    </article>
  </body>
</html>