<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/medicinska-sestra-kam-dete-v-jasla-mrasnico-zhivotno-mrasno.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T19:23:00+00:00"/>
    <meta property="og:title" content="Медицинска сестра към дете в ясла: &quot;Мръсницо, животно мръсно!&quot;"/>
    <meta property="og:description" content="Това се чува на таен запис, направен от родители, които забелязали странности в поведението на дъщеря си"/>
  </head>
  <body>
    <article>
      <h1>Медицинска сестра към дете в ясла: "Мръсницо, животно мръсно!"</h1>
      <h2>Това се чува на таен запис, направен от родители, които забелязали странности в поведението на дъщеря си</h2>
      <address><time datetime="2019-11-04T19:23:00+00:00">04 Nov 2019, 19:23</time> by <a rel="author" href="https://btvnovinite.bg/author/?author=2001868" target="_blank">Мария Савкова</a></address>
      <figure>
        <video src="https://vid.btv.bg/btvnews/2019/11/04/qsli_1572888590-1.mp4"/>
      </figure>
      <p>Обиди и насилие в яслена група на детска градина. Родители от София записаха тайно как минава денят на детето им в детската ясла.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014664.jpg"/>
        <figcaption>Снимка: bTV</figcaption>
      </figure>
      <p><b><i>„Млъкни, бе! Млъкни, бе! Млъкни, бе! Затвори си тъпата уста, бе! Затвори си тъпата уста, бе! Затвори си я, бе! Затвори си я, бе!”, се чува на записа.<br/></i></b><br/>Никол е на година и седем месеца и още не може да говори. Родителите й обаче забелязали промяна в поведението й. <br/><br/>„Започнаха истерии, плач, свиване до стена с треперещи ръчички, агресия - започна да удря, да скубе”, Илиана Джонева, майка на Никол.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014662.jpg"/>
        <figcaption>Снимка: bTV</figcaption>
      </figure>
      <p>Тогава монтирали записващо устройство в любимата играчка.<br/><br/>„В тази играчка, която е в нея. И вечерта изпаднахме в шок”, обясни Лориан Джонев, баща на Никол.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014663.jpg"/>
        <figcaption>Снимка: bTV</figcaption>
      </figure>
      <p><b><i>„Какво искаш! Какво искаш! Мръсницо! Животно мръсно!”</i></b><br/><br/>„Чуват се удари. В рамките на пет часа четири пъти яде шамари. Записът е направен на 31 октомври в 27 детска градина”, заяви Илиана Джонева, майка на Никол.</p>
      <p>Родителите са подали жалба в районната администрация. А от Столичната община заявиха, че ще направят проверка за случващото се вътре.<br/><br/>Служителката от записа е медицинска сестра по заместване. Отказа да участва в репортажа. По телефона каза, че не е обиждала и удряла детето. И не чувства вина. Пред работодателя си обаче е признала за случилото се.</p>
      <p>В обяснение до директорката на детската градина, служителката пише, че е била уморена и изнервена, затова се и случило това, каза пред bTV Галина Христова, директор на ДГ 27 "Детска китка".</p>
      <p>Директорката я е предложила за дисциплинарно наказание. Какво да бъде то трябва да реши кметът на район "Надежда". Родителите настояват служителката никога повече да не работи с деца. И се надяват, че другите родители също ще бъдат нащрек за проява на агресия.</p>
    </article>
  </body>
</html>