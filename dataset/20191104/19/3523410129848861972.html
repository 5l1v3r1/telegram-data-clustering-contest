<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638149/%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%A8%D8%A7-%D8%A7%D9%86%D9%87%D8%AF%D8%A7%D9%85-%DB%8C%DA%A9-%D9%85%D8%B1%DA%A9%D8%B2-%D8%AC%D8%A7%D8%B3%D9%88%D8%B3%DB%8C-%D8%A2%D9%85%D8%B1%DB%8C%DA%A9%D8%A7-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T19:28:00+00:00"/>
    <meta property="og:title" content="گام دوم انقلاب با انهدام یک مرکز جاسوسی آمریکا آغاز شد"/>
    <meta property="og:description" content="مشاور فرمانده کل سپاه پاسداران گفت: گام اول در مبارزه با آمریکا، اشغال لانه جاسوسی و گام دوم انهدام یک پهپاد جاسوسی آمریکا ۴۰ سال پس از گام اول بود."/>
  </head>
  <body>
    <article>
      <h1>
        <a href="https://www.bultannews.com/fa/news/638149/%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%A8%D8%A7-%D8%A7%D9%86%D9%87%D8%AF%D8%A7%D9%85-%DB%8C%DA%A9-%D9%85%D8%B1%DA%A9%D8%B2-%D8%AC%D8%A7%D8%B3%D9%88%D8%B3%DB%8C-%D8%A2%D9%85%D8%B1%DB%8C%DA%A9%D8%A7-%D8%A2%D8%BA%D8%A7%D8%B2-%D8%B4%D8%AF">گام دوم انقلاب با انهدام یک مرکز جاسوسی آمریکا آغاز شد</a>
      </h1>
      <h2>مشاور فرمانده کل سپاه پاسداران گفت: گام اول در مبارزه با آمریکا، اشغال لانه جاسوسی و گام دوم انهدام یک پهپاد جاسوسی آمریکا ۴۰ سال پس از گام اول بود.</h2>
      <address><time datetime="2019-11-04T19:28:00+00:00">04 Nov 2019, 19:28</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حمیدرضا مقدم‌فر امروز در راهپیمایی ضد‌استکباری <b>13 آبان</b> در آبادان‌ اظهار داشت: گام اول در مبارزه با آمریکا، اشغال<b> لانه جاسوسی</b> بود و <b>گام دوم</b> را 40 سال بعد نیز با انهدام یک مرکز جاسوسی آمریکا آغاز کردیم.</p>
      <p> </p>
      <p>وی با بیان اینکه این بار این مرکز جاسوسی بر روی زمین نبود و در آسمان جاسوسی می‌کرد، افزود: فاصله این دو گام 40 سال بوده و در این مدت‌ زمان آمریکایی‌ها هر کاری از دستشان برمی‌آمد علیه انقلاب اسلامی انجام دادند، اما امروز علی‌رغم تمام هجمه‌ها علیه انقلاب اسلامی‌ در اقتدار کامل و آمریکایی‌ها به اعتراف برخی از اندیشکده‌ها و نخبگان خودشان در حال افول و سقوط هستند.</p>
      <p>این مدرس دانشگاه با اشاره به خاطرات خود از حضور در آبادان در دوران محاصره این شهر در سال 60 بیان کرد: آبادان در آن زمان در مقابل آمریکا و سرسپردگانی مثل صدام ایستاد و تا کنون نیز شجاعانه در حال مقاومت و ایستادگی است.</p>
      <p> </p>
      <p>عضو شورای فرهنگی مجمع عالی بیداری اسلامی افزود: بچه‌های آبادان جزو نخستین کسانی بودند که بعد از پیروزی انقلاب از آمریکا آسیب دیدند و می‌توان آن‌ها را در خط مقدم جبهه مبارزه با آمریکا دانست.</p>
      <p> </p>
      <p>مقدم‌فر در تبیین دشمنی آمریکا با ملت ایران گفت: آمریکا در طول دوران حکومت سیاسی خود تا امروز 8 و نیم میلیون نفر از مردم جهان را به‌طور مستقیم یا غیرمستقیم به کشتن داده است ولی با ظهور انقلاب اسلامی ابهت و حیثیتش از بین رفت.</p>
      <p> </p>
      <p>مشاور رئیس هیئت امنا و هیئت موسس دانشگاه آزاد اسلامی با بیان برخی نکات برای تداوم مبارزه با آمریکا گفت: اولا باید درک درست و واقع‌بینانه‌ای از وضعیت امروز ما و آمریکایی‌ها داشته باشیم و تحلیل درستی از قدرت‌مان که رو به افزایش است و قدرت آمریکایی‌ها که رو به افول است داشته باشیم.</p>
      <p> </p>
      <p>مقدم‌فر اظهار داشت: نباید گذاشت جنایت‌ها و خیانت‌های آمریکا در قبل و بعد از پیروزی انقلاب به فراموشی سپرده شود، همان گونه که امام (ره) فرمودند عده‌ای به دنبال این هستند که مرگ بر آمریکا و نفرت از آمریکا فراموش شود.</p>
      <p> </p>
      <p>مشاور رسانه‌ای فرمانده سپاه پاسداران با اشاره به لزوم تبیین چرایی مسئله قطع ارتباط و مذاکره نکردن با آمریکا تصریح کرد: لازم است تبیین شود که چرا نباید با این‌ها مذاکره کنیم و قطع ارتباط کنیم چرا که مشکل انقلاب اسلامی با آمریکا مشکل هویتی و هستی‌شناسانه است و خوی درندگی و استکباری در ذات آنها ‌نهفته است.</p>
      <p> </p>
      <p>مقدم‌فر بیان کرد: آنها با اساس اسلام و انقلاب اسلامی مخالفند و فقط به دنبال استثمار و بهره‌گیری از کشور ما هستند، همان‌گونه که امام (ره) فرمودند رابطه ما با آمریکا رابطه گرگ و میش است.</p>
      <p> </p>
      <p>وی با بیان اینکه مذاکره با آمریکا یک مذاکره فریب است چون ماهیت آمریکا تغییری نکرده‌ گفت: تحلیل درست و صحیح از گفتمان سازش و آگاهی از ترفندهای سازش‌کاران نیز باید مدنظر جوانان امروز و مردم قرار گیرد.</p>
      <p> </p>
      <p>مقدم‌فر با تاکید بر اینکه‌ دستاوردها، آثار و برکات قطع ارتباط با آمریکا را باید تبیین کرد، گفت: اساسا یکی از علل پیشرفت انقلاب اسلامی مقابله با آمریکا و ایستادگی در برابر آن است و هرکجا مقاومت و ایستادگی کردیم پیروز شدیم.</p>
      <p> </p>
      <p>انتهای پیام/</p>
    </article>
  </body>
</html>