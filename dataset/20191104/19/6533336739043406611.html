<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/ldquo-negro-merda-rdquo-ndash-follia-bordo-campo-brianza-durante-218135.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-04T19:15:20+00:00"/>
    <meta property="og:title" content="'negro di merda'– follia a bordo campo in brianza durante una partita dei pulcini: una mamma insulta"/>
    <meta property="og:description" content="“NEGRO DI MERDA” – FOLLIA A BORDO CAMPO IN BRIANZA DURANTE UNA PARTITA DEI PULCINI DELLA AURORA DESIO CALCIO CONTRO LA SOVICESE – LA MAMMA DI UN BIMBO HA INSULTATO UN GIOCATORE DELLA SQUADRA AVVERSARIA DI SOLI 10 ANNI, BERSAGLIANDOLO CON INSULTI RAZZISTI – IL PICCOLO HA CONTINUATO A GIOCARE, MA QUANDO LA PARTITA È FINITA HA RACCONTATO TUTTO E…"/>
  </head>
  <body>
    <article>
      <h1>'negro di merda'– follia a bordo campo in brianza durante una partita dei pulcini: una mamma insulta</h1>
      <address>
        <time datetime="2019-11-04T19:15:20+00:00">04 Nov 2019, 19:15</time>
      </address>
      <p>
        <b>“NEGRO DI MERDA” – FOLLIA A BORDO CAMPO IN BRIANZA DURANTE UNA PARTITA DEI PULCINI DELLA AURORA DESIO CALCIO CONTRO LA SOVICESE – LA MAMMA DI UN BIMBO HA INSULTATO UN GIOCATORE DELLA SQUADRA AVVERSARIA DI SOLI 10 ANNI, BERSAGLIANDOLO CON INSULTI RAZZISTI – IL PICCOLO HA CONTINUATO A GIOCARE, MA QUANDO LA PARTITA È FINITA HA RACCONTATO TUTTO E…</b>
      </p>
      <hr/>
      <p><b>Lucia Landoni per</b> <a href="https://www.repubblica.it/">"www.repubblica.it"</a></p>
      <figure>
        <a href="https://www.dagospia.com/mediagallery/Dago_fotogallery-254560/1233802.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-8-1233802_tn.jpeg"/>
        </a>
        <figcaption>bimbi giocano a calcio 8</figcaption>
      </figure>
      <p>Dai campi di provincia a quelli di serie A, il razzismo negli stadi non conosce differenze di categorie: sabato 2 novembre, poche ore prima che Mario Balotelli venisse insultato con cori razzisti dagli ultrà dell'Hellas Verona, un giovanissimo giocatore della squadra brianzola Aurora Desio Calcio è stato bersagliato da insulti razzisti durante la partita della categoria Pulcini 2009 contro la Sovicese.</p>
      <figure>
        <a href="https://www.dagospia.com/mediagallery/Dago_fotogallery-254560/1233803.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-9-1233803.jpg"/>
        </a>
        <figcaption>bimbi giocano a calcio 9</figcaption>
      </figure>
      <p>Il bambino, di appena dieci anni, è stato definito "negro di m..." dalla madre di un avversario. Dimostrando una maturità superiore a quella degli adulti, ha continuato a giocare senza batter ciglio, ma al termine del match ha raccontato l'accaduto - quelle parole erano state sentite anche da altri bambini - all'allenatore e ai genitori. La reazione, però, arriva subito: sabato prossimo i giocatori della categoria Juniores di entrambe le squadre scenderanno in campo con il volto dipinto di nero.</p>
      <figure>
        <a href="https://www.dagospia.com/mediagallery/Dago_fotogallery-254560/1233801.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-7-1233801.jpg"/>
        </a>
        <figcaption>bimbi giocano a calcio 7</figcaption>
      </figure>
      <p>Immediata la reazione della società, che ha deciso di rendere pubblico l'accaduto con un post pubblicato sulla pagina Facebook ufficiale: "Con questa lettera, l'Aurora Desio vuole pubblicamente denunciare questa vergogna alle autorità politiche nazionali e locali, alla Lnd Figc, ai media locali e non, affinché si faccia squadra contro questo disgustoso fenomeno" vi si legge.</p>
      <figure>
        <a href="https://www.dagospia.com/mediagallery/Dago_fotogallery-254560/1233799.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-5-1233799.jpg"/>
        </a>
        <figcaption>bimbi giocano a calcio 5</figcaption>
      </figure>
      <p>I vertici della società di Desio si sono rivolti anche alla dirigenza della Sovicese, chiedendo di avviare un'indagine interna per risalire all'identità della persona da cui sono partiti gli insulti: "Finché non sarà individuata e oggetto di Daspo temporaneo dai campi giovanili, ci rifiuteremo di incontrare la Sovicese in qualsiasi competizione ufficiale, anche a costo di rischiare multe e penalizzazioni" hanno scritto su Facebook.</p>
      <figure>
        <a href="https://www.dagospia.com/mediagallery/Dago_fotogallery-254560/1233800.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-6-1233800.jpg"/>
        </a>
        <figcaption>bimbi giocano a calcio 6</figcaption>
      </figure>
      <p>Una presa di posizione netta, che ha già portato a un primo risultato: "Sono stato contattato dalla Sovicese - spiega Alessandro Crisafulli, direttore generale del settore giovanile dell'Aurora Desio - Mi hanno comunicato che hanno avviato l'indagine e che sono disponibili a fare con noi un gesto simbolico contro il razzismo.</p>
      <p>Sabato prossimo le due squadre si incontreranno nuovamente, questa volta per il campionato della categoria Juniores, ovvero quella dei ragazzi di 17/18 anni, e tutti i calciatori scenderanno in campo con il volto dipinto di nero. Lo faranno anche altre società brianzole, che hanno saputo dell'episodio e vogliono dimostrarci così la loro vicinanza".</p>
      <figure>
        <a href="https://www.dagospia.com/mediagallery/Dago_fotogallery-254560/1233798.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-4-1233798.jpg"/>
        </a>
        <figcaption>bimbi giocano a calcio 4</figcaption>
      </figure>
      <p>Insulti così gravi provenienti dalle tribune fanno in questo caso doppiamente male perché rivolti a un bambino e perché l'Aurora Desio è "notevolmente impegnata sul fronte del coinvolgimento e dell'educazione dei genitori alla sportività - continua Crisafulli - Organizziamo periodicamente laboratori mirati, ci siamo dati un codice etico e del nostro staff fanno parte uno psicologo dello sport e anche un manager etico, che è l'ex arbitro di serie A Angelo Bonfrisco. Episodi del genere ci danno la spinta per continuare a lavorare e fare sempre di più contro il razzismo".</p>
      <figure>
        <a href="https://www.dagospia.com/mediagallery/Dago_fotogallery-254560/1233796.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-2-1233796.jpg"/>
        </a>
        <figcaption>bimbi giocano a calcio 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254560/1233794.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-1-1233794.jpg"/>
        </a>
        <figcaption>bimbi giocano a calcio 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254560/1233795.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-10-1233795.jpg"/>
        </a>
        <figcaption>bimbi giocano a calcio 10</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254560/1233797.htm">
          <img src="https://cdn-static.dagospia.com/img/foto/11-2019/bimbi-giocano-a-calcio-3-1233797.jpg"/>
        </a>
        <figcaption>bimbi giocano a calcio 3</figcaption>
      </figure>
    </article>
  </body>
</html>