<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/droppa-jakten-bondene---fant-kjaerligheten/71782110"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T19:06:02+00:00"/>
    <meta property="og:title" content="Droppa «Jakten»-bøndene - fant kjærligheten"/>
    <meta property="og:description" content="De to «Jakten»-frierne Espen Andre Rødnes og Miriam Sandvik trosset programkonseptet, og fant sammen."/>
  </head>
  <body>
    <article>
      <h1>Droppa «Jakten»-bøndene - fant kjærligheten</h1>
      <h2>De to «Jakten»-frierne Espen Andre Rødnes og Miriam Sandvik trosset programkonseptet, og fant sammen.</h2>
      <address><time datetime="2019-11-04T19:06:02+00:00">04 Nov 2019, 19:06</time> by <a rel="author">Marcus Brenden</a></address>
      <p>Årets sesong av «Jakten på kjærligheten» har rullet og gått på<a href="https://www.dagbladet.no/kjendis/her-er-arets-jakten-pa-kjaerligheten-bonder/70845312"> norske tv-skjermer denne høsten</a>, og som alltid har programmet vært fylt med hete følelser, tårer og <a href="https://www.seher.no/kjendis/brevrekord-for-jakten-bonde/71554317">mange frierbrev.</a></p>
      <p>Blant årets kjærlighetssøkende bønder, finner vi Inger Lund (29) - som fikk hele 200 frierbrev - noe som er det høyeste antallet frierbrev en bonde har fått gjennom programmets 16 sesonger. En av frierne som kom gjennom det trange nåløyet, var Espen André Rødnes (27).</p>
      <p>Det ble imidlertid ikke noen romantiske følelser mellom de to - og Rødnes måtte forlate gården og reise hjem i mandagens episode. Det var en tårevåt 27-åring som måtte ta avskjed med Lund.</p>
      <figure>
        <img src="https://dbstatic.no/71782126.jpg?imageId=71782126&amp;x=0.46153846153846&amp;y=0&amp;cropw=98.923076923077&amp;croph=95.238095238095&amp;width=643&amp;height=381"/>
        <figcaption><b>KJÆRESTER:</b> Det nye paret deltok begge for å finne kjærligheten - men de hadde ikke forventet at det skulle være med en annen frier. Foto: Privat Vis mer</figcaption>
      </figure>
      <p>
        <b>- Dette var ikke lett. Jeg trodde kanskje jeg var den rette for henne, sier han i kveldens episode før han snur seg unna kameraene og bryter ut gråt.</b>
      </p>
      <p>Historien stopper riktignok ikke der.</p>
      <p>Rødnes har nemlig funnet kjærligheten med Miriam Sandvik (22), som var blant frierne til en av de andre bøndene i årets sesong, André Johansen fra Troms. Det bekrefter duoen overfor Dagbladet.</p>
      <p>
        <b>- Det er veldig bra å ha kjæreste. Det var litt uventet. Jeg trakk meg jo fra innspillingen, forteller Miriam Sandvik.</b>
      </p>
      <h3>Traff hverandre under innspilling</h3>
      <p>Det var i starten av oktober at tv-seerne ble vitne til at Sandvik trakk seg fra det populære datingprogrammet. Da hadde bonden André Johansen invitert Sandvik og tre andre friere hjem til Målselv i Troms.</p>
      <p>22-åringen avviser at hun valgte å reise hjem på grunn av forholdet til Johansen - og fastholder at hun falt for Rødnes først etter innspillingen.</p>
      <figure>
        <img src="https://dbstatic.no/71782129.jpg?imageId=71782129&amp;x=0&amp;y=0&amp;cropw=100&amp;croph=93.216630196937&amp;width=643&amp;height=427"/>
        <figcaption><b>KLINER TIL:</b> Paret begynte å date i sommer, og nå kan de avsløre at de har blitt kjærester. Foto: Sigrun Eggereide Vis mer</figcaption>
      </figure>
      <p>- Vi møttes på et hotell i innspillingstiden, der alle frierne var til stede. Vi var 40 single mennesker, og man tilbrakte mye tid med hverandre. Vi snakket og fikk god kontakt der. Jeg trakk meg ikke for å bli sammen med Espen, sier hun til Dagbladet.</p>
      <p>
        <b>Sandvik avslører også at den nye kjæresten var en god støttespiller da hun valgte å reise hjem under innspillingen.</b>
      </p>
      <p>- Vi har holdt på sammen siden sommeren, rett etter at innspillingen var over. Jeg trakk meg fra gården og André, og da ble det en del styr. Da var det godt å snakke med Espen, som selv hadde vært frier i programmet.</p>
      <figure>
        <img src="https://dbstatic.no/71782144.jpg?imageId=71782144&amp;x=0.31007751937984&amp;y=0&amp;cropw=99.68992248062&amp;croph=98.699045967042&amp;width=643&amp;height=1138"/>
        <figcaption><b>NYTT PAR:</b> Sandvik og Rødnes traff hverandre under innspillingen av «Jakten på kjærligheten». Foto: Privat Vis mer</figcaption>
      </figure>
      <h3>- Jeg tok en sjans</h3>
      <p>Selv forteller Rødnes at han tok motet til seg og sendte en melding til Sandvik etter at innspillingen var ferdig i sommer. Interessen var gjensidig.</p>
      <p>Han beskriver sin nye kjæreste i svært varme ordelag, og omtaler henne som sjarmerende og nydelig - samtidig som han forteller at praten gikk veldig lett første gang de møttes.</p>
      <p>- Det føles veldig bra å ha en kjæreste. Jeg hadde ikke trodd at jeg skulle bli sammen med en annen frier, selv om vi begge deltok nettopp for å få kjæreste, sier Rødnes til Dagbladet.</p>
      <p>I dag bor paret mer eller mindre sammen i Rødnes' leilighet på Bjølsen i Oslo. Sandvik driver hundebarnehage og dyrebutikk på Grünerløkka, mens Rødnes jobber som rørlegger og for tiden studerer til å bli rørleggermester.</p>
      <p>Til tross for at årets «Jakten»-sesong har sørget for et noe utradisjonelt utfall, forsikrer pressekontakt for «Jakten på kjærligheten» i TV 2, Unn Grethe Berge, at TV 2 bare synes det er hyggelig at to friere har funnet sammen.</p>
      <p>- Når de ikke finner kjærligheten med bonden, er det fint at de finner kjærligheten med hverandre, sier Berge.</p>
    </article>
  </body>
</html>