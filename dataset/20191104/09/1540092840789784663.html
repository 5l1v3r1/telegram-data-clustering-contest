<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196163/ponolaimos-oi-mythoi-kai-oi-alitheies-poy-prepei-na-gnorizoyme"/>
    <meta property="og:site_name" content="CNN.gr"/>
    <meta property="article:published_time" content="2019-11-04T09:56:48+00:00"/>
    <meta property="og:title" content="Πονόλαιμος: Οι μύθοι και οι αλήθειες που πρέπει να γνωρίζουμε"/>
    <meta property="og:description" content="Πονόλαιμος. Αποτελεί ένα από τα πρώτα και πλέον ενοχλητικά συμπτώματα του κοινού κρυολογήματος και ένα πρόβλημα το οποίο, σύμφωνα με μελέτες, ταλαιπωρεί έναν..."/>
  </head>
  <body>
    <article>
      <h1>Πονόλαιμος: Οι μύθοι και οι αλήθειες που πρέπει να γνωρίζουμε</h1>
      <h2>Πονόλαιμος. Αποτελεί ένα από τα πρώτα και πλέον ενοχλητικά συμπτώματα του κοινού κρυολογήματος και ένα πρόβλημα το οποίο, σύμφωνα με μελέτες, ταλαιπωρεί έναν ενήλικα τουλάχιστον δύο με τρεις φορές τον χρόνο.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 11:56 , 04 November 2019 - 12:05</p>
      <p>Τα καλά νέα είναι πως σε αντίθεση με το παρελθόν, σήμερα έχουμε τη δυνατότητα να γνωρίζουμε περισσότερες πληροφορίες αναφορικά με τον πονόλαιμο χάρη στις έρευνες που έχουν πραγματοποιηθεί τα τελευταία χρόνια. Γιατί αυτό είναι σημαντικό; Διότι γνωρίζοντας πώς προκαλείται ο πονόλαιμος, μπορούμε να τον αντιμετωπίσουμε περισσότερο αποτελεσματικά και κυρίως, να μην τον αφήσουμε να χειροτερέψει, επιλέγοντας μη αποτελεσματικές και αναξιόπιστες λύσεις.</p>
      <p>Ιδού, λοιπόν, ορισμένες αλήθειες που αξίζει να γνωρίζουμε για ένα τόσο κοινό πρόβλημα, όπως ο πονόλαιμος, αλλά και αρκετοί μύθοι που έχουν «επιβιώσει» μέχρι τις μέρες μας και τους οποίους εν έτει 2019, καλούμαστε να καταρρίψουμε.</p>
      <h3>1. Οι χαμηλές θερμοκρασίες και το κρύο προκαλούν πονόλαιμο</h3>
      <p>Μύθος. Παρά το γεγονός πως η λέξη κρυολόγημα παραπέμπει σε… χαμηλές θερμοκρασίες, στην πραγματικότητα, δεν αρρωσταίνουμε εξαιτίας του κρύου. Η αλήθεια είναι πως υπάρχουν περισσότερα από 200 είδη ιών που φέρονται να προκαλούν το κοινό κρυολόγημα και δη, τον πονόλαιμο. Όσον αφορά στο γιατί κρυολογούμε πιο συχνά κατά τη διάρκεια του φθινοπώρου και του χειμώνα, η απάντηση είναι απλή: Λόγω της συγκέντρωσης περισσότερων ατόμων σε κλειστούς χώρους που έχει ως αποτέλεσμα την πιο γρήγορη εξάπλωση των ιών, εξαιτίας των μεταβολών στον αναπνευστικό βλεννογόνο όταν πέφτει η θερμοκρασία και λόγω της χαμηλής πρόσληψης βιταμίνης D από τον οργανισμό μας -γνωστή και ως βιταμίνη του ήλιου.</p>
      <figure>
        <img src="https://onmed.bbend.net/images/news/2019/10/17/kruo.jpg"/>
      </figure>
      <h3>2. Οι παστίλιες είναι η μόνη αποτελεσματική θεραπεία για τον πονόλαιμο</h3>
      <p>Μύθος. Οι παστίλιες για τον λαιμό -ακόμη και πολλές από εκείνες που βρίσκουμε συχνά στα φαρμακεία- δεν μπορούν να θεραπεύουν τον πονόλαιμο παρά μόνο να μας ανακουφίσουν παροδικά από κάποια από τα συμπτώματά του, περιορίζοντας ουσιαστικά για λίγη ώρα τη δυσφορία που αισθανόμαστε.</p>
      <h3>3. Οι γαργάρες είναι το πρώτο βήμα για να θεραπεύσουμε τον πονόλαιμο</h3>
      <p>Αλήθεια. Σε αντίθεση με τις παστίλιες λαιμού, οι γαργάρες με ένα αντισηπτικό προϊόν μπορούν πράγματι να θεραπεύσουν τον πονόλαιμο και παράλληλα να μας ανακουφίσουν από τα συμπτώματά του, μην αφήνοντας το πρόβλημα να χειροτερέψει. Για την ακρίβεια, οι γαργάρες με ένα αξιόπιστο προϊόν με ισχυρή αντισηπτική δράση, μπορούν να εξουδετερώσουν τα βακτήρια, να θεραπεύσουν τις φλεγμονές και τις λοιμώξεις της στοματοφαρυγγικής κοιλότητας, να καταπραΰνουν τον πόνο και να διευκολύνουν την κατάποση. Με τον ίδιο τρόπο μπορεί να μας βοηθήσει και ένα σπρέι που λειτουργεί ως τοπικό αντισηπτικό και δρα ακριβώς στην «πηγή» του προβλήματος.</p>
      <h3>4. Ο πονόλαιμος είναι το πρώτο σύμπτωμα του κρυολογήματος</h3>
      <p>Αλήθεια. Παρά το γεγονός ότι ο πονόλαιμος μπορεί να οφείλεται σε διάφορους παράγοντες, όπως η στρεπτοκοκκική φαρυγγίτιδα, η αλλεργική ρινίτιδα και το κάπνισμα, στις περισσότερες περιπτώσεις αποτελεί το πρώτο σύμπτωμα του κοινού κρυολογήματος. Μάλιστα, το 90% με το 95% των πονόλαιμων φέρεται να οφείλεται σε ιογενείς λοιμώξεις που προκαλούν το κρυολόγημα.</p>
      <h3>5. Τα παιδιά υποφέρουν λιγότερο από πονόλαιμους</h3>
      <p>Μύθος. Παρά την άποψη που έχει επικρατήσει, η αλήθεια είναι ότι ο πονόλαιμος ταλαιπωρεί πιο συχνά τα παιδιά από ό,τι τους ενήλικες -ειδικότερα κατά τη διάρκεια των φθινοπωρινών και χειμερινών μηνών. Γιατί; Διότι το ανοσοποιητικό σύστημα ενός παιδιού δεν έχει αναπτυχθεί στον βαθμό να αντιμετωπίζει με τον πλέον αποτελεσματικό τρόπο κάθε ιό και βακτήριο. Για την ακρίβεια, ένα παιδί φέρεται να υποφέρει κατά μέσο όρο από πονόλαιμο περίπου οκτώ φορές τον χρόνο.</p>
      <h3>6. Τα αντιβιοτικά μας βοηθούν να αντιμετωπίσουμε τον πονόλαιμο</h3>
      <p>Μύθος. Μπορεί τα αντιβιοτικά να κρίνονται απαραίτητα σε πολλές περιπτώσεις βακτηριακών λοιμώξεων, όμως, σε ό,τι αφορά στο κοινό κρυολόγημα και την αντιμετώπιση των βασικών του συμπτωμάτων -όπως τον πονόλαιμο- δεν έχουν αποτέλεσμα. Διότι, όπως προαναφέραμε, τα αντιβιοτικά «μάχονται» τα βακτήρια και όχι τους ιούς. Και στην περίπτωση του κρυολογήματος, έρευνες έχουν δείξει πως στις περισσότερες περιπτώσεις, οφείλεται σε ιούς.</p>
      <figure>
        <img src="https://onmed.bbend.net/images/news/2019/10/17/pills.jpg"/>
      </figure>
      <p>Δεν υπάρχει αμφιβολία, λοιπόν, πως όσον αφορά στον πονόλαιμο, η σωστή ενημέρωση κρίνεται απαραίτητη για την άμεση αντιμετώπισή του. Το σημαντικό, σε κάθε περίπτωση, είναι να μπορούμε να «φιλτράρουμε» τις πληροφορίες που λαμβάνουμε, καταρρίπτοντας τους μύθους και φυσικά, να είμαστε σε θέση να αντιλαμβανόμαστε πως και στην περίπτωση του πονόλαιμου, το «κλειδί» είναι να δρούμε άμεσα. Με λίγα λόγια, να στρεφόμαστε σε λύσεις που μπορούν να θεραπεύσουν τον πόνο στον λαιμό και όχι απλώς να μας ανακουφίσουν προσωρινά από αυτόν.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196240/oi-metarrythmiseis-stin-ygeia-prepei-na-oloklirothoyn-xthes-to-neo-vivlio-toy-kathigiti-g-kyriopoyloy">Οι μεταρρυθμίσεις στην υγεία, πρέπει να ολοκληρωθούν… χθες: Το νέο βιβλίο του καθηγητή Γ.Κυριόπουλου</a>
        </li>
        <li>
          <a href="https://www.cnn.gr/tech/story/196205/pos-to-twitter-syndeetai-me-tin-monaxia">Πώς το Twitter συνδέεται με την μοναξιά</a>
        </li>
        <li>
          <a href="https://www.cnn.gr/news/kosmos/story/195470/meleti-poia-einai-i-sxesi-tis-ygieinis-diatrofis-me-to-kalo-toy-planiti">Μελέτη: Ποια είναι η σχέση της υγιεινής διατροφής με το καλό του πλανήτη;</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82263/ponolaimos">ΠΟΝΟΛΑΙΜΟΣ</a>
        </li>
        <li>
          <a href="https://www.cnn.gr/eidhseis/tag/957/ygeia">ΥΓΕΙΑ</a>
        </li>
        <li>
          <a href="https://www.cnn.gr/eidhseis/tag/47588/kryologhma">ΚΡΥΟΛΟΓΗΜΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/04/196254/snapshot/2694834.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196263/snapshot/2463934.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196267/snapshot/2729830.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196269/snapshot/2732068.jpg"/>
      </figure>
    </article>
  </body>
</html>