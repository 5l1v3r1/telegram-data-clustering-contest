<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/druzinsko-sampionsko-slavje-245432"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T09:54:00+00:00"/>
    <meta property="og:title" content="Družinsko šampionsko slavje"/>
    <meta property="og:description" content="SEPANG – Španec Maverick Viñales (Yamaha) je zmagal na veliki nagradi Malezije v motociklizmu v kraljevem razredu motoGP. Drugi je bil na dirkališču v Sepangu njegov rojak Marc Marquez (Honda),..."/>
  </head>
  <body>
    <article>
      <h1>Družinsko šampionsko slavje</h1>
      <h2>Maverick Viñales dobil dirko v razredu motoGP na VN Malezije. Stari novi svetovni prvak Marc Marquez si je privozil drugo mesto.</h2>
      <address><time datetime="2019-11-04T09:54:00+00:00">04 Nov 2019, 09:54</time> by <a rel="author">Marko Uršič</a></address>
      <p>SEPANG – Španec <b>Maverick Viñales</b> (Yamaha) je zmagal na veliki nagradi Malezije v motociklizmu v kraljevem razredu motoGP. Drugi je bil na dirkališču v Sepangu njegov rojak <b>Marc Marquez</b> (Honda), ki je že pred to dirko osvojil naslov svetovnega prvaka, njegov mlajši brat <b>Alex Marquez</b> je po drugem mestu v Maleziji predčasno postal prvak v razredu moto2.<br/><br/>Šestindvajsetletni Marquez je tako vpisal novih 20 točk in postavil nov rekord, 395 točk, kot jih ima trenutno na prvem mestu, ni zbral v eni sezoni še noben motociklist v zgodovini SP. Do 383 točk je Španec<b> Jorge Lorenzo</b> prišel leta 2010. Tretji v razredu motoGP v Maleziji je bil Italijan <b>Andrea Dovizisoo</b> (Ducati), drugi v skupnem seštevku po predzadnji dirki sezone SP.<b> </b><br/><br/>V ospredju sta svojo dirko peljala Viñales, tretji v SP, in Marquez, ob tem da se je prvi zelo hitro nekoliko oddaljil ter na koncu za dobre tri sekunde prehitel novega starega prvaka. Ta si je šesti naslov privozil že prejšnji mesec, zaradi padca v sobotnih kvalifikacijah pa je to dirko začel šele z 11. mesta. »Z Viñalesom sva zelo dobro startala. Potem sem malce izgubljal oprijem na gumah in zaostal.<br/><br/>Preveč časa sem se zadržal tudi za Avstralcem <b>Jackom Millerjem</b>, kjer je Viñales še nekaj pridobil,« je povedal Marquez in se veselil tudi bratovega dosežka. Alex Marquez, voznik ekipe Kalex, je v Sepangu za 0,758 sekunde zaostal za zmagovalcem, Južnoafričanom <b>Bradom Binderjem</b>, in ima dirko pred koncem SP 262 točk ter s tem neulovljivo prednost. Binder (KTM) jih ima 234, tretji v seštevku je Švicar <b>Thomas Lüthi</b> (Kalex, 230), ki je bil tretji tudi na VN Malezije.<br/><br/>»Moje sanje so se uresničile,« je dejal Alex Marquez. Italijan <b>Lorenzo Dalla Porta</b> (Honda) je slavil v najšibkejšem razredu moto3, kjer je že pred tem osvojil naslov svetovnega prvaka. Bil je 0,410 sekunde pred Špancem <b>Sergiom Garcio </b>(Honda), tretji je bil drugi Španec <b>Jaume Masia</b> (KTM, +0,803). Dalla Porta je v točkovanju SP zbral 279 točk, drugi je Španec <b>Aron Canet </b>(KTM, 190), tretji pa Italijan <b>Tony Arbolino</b> (Honda) s 175 točkami.<br/><br/>V soboto v uvodnem krogu dirke talentov se je po padcu na tleh znašlo več motoristov. Najhuje jo je skupil 20-letni domači dirkač <b>Afridza Munandar</b>: s helikopterjem so ga odpeljali v bolnišnico, a je kmalu zaradi poškodb umrl. Za življenje se v bolnišnici v Kuala Lumpurju bori tudi Japonec <b>Šindži Ogo</b>. Zadnja dirka sezone SP bo 17. novembra, ko bo na programu VN Valencie. </p>
    </article>
  </body>
</html>