<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/maxi-evasione-1.4868654"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-04T09:47:13+00:00"/>
    <meta property="og:title" content="Modena, scoperto maxi evasore. Confiscati beni per 14 milioni"/>
    <meta property="og:description" content="Nel mirino dell'operazione 'Game Over' un uomo ritenuto &quot;socialmente pericoloso&quot;"/>
  </head>
  <body>
    <article>
      <h1>Modena, scoperto maxi evasore. Confiscati beni per 14 milioni</h1>
      <h2>Nel mirino dell'operazione 'Game Over' un uomo ritenuto "socialmente pericoloso"</h2>
      <address><time datetime="2019-11-04T09:47:13+00:00">04 Nov 2019, 09:47</time> by <a rel="author">il Resto del Carlino</a></address>
      <p>Modena, 4 novembre 2019 - <b>Auto di lusso</b>, polizze assicurative, case da Sondrio a Lucca e pure <b>una villa di pregio</b> con parco in una rinomata località balneare toscana del valore, solo questa, di circa due milioni di euro: sono alcuni dei beni mobili e immobili, per <b>quasi 14 milioni di euro</b> complessivi, confiscati dalla Guardia di Finanza di Modena a un imprenditore <b>originario della provincia di Reggio Emilia</b> ma con interessi anche nel <b>Modenese.</b> Nel mirino dell'operazione 'Game Over' un evasore fiscale ritenuto «<b>socialmente pericoloso</b>».</p>
      <p>l provvedimento eseguito dai militari del nucleo Polizia economico-finanziaria di Modena è stato emesso dalla sezione penale del Tribunale di Reggio Emilia, che già nel 2018 aveva accolto la richiesta di <b>sequestro anticipato</b> del patrimonio confiscato in questi giorni. Dalle indagini è emersa <b>una reiterata propensione</b> a delinquere dell'imprenditore, un grande evasorè al centro di numerosi procedimenti penali accesi in diverse Procure della Repubblica.</p>
      <p>Tra questi quelli relativi all'operazione 'Plafond', del 2015, coordinata dalla Procura della Repubblica di Modena, nell'ambito della quale era stata accertata una maxi frode all'Iva basata sul rilascio di false dichiarazioni d'intento che, tra le altre, coinvolgeva anche una società di Carpi <b>esercente l'attività di fabbricazione di computer </b>e unità periferiche, che aveva portato all'esecuzione di un'ordinanza di custodia cautelare nei confronti di sei responsabili, tra cui l'imprenditore, al sequestro di beni per oltre 10 milioni di euro e alla scoperta di un vero e proprio bunker utilizzato per nascondere la documentazione ritenuta più scottante. Dietro a una libreria a muro che scorreva sui binari<br/>venne trovata una stanza che custodiva documenti e oltre 100mila euro in contanti.</p>
      <p>L'operazione odierna 'Game Over' ha invece evidenziato <b>una palese sproporzione</b> tra i redditi dichiarati dall'imprenditore negli anni e la consistenza patrimoniale ricostruita, quest'ultima rappresentata, tra l'altro, da beni immobili nelle provincie di Reggio Emilia, Parma, Lucca, e Sondrio intestati a svariate società e prestanomi.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>