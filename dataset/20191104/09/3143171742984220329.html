<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/lurlo-dei-500-liberiamo-la-real-cittadella-dalla-vergogna-foto-video.html"/>
    <meta property="og:site_name" content="Tempostretto"/>
    <meta property="article:published_time" content="2019-11-04T09:12:01+00:00"/>
    <meta property="og:title" content="L’urlo dei 500: Liberiamo la Real Cittadella dalla vergogna FOTO – VIDEO"/>
    <meta property="og:description" content="Messina- Numeri record per la visita ai Tesori della Falce. Ma anche indignazione da record......."/>
  </head>
  <body>
    <article>
      <h1>L’urlo dei 500: Liberiamo la Real Cittadella dalla vergogna FOTO – VIDEO</h1>
      <address><time datetime="2019-11-04T09:12:01+00:00">04 Nov 2019, 09:12</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Messina- Numeri record per la visita ai Tesori della Falce. Ma anche indignazione da record.......</i>
      </p>
      <p>All’appuntamento, alle 10 del mattino nel piazzale delle Ferrovie a San Raineri, si sono presentati <b>in 500.</b> Un record.</p>
      <h3>Liberiamo la zona Falcata</h3>
      <p>Occhiali da sole, macchine fotografiche, cellulari, maniche corte e scarpe comode. Ma soprattutto la voglia di conoscere per ribellarsi, sapere per dire basta. Liberiamo la zona Falcata,<b> <a href="https://www.tempostretto.it/news/19-ottobre-1719-300-anni-fa-la-resa-della-real-cittadella.html">riprendiamoci la storia</a></b><a href="https://www.tempostretto.it/news/19-ottobre-1719-300-anni-fa-la-resa-della-real-cittadella.html">, </a>la nostra identità, i nostri tesori.</p>
      <figure>
        <img src="https://www.tempostretto.it/wp-content/uploads/2019/11/cittadella-1-1.jpg"/>
      </figure>
      <p>L’appello del Movimento <b>“Vento dello Stretto”</b> di Messina, del network <b>“ZDA – Zona D’Arte Zona Falcata</b>”, dell’associazione <b>“Amici del Museo”</b> e dell’Associazione <b>FARE VERDE ONLUS</b> per la visita guidata ai Tesori della Falce-Real Cittadella ha registrato numeri da record, nonostante le nuvole in cielo abbiano provato a intimidire i partecipanti.</p>
      <h3>La storia offesa</h3>
      <p>Là dove guerre, bombardamenti, terremoti, non sono riusciti, è riuscita l’indifferenza atavica dei messinesi. <b>L’ignavia probabilmente</b>. Là dove ci sono le nostre radici, le prove della nostra grandezza passata, <b><a href="https://www.tempostretto.it/news/in-visita-alla-real-cittadella-un-tesoro-tra-erbacce-e-rifiuti-foto.html">c’è degrado “tutto umano</a></b>”, tutto recente, targato il secolo scorso. Ci sono gli abusivi, le sterpaglie, l’abbandono. Lì c’era l’ecomostro, lì c’è ancora l’autoparco della polizia stradale, monumento della follia messinese.</p>
      <h3>La visita guidata</h3>
      <p>Erano abituati a molta partecipazione gli organizzatori, ma non si sarebbero aspettati 500 persone. Soddisfatti ed emozionati quindi <b>Piero Adamo e il professor Franz Riccobono</b>, che tra storia e ironia, tra <b><a href="https://www.tempostretto.it/news/i-cronisti-del-seguenza-alla-real-cittadella-tra-storia-e-degrado-video.html">indignazione e proposte</a></b>, hanno accompagnato passo per passo i visitatori.</p>
      <p>Straordinaria la conoscenza storica <b>del professor Riccobono</b>, invidiabile la tenacia e la passione di <b>Piero Adamo, di Dario Carbone, di Lorena Fulco e Deborah Buda</b> che hanno “guidato” il corteo con lo striscione “<b><i>Liberiamo la zona Falcata</i></b>”.</p>
      <figure>
        <img src="https://www.tempostretto.it/wp-content/uploads/2019/11/liberiamo.jpg"/>
      </figure>
      <h3>“Liberiamola da noi stessi”</h3>
      <p>Liberiamola da noi stessi, perché camminare in mezzo alla nostra storia violentata, ignorata, camminare in mezzo a tesori vandalizzati, suscita solo vergogna. “<b>Il sonno dei vivi genera morti</b>” è il commento di uno dei presenti e gli fa eco una ragazza “p<b>oi ce la prendiamo con Daverio, siamo animali”.</b></p>
      <p><b>La Real Cittadella è solo un pezzo di uno scrigno che potrebbe cambiare il destino di Messina se solo volessimo</b>.</p>
      <figure>
        <img src="https://www.tempostretto.it/wp-content/uploads/2019/11/cittadella-7.jpg"/>
      </figure>
      <h3>L’autoparco della Polizia……</h3>
      <p>Il paradosso è che mentre l’Autorità portuale e le altre istituzioni coinvolte stanno facendo la loro parte per <b><a href="https://www.tempostretto.it/news/degrado-falce-via-don-blasco-ridotte-discarica-adamo-dove-sono-controlli.html">demolire le schifezze</a></b> rimaste e per cacciare gli abusivi, sia proprio un’istituzione a deturpare il panorama: la Polizia. Nel corso della visita guidata sono state raccolte le firme per<b> spostare l’autoparco </b>della polizia municipale, vero e proprio pugno nello stomaco per chi visita la Falce.</p>
      <figure>
        <img src="https://www.tempostretto.it/wp-content/uploads/2019/11/autoparco.jpg"/>
      </figure>
      <p>La fine della visita lascia sentimenti misti tra gioia ed amarezza, orgoglio e vergogna. Siamo stati grandi. Grandi nella grandezza ed altrettanto <b><a href="https://www.tempostretto.it/news/nel-2017-adamo-gridava-allo-scempio-per-la-falce-cerano-i-sordi-ma-non-tutti-erano-ciechi.html">grandi nell’abisso della distruzione.</a></b></p>
      <p>Per i partecipanti è stato inoltre possibile scattare foto per il Calendario <b>“ZDA-ZANCLE 2020”</b>. A selezionare le immagini migliori sarà il noto fotografo messinese Gianmarco Vetrano.</p>
      <p>LE <b>DIRETTE FACEBOOK DELLA VISITA E LE FOTO</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTempostretto.it%2Fvideos%2F568958583848966%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>SECONDA DIRETTA FACEBOOK</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTempostretto.it%2Fvideos%2F1341378219363833%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>terza diretta</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTempostretto.it%2Fvideos%2F462155997752173%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>LE FOTO</p>
      <figure>
        <img src="https://www.tempostretto.it/wp-content/uploads/2019/11/cittadella-1.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/cit-7.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/cittadella-2.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/cittadella-3.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/cittadella-4.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/cittadella-5.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/cittadella-6.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/cittadella.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/real-1.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/real-2.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/real-3.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/real-4.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/real.jpg"/>
      </figure>
      <h4>Articoli correlati</h4>
    </article>
  </body>
</html>