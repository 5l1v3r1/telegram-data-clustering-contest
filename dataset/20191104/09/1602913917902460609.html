<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/un-grup-de-parlamentari-pro-romania-printre-care-doi-lideri-din-partid-cer-vot-pentru-guvernul-orban-18537571"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T09:30:22+00:00"/>
    <meta property="og:title" content="Un grup de parlamentari Pro România, printre care doi lideri din partid, cer vot pentru Guvernul Orban"/>
    <meta property="og:description" content="Un grup de parlamentari Pro România, printre care Daniel Constantin şi Sorin Cîmpeanu, vor să voteze pentru Guvernul condus de Ludovic Orban şi discută cu Victor Ponta pentru a-l convinge să gireze susţinerea pentru Executiv la votul de luni din Parlament, au declarat surse politice pentru MEDIAFAX."/>
  </head>
  <body>
    <article>
      <h1>Un grup de parlamentari Pro România, printre care doi lideri din partid, cer vot pentru Guvernul Orban</h1>
      <address><time datetime="2019-11-04T09:30:22+00:00">04 Nov 2019, 09:30</time> by <a rel="author">Alexandru Costea, Mediafax</a></address>
      <p>Un grup de parlamentari Pro România, printre care Daniel Constantin şi Sorin Cîmpeanu, vor să voteze pentru Guvernul condus de Ludovic Orban şi discută cu Victor Ponta pentru a-l convinge să gireze susţinerea pentru Executiv la votul de luni din Parlament, au declarat surse politice pentru MEDIAFAX.</p>
      <p>"Este un curent în Pro România care crede că acest Guvern trebuie votat. Daniel Costantin şi Sorin Cîmpeanu vor să voteze noul Executiv. Încearcă până la ora 13.00 sau 14.00 să îl convingă pe Victor Ponta să dea liber la vot. Dacă nu dă liber, oamenii vor vota şi va fi cvorum", au declarat surse din ProRomânia pentru MEDIAFAX.</p>
      <p>Premierul desemnat Ludovic Orban a obţinut susţinerea a opt parlamentari din Pro România pentru învestirea noului Guvern, au afirmat surse politice pentru MEDIAFAX. Printre aceştia se numără şi deputatul Emilia Meiroşu.</p>
      <p>Sursele au precizat că Ludovic Orban nu a purtat negocieri cu vicepreşedintele Pro România Mihai Tudose pentru a mai câştiga voturi din partea partidului condus de Victor Ponta.</p>
      <p>Orban ar fi convins 238 de parlamentari să voteze pentru noul Executiv, au precizat surse liberale pentru MEDIAFAX.</p>
      <p>Victor Ponta a anunţat că parlamentarii din Pro România nu vor fi prezenţi în sală la votul de învestire a Guvernului. Ulterior, acesta a declarat că, dacă Ludovic Orban îi va schimba pe cei trei miniştri propuşi care au primit aviz negativ în comisii, Pro România va asigura cvorumul, însă nu va vota.</p>
      <p>Ludovic Orban, premierul desemnat, a afirmat la finalul negocierilor cu partidele, că a depăşit cifra de 233 de parlamentari care susţin Guvernul său.</p>
      <p>Pentru a putea fi învestit Guvernul Orban sunt necesare minim 233 de voturi.</p>
      <p>Potrivit calendarului aprobat de conducerea celor două camere ale Legislativului, votul pentru învestirea Guvernului Orban urmează să fie dat în plenul reunit al Parlamentului luni, de la ora 14.00.</p>
    </article>
  </body>
</html>