<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39596/%D8%A8%D8%B1%DA%AF%D8%B2%D8%A7%D8%B1%DB%8C-%D9%85%D8%A7%D9%86%D9%88%D8%B1-%D9%82%D8%B7%D8%B9-%D8%A8%D8%B1%D9%82-%DB%B1%DB%B1-%D9%85%D8%B1%DA%A9%D8%B2-%D8%AD%D8%B3%D8%A7%D8%B3-%D8%AA%D9%87%D8%B1%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-04T09:37:00+00:00"/>
    <meta property="og:title" content="برگزاری مانور قطع برق ۱۱ مرکز حساس تهران"/>
    <meta property="og:description" content="هشتمین مانور آماده بکاری مولدهای اضطراری مراکز حیاتی، حساس و مهم کشور با نگاه تاب آوری این مراکز در شرایط اضطراری با حضور رییس سازمان پدافند غیرعامل کشور و مدیرعامل توانیر برگزار شد."/>
  </head>
  <body>
    <article>
      <h1>برگزاری مانور قطع برق ۱۱ مرکز حساس تهران</h1>
      <address><time datetime="2019-11-04T09:37:00+00:00">04 Nov 2019, 09:37</time> by <a rel="author">پایگاه خبری صنعت برق - برق نیوز BarghNews</a></address>
      <p><i>هشتمین مانور آماده بکاری مولدهای اضطراری مراکز حیاتی، حساس و مهم کشور با نگاه تاب آوری این مراکز در شرایط اضطراری با حضور رییس سازمان پدافند غیرعامل کشور و مدیرعامل توانیر برگزار شد. </i>به گزارش <a href="http://www.barghnews.com/">برق نیوز</a>، سامانه ترافیک و عبور و مرور راهور، دیسپاچینگ، پالایش و پخش (سامانه سوخت کشور)، مرکز تصفیه آب جلالیه، سازمان مدیریت بحران شهرداری تهران، شرکت توزیع نیروی برق تهران بزرگ، شرکت ملی گاز، سامانه ترافیک مترو و ماکرو ویو امام خمینی، اسامی ۱۱ شرکت مذکور است. این در حالی است که وزارت نفت، قرارگاه ثارالله، استانداری و ستاد ناجا برای این اقدام آمادگی نداشتند.<br/>براساس این گزارش، این رزمایش با حضور و دستور سردار جلالی رئیس سازمان پدافند غیر عامل قطع شد.<br/><br/>در این مراسم، حسین صبوری - مدیر عامل شرکت توزیع برق تهران بزرگ - با بیان این که ۱۰ درصد برق کشور در تهران مصرف می‌شود، گفت: به طور کلی ۶۳۱ مرکز حیاتی حساس در تهران واقع شده است که از این تعداد ۲۶۰ مرکز مجهز به دیزل اضطراری هستند.<br/><br/>سردار غلامرضا جلالی - رئیس سازمان پدافند غیر عامل - در این رزمایش سراسری در جمع خبرنگاران با تاکید بر این که رزمایش امسال نسبت به سال گذشته با موفقیت بیشتری همراه بود اظهار کرد: ۹۵ درصد دستگاه‌ها در ارزیابی اولیه عملکرد مثبتی داشتند، با توجه به این که کشور در مقابل تهدید‌های در حوزه‌های مختلف از جمله برق قرار دارد، ارتقای تاب‌آوری در این زمینه بسیار مهم است.<br/><br/>وی با تاکید بر این‌که دستگاه‌های مهمی که قابل حفاظت هستند مانند بانک‌ها باید مولد برق اضطراری داشته باشند گفت: دستگاه‌های که به مردم خدمات می‌دهند هم جزو الزاماتی جدی در پدافند غیر عامل محسوب می‌شوند.<br/><br/>رئیس سازمان پدافند غیر عامل با اشاره به ماده ۸۵ برنامه ششم توسعه عنوان کرد: طبق این ماده همه دستگاه‌های اجرایی باید برای خود پدافند غیرعامل پیش بینی کنند و برای تامین منابع مالی آن‌ها هم هیچ محدودیتی نباید وجود داشته باشد.<br/><br/>در ادامه متولی‌زاده - مدیر عامل شرکت توانیر - با بیان این که در هشتمین رزمایش به صورت تصادفی در هر یک از استان‌های کشور برق ۱۰ مرکز دارای شرایط خاص قطع شد اظهار کرد: به طور کلی در این رزمایش قطع ۱۱۲ مرکز به طور اتفاقی و بدون اطلاع قبلی قطع شد تا میزان آمادگی این مراکز مشخص شود.</p>
    </article>
  </body>
</html>