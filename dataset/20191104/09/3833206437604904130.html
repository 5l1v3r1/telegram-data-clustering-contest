<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Obmislyat-povishavane-na-vuzrastta-za-pensionirane-910975"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T09:47:00+00:00"/>
    <meta property="og:title" content="Обмислят повишаване на възрастта за пенсиониране"/>
    <meta property="og:description" content="Да се ограничи достъпът до схеми за ранно пенсиониране. Това е една от мерките, които социалното мин..."/>
  </head>
  <body>
    <article>
      <h1>Обмислят повишаване на възрастта за пенсиониране</h1>
      <address>
        <time datetime="2019-11-04T09:47:00+00:00">04 Nov 2019, 09:47</time>
      </address>
      <p>Да се ограничи достъпът до схеми за ранно пенсиониране. Това е една от мерките, които социалното министерство предлага за преодоляване на дефицита в пенсионната система. Тя е залегнала в Национална стратегия за демографско развитие на населението в България (2012-2030 г.).</p>
      <p>В момента съществува възможност, ако имате нужният стаж, да се пенсионирате една година по-рано. Това се случва обаче за сметка на по-ниска пенсия, която се намалява с 0,4 на сто за всеки недостигащ месец.</p>
      <p>В наредба са определени и категориите труд, които се пенсионират по-рано – това са миньори, пилоти, работници в металургията и др.</p>
      <p>Учителите също имат право на ранна пенсия, която се отпуска от Учителския пенсионен фонд.</p>
      <p>Балерините и балетистите придобиват право на пенсия, ако имат 25 години осигурителен стаж при навършване на 43 години и 4 месеца.</p>
      <p>Авторите на стратегията предлагат още да продължи да се повишава възрастта за пенсиониране, както и да се въведат по-строги изисквания за получаване на пенсия от държавното обществено осигуряване. Мерките се налагат поради трайната тенденция на застаряване на населението, което неминуемо в бъдеще ще доведе до значително увеличение на разходите за пенсии, се посочва в документа, ивформира "Труд".</p>
      <p>Обсъждат се и възможности за въвеждане на многофондова система във втори и трети стълб на пенсионната система, както и механизъм за гарантиране на средствата от вноски, натрупани в допълнителното задължително пенсионно осигуряване. Стратегията предвижда още да се укрепи Сребърният фонд, който да спомогне за стабилизиране на пенсионната система.</p>
      <p>На всеки 100 пенсионери се падат по едва 66 лица, които навлизат на пазара на труда, отчита стратегията за борба с демографската криза.</p>
      <p>За сравнение през 2001 г. 100 лица, излизащи от трудоспособна възраст (60-64 години), са били замествани от 124 млади хора (15-19 години).</p>
      <p>Най-благоприятно е съотношението в областите Сливен – 87, Варна – 73, и София (столица) – 72 лица. Най-нисък е този показател в областите Смолян – 43, Перник – 49, и Габрово, където 100 лица, излизащи от трудоспособна възраст, се заместват от 51 лица, влизащи в трудоспособна възраст.</p>
      <p>В края на 2018 г. лицата на 65 и повече навършени години са 1 493 119, или 21,3% от населението на страната. В сравнение с 2017 г. делът на хората в тази възрастова група нараства с 0,3 процентни пункта.</p>
      <p>Разходите за пенсии за 2018 г. са 9 455 890,5 хил. лв., като в тази сума са включени разходите за пенсии, финансирани от ДОО и от държавния бюджет, и еднократно изплатените суми към пенсиите за месеците април и декември на 2018 г.</p>
    </article>
  </body>
</html>