<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T09:55:00+00:00"/>
    <meta property="og:title" content="ایراد شورای نگهبان به کاهش تنوع مدارس"/>
    <meta property="og:description" content="به گزارش ایسنا، محسن حاجی میرزایی در حاشیه مراسم نواختن زنگ ملی استکبار ستیزی با بیان اینکه این روز را به همه دانش آموزان تبریک می‌گویم گفت: امروز، روز بزرگی است و در هر چهاررویداد رخ داده در آبان ماه ۴۳،۵۷،۵۸ و ۹۷ اتفاق افتاد به شکل آشکاری نقش دشمنی آمریکا علیه ایران آشکار است و نشان دهنده مقاومت ملی و پیروزی مردم ما در برابر آمریکاست گفت: آمریکا شدیدترین فشارها را متوجه ایران کرده است و امروز همه می‌دانند که این راهبرد تحریم و فشار شکست خورده است."/>
  </head>
  <body>
    <article>
      <h1>ایراد شورای نگهبان به کاهش تنوع مدارس</h1>
      <address>
        <time datetime="2019-11-04T09:55:00+00:00">04 Nov 2019, 09:55</time>
      </address>
      <p>وزیر آموزش و پرورش با اشاره به برگشت مصوبه تنظیم بخشی از مقررات مالی، اداری و پشتیبانی آموزش و پرورش از شورای نگهبان به مجلس گفت: شورای نگهبان به اکثر بندها ایراد گرفته است از جمله کاهش تنوع مدارس؛ با توجه به اینکه شورای عالی انقلاب فرهنگی به موضوع مدارس سمپاد وارد شده و اساسنامه آن را تصویب کرده و مجلس نباید ورود می‌کرد، این مصوبه مورد ایراد قرار گرفته است.</p>
      <p>به گزارش ایسنا، محسن حاجی میرزایی در حاشیه مراسم نواختن زنگ ملی استکبار ستیزی با بیان اینکه این روز را به همه دانش آموزان تبریک می‌گویم گفت: امروز، روز بزرگی است و در هر چهاررویداد رخ داده در آبان ماه ۴۳،۵۷،۵۸ و ۹۷ اتفاق افتاد به شکل آشکاری نقش دشمنی آمریکا علیه ایران آشکار است و نشان دهنده مقاومت ملی و پیروزی مردم ما در برابر آمریکاست گفت: آمریکا شدیدترین فشارها را متوجه ایران کرده است و امروز همه می‌دانند که این راهبرد تحریم و فشار شکست خورده است.</p>
      <p>وی درباره ورود مفاهیم لانه جاسوسی به کتب درسی طبق فرامین رهبری اظهار کرد: در سندتحول بنیادین پیش بینی‌هایی برای تدوین محتوای کتب درسی متناسب با ساحتهای شش گانه شده است، امیدواریم به‌زودی در کتابهای درسی گنجانده شود. </p>
      <p>وی با بیان اینکه برای تربیت نسل نو که مهمترین ماموریت آموزش و پرورش است موکداتی در ساحت‌های مختلف از جمله سیاسی و اجتماعی پیش بینی شده است گفت: دانش آموزان باید درک روشنی از محیط اجتماعی پیرامونی خود داشته باشند. مقاومت ملت ایران حاکی از آن است که فرهنگ استکبارستیزی ریشه‌های محکمی دارد و همه حساس هستند که در برابر آمریکا یک صدا و یکپارچه حرکت کنند. این امر در برنامه ریزی درسی هم در دستور کار بوده و انجام خواهد شد. در همه مدارس تلاش‌هایی صورت می گرفته و تقویت خواهد شد.</p>
      <p>وی در پاسخ به پرسشی درباره ورود کتابهای درسی به بازار سیاه افزود: با اخباری که دریافت کردم در برخی مدارس کتاب به طور کامل توزیع نشده بود که ما چند نوبت کنترل و تمام استان ها را بررسی کردیم و افرادی را برای رسیدگی به این موضوع مامور کردیم. </p>
      <p>حاجی‌میرزایی ادامه داد: آمار آنها که ثبت نام نکرده اند مشخص است و آنها شناسایی شده‌اند و با آنها تماس گرفتیم. برخی کلا ثبت نام اینترنتی انجام نداده بودند. برخی ثبت نام انجام داده بودند ولی مدارس جابجا شده بود. همچنین کوتاهی‌هایی از سوی برخی مسئولین مناطق داشتیم.</p>
      <p>وی با بیان اینکه بیش از تعداد دانش آموزان با کاغذ یارانه‌ای کتاب چاپ کردیم وقیمت کتب ۴۰ درصد قیمت واقعی است و نیازی به مراجعه به کتابفروشی‌ها نیست، درباره فروش کتاب‌های درسی در میدان انقلاب به چندبرابر قیمت اظهار کرد: دستور دادم پیگیری کنند. ممکن است برخی از طریق برخی مناطق بیرون رفته باشد یا سرقت شده باشد اگر کپی هم شده باشد غیرقانونی است.</p>
      <p>وی افزود: امسال روش توزیع کتاب تفاوت کرده بود و برخی از آن خرسند نیستند و ممکن است فضاسازیها نشانه آن باشد اما اکنون اشکالات برطرف شده است. </p>
      <p>وی در پاسخ به اینکه آیا مصوبه تنظیم بخشی از مقررات مالی، اداری و پشتیبانی آموزش و پرورش در شورای نگهبان رد شده است؟ گفت: بله، شورای نگهبان به اکثر بندها ایراد گرفته است، بندهایی چون اختصاص یک درصد درآمد شرکتها، اجاره دادن واحدهای آموزشی، اعمال مدرک دوم فرهنگیان و کاهش تنوع مدارس که ملاحظاتی داشته و به مجلس برگشته است تا ببینیم چه اقداماتی انجام می دهد.</p>
      <p>وزیر آموزش و پرورش درباره ایرادات وارد بر مصوبه کاهش تنوع مدارس ادامه داد: طبق رویه‌ای که بین مجلس و شورای نگهبان برقرار است به موضوعاتی که شورای عالی انقلاب فرهنگی ورود می‌کند مجلس نباید ورود کند و برعکس؛ به جهت اینکه مدارس سمپاد موضوعی است که شورای عالی انقلاب فرهنگی به آن وارد شده و اساسنامه آن را تصویب کرده، مورد ایراد گرفته است.</p>
    </article>
  </body>
</html>