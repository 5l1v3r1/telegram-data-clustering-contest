<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sogodni-richnicya-smerti-oblitoyi-kislotoyu-hersonskoyi-aktivistki-katerini-gandzyuk-328374_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T09:47:00+00:00"/>
    <meta property="og:title" content="Сьогодні річниця смерті облитої кислотою херсонської активістки Катерини Гандзюк"/>
    <meta property="og:description" content="Активісти прийдуть до Офісу президента на Банковій, президента Зеленського кличуть долучитися до акції."/>
  </head>
  <body>
    <article>
      <h1>Сьогодні річниця смерті облитої кислотою херсонської активістки Катерини Гандзюк</h1>
      <h2>Активісти прийдуть до Офісу президента на Банковій, президента Зеленського кличуть долучитися до акції.</h2>
      <address>
        <time datetime="2019-11-04T09:47:00+00:00">04 Nov 2019, 09:47</time>
      </address>
      <p>Рік тому, 4 листопада 2018 року, у київській лікарні померла громадська активістка, радниця мера Херсона <b><a href="https://dt.ua/UKRAINE/richnicya-smerti-gandzyuk-zelenskogo-zaprosili-na-akciyu-rik-bez-kati-327903_.html">Катерина Гандзюк</a></b>. Медики боролися за життя активістки 96 днів, але врятувати її не вдалося: 31 липня на Гандзюк вилили літр сірчаної кислоти, вона дістала глибокі хімічні опіки 39% тіла.</p>
      <p>Сьогодні по всій країні відбудуться акції "Рік без Каті", до неї долучилися понад 40 населених пунктів. У Києві учасники акції прийдуть до Офісу президента на Банковій, президента Володимира Зеленського запрошують взяти участь та запалити свічку.</p>
      <p>"Ми вимагаємо справедливості для нашої подруги, яка загинула. Ми вимагаємо справедливості для її батьків і чоловіка, ми вимагаємо справедливості для всіх, хто загинув у нашій країні за те, що мав силу говорити правду і чинити опір перевертням, корупціонерам, ОЗУ, місцевим елітам і злодіям, які ховаються за званнями і погонами. Всім, хто ставить власні інтереси і гроші вище за життя людини", - йдеться в анонсі акції у Facebook.</p>
      <p>Зазначимо, за рік розслідування вбивства активістки <b><a href="https://dt.ua/UKRAINE/sogodni-nabuv-sili-virok-napandnikam-na-gandzyuk-319567_.html">реальні терміни отримали тільки виконавці злочину</a></b>: Віктор Горбунов, Володимир Васянович, В'ячеслав Вишневський і Микита Грабчук, а також їхній ватажок Сергій Торбін ("Опер"). Завдяки угоді зі слідством і перекваліфікації справи, за вбивство вони отримали не 10-15, а від 3 до 6,5 років позбавлення волі.</p>
      <p>Один з організаторів нападу, кримінальний авторитет Олексій Левін ("Москал") не без допомоги правоохоронців втік з України і зараз оголошений у міжнародний розшук. <b><a href="https://dt.ua/UKRAINE/organizator-zamahu-na-katyu-gandzyuk-mozhe-viyti-na-svobodu-iz-zali-sudu-326200_.html">Слідство щодо співорганізатора нападу Ігоря Павловського спускається на гальмах</a></b>.</p>
      <p>Замовниками злочину батько вбитої називав голову Херсонської облради Владислава Мангера, ексголову Херсонської ОДА Андрія Гордєєва та його колишнього заступника Євгена Рищука. З них трьох підозрюваним у справі проходить лише Мангер, до того ж вже навіть не як <b><a href="https://dt.ua/UKRAINE/z-mangera-znyali-pidozru-v-organizaciyi-vbivstva-gandzyuk-slidstvo-info-309601_.html">організатор умисного вбивства</a></b> – йому пом'якшили статтю на "умисне тяжке тілесне ушкодження, що спричинило смерть потерпілого".</p>
      <p><b><a href="https://dt.ua/UKRAINE/u-spravi-pro-vbivstvo-gandzyuk-figuruyut-paliyi-oleshkivskogo-lisu-328340_.html">Ключовою версією злочину слідство вважає викриття Гандзюк схеми підпалу Олешківського лісу</a></b>. Незаконну вирубку курирували Мангер, Рищук і Гордєєв. Активістка також неодноразово критикувала корумпованість херсонської поліції.</p>
      <p>Під час президентської кампанії чинний голова держави <b><a href="https://dt.ua/UKRAINE/zelenskiy-skoristavsya-im-yam-ubitoyi-kati-gandzyuk-na-viborah-a-zaraz-ignoruye-rozsliduvannya-326296_.html">Володимир Зеленський</a></b> критикував свого суперника, п'ятого президента України Петра Порошенка за відсутність результатів розслідування вбивства Ганздзюк, але отримавши всю повноту влади, так само ігнорує його.</p>
      <p>Докладніше про боротьбу родичів убитої активістки за справедливість читайте в матеріалі Інни Ведерникової <b><a href="https://dt.ua/interview/viktor-gandzyuk-smert-zadvinuta-v-stil-prezidenta-326068_.html">"Віктор Гандзюк. Смерть, задвинута в стіл президента"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>