<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637975/%D8%B3%D8%B1%D9%86%D9%88%D8%B4%D8%AA-%D8%B3%DB%8C%D8%A7%D9%87-%D8%AA%D8%B1%D9%85%DB%8C%D9%86%D8%A7%D8%AA%D9%88%D8%B1-%D8%A8%D8%A7-%D8%B6%D8%B1%D8%B1-%DB%B1%DB%B2%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T09:55:00+00:00"/>
    <meta property="og:title" content="سرنوشت سیاه ترمیناتور با ضرر ۱۲۰ میلیون دلاری"/>
    <meta property="og:description" content="در پی فروش ضعیف فیلم سینمایی «ترمیناتور: سرنوشت تاریک»، این فیلم با ضرری ۱۲۰ میلیون دلاری روبرو شد."/>
  </head>
  <body>
    <article>
      <h1>
        <a href="https://www.bultannews.com/fa/news/637975/%D8%B3%D8%B1%D9%86%D9%88%D8%B4%D8%AA-%D8%B3%DB%8C%D8%A7%D9%87-%D8%AA%D8%B1%D9%85%DB%8C%D9%86%D8%A7%D8%AA%D9%88%D8%B1-%D8%A8%D8%A7-%D8%B6%D8%B1%D8%B1-%DB%B1%DB%B2%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C">سرنوشت سیاه ترمیناتور با ضرر ۱۲۰ میلیون دلاری</a>
      </h1>
      <h2>در پی فروش ضعیف فیلم سینمایی «ترمیناتور: سرنوشت تاریک»، این فیلم با ضرری ۱۲۰ میلیون دلاری روبرو شد.</h2>
      <address><time datetime="2019-11-04T09:55:00+00:00">04 Nov 2019, 09:55</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، به نظر می‌رسد برای مدت‌ها شاهد حضور‌ <b>ترمیناتور</b> در سینما نباشیم.</p>
      <p>«<b>سرنوشت تاریک</b>» جدیدترین قسمت این مجموعه سینمایی در هفته نخست <b>اکران</b> با شکست روبرو شد و ضرر زیادی را به کمپانی‌های پارامونت، اسکای دنس و دیزنی که بودجه سنگین این فیلم را تامین کرده بودند، وارد کرد.</p>
      <p>ششمین فیلم از دنیای ترمیناتور، در این هفته با ۲۹ میلیون دلار صدرنشین گیشه آمریکای شمالی شد و ۱۰۲ میلیون نیز از گیشه‌های جهانی به دست آورد. این مقدار از فروش برای فیلمی که ۱۸۵ میلیون دلار تنها برای ساخت، به علاوه ۸۰ تا ۱۰۰ میلیون برای بازاریابی و انتشار آن هزینه شده است نا امید کننده محسوب می‌شود.</p>
      <p>برآورد‌ها نشان می‌دهد که این فیلم ۱۰۰ الی ۱۲۰ میلیون دلار ضرر خواهد کرد؛ مگر اینکه هفته‌های آتی را با موفقیت پشت سر بگذارد.</p>
      <p>شرکت‌های پارامونت، اسکای دنس و دیزنی (از طریق کمپانی فاکس قرن بیستم) منابع این فیلم را تامین کرده اند و ضرر‌های گفته شده به هر سه این کمپانی ها خواهد رسید. این سه استودیو هر کدام ۳۰ درصد از بودجه این فیلم سهم دارند و تنسنت، شریک چینی آن‌ها نیز ده درصد باقی مانده را تامین کرده است.</p>
      <p>بررسی کننده‌های گیشه معتقد هستند این فیلم باید در حدود ۴۵۰ میلیون دلار فروش داشته باشد تا به سود آوری برسد، اما پیش بینی‌ها نشان می‌دهد «ترمیناتور» با ۱۸۰ تا ۱۲۰ میلیون دلار به کار خود در باکس آفیس پایان می‌دهد. کمپانی‌های سازنده انتظار داشتند این فیلم در هفته نخست ۴۰ میلیون دلار فروش داشته باشد، اما حالا ممکن است فروش کلی آن در آمریکای شمالی از ۷۰ میلیون دلار نیز عبور نکند. پارامونت و اسکای دنس، دو کمپانی سازنده فیلم «مرد ماه جوزا» نیز بودند که آن فیلم نیز با ضرر زیادی روبرو شد.</p>
      <p>دو فیلم اخیر ترمیناتور در سال ۲۰۰۹ با نام «رستگاری» و سال ۲۰۱۵ با نام «جنسیس» منتشر شدند که به هر دوی آن‌ها انتقاد‌های شدیدی شد و نتوانستند بودجه ساخت خود را تامین کنند.</p>
    </article>
  </body>
</html>