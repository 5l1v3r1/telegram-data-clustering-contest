<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T09:50:00+00:00"/>
    <meta property="og:title" content="واکنش سازمان غذا و دارو درباره کمبود داروهای &quot;هپاتیت سی&quot;"/>
    <meta property="og:description" content="دکتر محمدرضا شانه‌ساز در گفت‌وگو با ایسنا، با اشاره به مباحثی که درباره کمبود داروهای بیماران هپاتیت سی و عدم دسترسی به دوز مناسب این داروها، مطرح می‌شود، گفت: به طور کلی پنج شرکت در زمینه تولید داروهای هپاتیت در کشور فعالیت می‌کنند که یکی از آن‌ها کلیه داروهای مربوط به بیماران هپاتیت سی را به صورت انحصاری تولید می‌کرد. در حال حاضر کارخانه اصلی که تولیدکننده کلیه داروهای هپاتیت سی بود، اعلام کرده که قیمت‌های تعیین شده برایش سود و صرفه‌ای ندارد و بر همین اساس تولیدش را متوقف کرده است."/>
  </head>
  <body>
    <article>
      <h1>واکنش سازمان غذا و دارو درباره کمبود داروهای "هپاتیت سی"</h1>
      <address>
        <time datetime="2019-11-04T09:50:00+00:00">04 Nov 2019, 09:50</time>
      </address>
      <p>به دنبال انتشار اخباری مبنی بر کمبود داروهای بیماران مبتلا به هپاتیت سی و عدم دسترسی به دوز مناسب این داروها، رییس سازمان غذا و دارو، گفت: تنها یک شرکت در این حوزه تولیدش را به دلیل اعتراضی که در حوزه قیمت‌گذاری‌ها داشته، متوقف کرده است، اما تولیدکنندگان دیگری در کشور داریم که داروها را تامین می‌کنند و داروهایی هم که تولیدشان انحصاری بوده، به صورت فوریتی وارد شده‌اند.</p>
      <p>دکتر محمدرضا شانه‌ساز در گفت‌وگو با ایسنا، با اشاره به مباحثی که درباره کمبود داروهای بیماران هپاتیت سی و عدم دسترسی به دوز مناسب این داروها، مطرح می‌شود، گفت: به طور کلی پنج شرکت در زمینه تولید داروهای هپاتیت در کشور فعالیت می‌کنند که یکی از آن‌ها کلیه داروهای مربوط به بیماران هپاتیت سی را به صورت انحصاری تولید می‌کرد. در حال حاضر کارخانه اصلی که تولیدکننده کلیه داروهای هپاتیت سی بود، اعلام کرده که قیمت‌های تعیین شده برایش سود و صرفه‌ای ندارد و بر همین اساس تولیدش را متوقف کرده است.</p>
      <p>وی با بیان اینکه سازمان غذا و دارو در حال رایزنی با شرکت دارویی مذکور است تا به تفاهمی مشترک در حوزه‌ قیمت‌ این داروها برسیم، افزود: در حال حاضر آن دسته از داروهای مورد نیاز بیماران هپاتیت سی را که شرکت مذکور تولیدکننده انحصاری آن‌ها بوده و سایر تولیدکنندگان داروهای هپاتیت در کشور آن‌ها را تولید نمی‌کنند،‌ تحت عنوان داروهای فوریتی وارد کشور می‌کنیم. به‌طوری که اعلام نیاز کرده و به شرکت‌ها مجوز واردات این داروها را می‌دهیم و در حال حاضر به این شکل داروها را تامین می‌کنیم.</p>
      <p>شانه‌ساز ادامه داد: در عین حال بخشی از داروهای مورد نیاز بیماران مبتلا به هپاتیت سی توسط تولیدکنندگان داخلی دیگر در حال تولید است که آن‌ها را به صورت تولید داخلی تامین می‌کنیم.</p>
      <p>رییس سازمان غذا و دارو با اشاره به اظهاراتی مبنی بر اینکه دوز مناسب دارو به بیماران هپاتیت سی نمی‌رسد و این موضوع منجر به ایجاد مشکل در درمان آنها شده است، گفت: در این باره اظهاراتی مطرح شده بود که تیمی به عنوان تیم کارشناسی و علمی در حال بررسی موضوع هستند. اگر چنین چیزی وجود داشته باشد، باید دوز داروی تولیدی‌مان را تغییر دهیم. در عین حال در تامین داروی این بیماران مشکل خاصی نداریم.</p>
      <p>وی تاکید کرد: بنابراین داروهایی که تولیدشان متوقف شده است، به‌ویژه یکی از اقلامی که تولیدکننده انحصاری داشت وارد شده  است. بخش اول این دارو هفته گذشته به کشور رسید و بخش‌های دیگر آن هم در حال واردات است. اقلام دیگر هم چند تولید کننده در کشور دارد که در حال تولید هستند. با تولیدکننده‌ای هم که تمام این محصولات را تولید می‌کرد، در حال مذاکره‌ایم تا در زمینه قیمت‌ها متقاعدش کنیم. این تولیدکننده چندین سال است که درباره قیمت‌ها اعتراض دارد و به همین دلیل تولید را متوقف کرده که داریم مشکل را برطرف می‌کنیم.</p>
      <p>شانه‌ساز با بیان اینکه پنج شرکت در حوزه تولید اقلام دارویی هپاتیت سی فعالیت می‌کنند، گفت: یک شرکت تمام این اقلام را تولید می‌کند که فقط همان یک شرکت تولیدش را متوقف کرده است.</p>
    </article>
  </body>
</html>