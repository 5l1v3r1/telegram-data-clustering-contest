<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637977/%DA%86%D9%87%D8%A7%D8%B1%D9%85%DB%8C%D9%86-%D8%AD%D8%B1%D8%A7%D8%AC-%D8%AE%D8%B7-%D9%88-%D8%AE%D9%88%D8%B4%D9%86%D9%88%DB%8C%D8%B3%DB%8C-%D8%A8%D9%87-%D8%B2%D9%88%D8%AF%DB%8C-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T09:58:00+00:00"/>
    <meta property="og:title" content="چهارمین حراج خط و خوشنویسی به زودی برگزار می‌شود"/>
    <meta property="og:description" content="محبوبه کاظمی از برگزاری چهارمین حراج باران طی روز‌های آینده خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637977/%DA%86%D9%87%D8%A7%D8%B1%D9%85%DB%8C%D9%86-%D8%AD%D8%B1%D8%A7%D8%AC-%D8%AE%D8%B7-%D9%88-%D8%AE%D9%88%D8%B4%D9%86%D9%88%DB%8C%D8%B3%DB%8C-%D8%A8%D9%87-%D8%B2%D9%88%D8%AF%DB%8C-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF">چهارمین حراج خط و خوشنویسی به زودی برگزار می‌شود</a>
      </h1>
      <h2>محبوبه کاظمی از برگزاری چهارمین حراج باران طی روز‌های آینده خبر داد.</h2>
      <address><time datetime="2019-11-04T09:58:00+00:00">04 Nov 2019, 09:58</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سیده محبوبه کاظمی دولابی مدیر حراج باران، درباره زمان برگزاری چهارمین حراج خط و خوشنویسی باران گفت: تاریخ دقیق حراج چند روز دیگر مشخص می‌شود؛ اما تمام تلاشمان را می‌کنیم که در پاییز ۹۸ باشد.</p>
      <p>وی درباره نحوه جمع‌آوری و گزینش آثار اظهار کرد: فراخوان ما دائماً فعال است و در طول سال پاسخگوی درخواست هنرمندان هستیم. آن‌ها مرتب درخواست و آثار خود را به ایمیل نگارخانه ترانه باران ارسال می‌کنند. پس از بررسی کارشناسان، آثاری که واجد شرایط حضور در حراج هستند انتخاب می‌شوند.</p>
      <p>مدیر حراج باران ادامه داد: در این دوره ۱۰۰ اثر به نمایش در می‌آید که مربوط به قرون اولیه هجری تا به امروز است. طبق روال، هرسال چهره جدید هم خواهیم داشت. هنرمندان صاحب اثر حراج باران عده ثابتی نیستند و ما سعی می‌کنیم، سیر تحول هنر خط از دوران گذشته تاکنون را چه به صورت حجمی و چه کاغذی، در آثار هنرمندان مختلف به مخاطبان نمایش دهیم.</p>
      <p>کاظمی در پاسخ به اینکه آیا سیر نزولی میزان فروش این حراج در سه دوره گذشته را قبول دارید یا خیر، گفت: من سیر نزولی را قبول ندارم و طبق آمار سیر فروش ما صعودی بوده است. در حراج اول درصد فروش قابل قبول بود؛ در حراج دوم به دلیل شرایط اقتصادی نامناسب تعداد آثار کمتری را عرضه کردیم که باعث شد آمار فروش هم پایین بیاید، اما در دوره سوم باز هم به فروش قابل قبول رسیدیم و رضایت داشتیم.</p>
      <p>وی افزود: برای دوره چهارم تعداد آثار را بیشتر کرده ایم، اما درباره فروش نمی‌توانم پیش بینی کنم. زیرا ما کار را کاملا براساس تقاضا پیش می‌بریم و امیدواریم که قیمت واقعی فروش رضایت بخش باشد.</p>
      <p>طراح و کارآفرین گردشگری هنری درباره حمایت‌های دولتی برای برگزاری حراج باران اظهار کرد: با اینکه برپایی حراج تخصصی باران بعد از فعالیت‌های نگارخانه ترانه باران در حوزه خط و خوشنویسی شکل گرفت و تاثیرات بسیاری در اقتصاد هنر خوشنویسی که اصلی‌ترین هنر ایرانی و اسلامی است دارد؛ اما این رویداد تاکنون مورد حمایت مادی و معنوی دولت قرار نگرفته است.</p>
      <p>وی افزود: این حراج مطابق با فرمایشات مقام معظم رهبری است؛ اما وزارت فرهنگ و ارشاد اسلامی برای حمایت و خرید اثر از این رویداد تخصصی هیچ اقدامی نکرده است. تنها حمایت ارشاد منوط به صدور مجوز برای آثار بوده است. حتی مسئولان در دوره‌های گذشته برای بازدید از آثار هم نیامدند.</p>
      <p>کاظمی یادآور شد: باید بگویم وزارت میراث فرهنگی و گردشگری تاکنون همکاری بسیار خوبی با ما داشته و به سرعت به تقاضا‌های ما رسیدگی کرده است.</p>
      <p>گفتنی است حراج باران که امسال به دوره چهارم می رسد، حراج تخصصی خط و خوشنویسی است و معرفی هنر‌های ایرانی اسلامی را به دنبال دارد.</p>
    </article>
  </body>
</html>