<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813039.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T09:33:00+00:00"/>
    <meta property="og:title" content="ماجرای مرگ همسایه به خاطر پنچر کردن آمبولانس"/>
    <meta property="og:description" content="روزنامه ایران نوشت: ساعت 22 و 34 دقیقه یکی از ساکنان خیابان گلبرگ شرقی در تماس با اورژانس 115 از ایست قلبی پدر 75 ساله‌اش خبر داد و درخواست کمک کرد. با این گزارش دو تکنسین اورژانس در فاصله 10 دقیقه خود را به محل رساندند. همراه بیمار که جلوی ساختمان در انتظار آنها بود وقتی متوجه شد در کوچه جای پارک نیست از راننده خواست مقابل ساختمان روبه‌رویی توقف کند."/>
  </head>
  <body>
    <article>
      <h1>ماجرای مرگ همسایه به خاطر پنچر کردن آمبولانس</h1>
      <address>
        <time datetime="2019-11-04T09:33:00+00:00">04 Nov 2019, 09:33</time>
      </address>
      <p>مرد جوان وقتی آمبولانس اورژانس را مقابل در پارکینگ خانه‌اش دید از روی عصبانیت چهار چرخ آمبولانس را پنچر کرد اما همین کار باعث مرگ پیرمرد بیمار همسایه شد.</p>
      <p>روزنامه ایران نوشت: ساعت 22 و 34 دقیقه یکی از ساکنان خیابان گلبرگ شرقی در تماس با اورژانس 115 از ایست قلبی پدر 75 ساله‌اش خبر داد و درخواست کمک کرد. با این گزارش دو تکنسین اورژانس در فاصله 10 دقیقه خود را به محل رساندند. همراه بیمار که جلوی ساختمان در انتظار آنها بود وقتی متوجه شد در کوچه جای پارک نیست از راننده خواست مقابل ساختمان روبه‌رویی توقف کند.</p>
      <p>15 دقیقه از حضور امدادگران در خانه بیمار و احیای مرد 75 ساله می‌گذشت که ناگهان صدای فریادهای مرد همسایه همه را شوکه کرد. همزمان تلفن خانه مرد بیمار به صدا درآمد و اپراتور اعلام کرد که آمبولانس برای همسایه مزاحمت ایجاد کرده است. اما در آن لحظه امدادگران نمی‌توانستند بیمار را رها کرده و برای جابه‌جایی آمبولانس به خیابان بروند. بنابراین سوییچ را به پسر خانواده داده و او با سرعت از پله‌های طبقه چهارم به پایین رفت.</p>
      <p>مرد همسایه مدام فریاد می‌زد و می‌گفت برای خروج خودرواش از پارکینگ عجله دارد او قبل از رسیدن پسر جوان با قمه‌ای که داخل خودرویش داشت، چهار چرخ آمبولانس را پاره کرده بود اما به محض مشاهده پسر جوان با او نیز درگیر شد و به خاطر پارک کردن آمبولانس جلوی پارکینگ خانه‌اش شروع به فحاشی کرد.</p>
      <p>امدادگران که از اتفاقی که برای آمبولانس افتاده بود خبر نداشتند، برای رساندن هر چه سریعتر بیمار به مرکز درمانی او را روی برانکارد به بیرون از ساختمان انتقال دادند اما ناگهان دریافتند که هر چهار چرخ خودرو پنچر شده است. از آنجا که هوا سرد بود به ناچار بیمار را دوباره به طبقه چهارم منتقل و درخواست آمبولانس دیگری کردند اما این جابه‌جایی‌ها و اتلاف وقت جان پیرمرد را گرفت و او پیش از رسیدن به بیمارستان جان باخت.</p>
      <p>دکتر سید رضا معتمدی، معاون فنی و عملیات اورژانس تهران گفت: «این حادثه در حالی اتفاق افتاد که فضای جلو در پارکینگ خانه همسایه برای خروج خودرو کافی بود اما مرد 35 ساله بدون توجه به شرایط اضطراری خانواده بیمار، فحاشی کرده و چرخ‌های آمبولانس را پنچر کرده بود. پس از این اتفاق و مرگ بیمار 75 ساله، پسر خانواده با کلانتری تماس گرفت و با شکایت از مرد همسایه وی بازداشت شد. با شکایت خانواده پیرمرد و سازمان اورژانس از مرد 35 ساله وی تا صبح در بازداشت ماند اما صبح روز بعد با قید وثیقه آزاد شد. این مرد مدعی است که آمبولانس برای او ایجاد مزاحمت کرده اما سؤال من این است که اگر این شرایط برای خانواده خودش هم رخ داده بود آیا این حق را به همسایه می‌داد که چنین کاری انجام دهد؟»</p>
      <p>وی افزود: «این مسائل نیاز به فرهنگسازی دارد. مردم باید بدانند توقف خودروهای امدادی در هر منطقه‌ای نشانه یک اتفاق و مرگ و زندگی انسان‌ها است و نباید عجولانه برخورد کنند.»‌‌</p>
    </article>
  </body>
</html>