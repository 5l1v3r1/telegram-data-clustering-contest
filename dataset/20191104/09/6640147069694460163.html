<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/amd-focus-sullarchitettura-per-le-future-cpu-zen/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T09:35:00+00:00"/>
    <meta property="og:title" content="AMD: focus sull’architettura per le future CPU Zen"/>
    <meta property="og:description" content="Lisa Su, CEO di AMD, afferma che le future CPU godranno maggiormente delle novità architetturali piuttosto che degli avanzamenti di processo produttivo."/>
  </head>
  <body>
    <article>
      <h1>AMD: focus sull’architettura per le future CPU Zen</h1>
      <address><time datetime="2019-11-04T09:35:00+00:00">04 Nov 2019, 09:35</time> by <a rel="author">Jacopo Ferrante</a></address>
      <p>A margine dei risultati finanziari <a href="http://www.tomshw.it/hardware/amd-ryzen-3000-fatturato-mai-cosi-alto-dal-2005/">pubblicati nei giorni scorsi</a>, il CEO di AMD, <b>Lisa Su</b>, ha dichiarato che in futuro l’azienda si <b>concentrerà maggiormente sulle architetture rispetto ai processi produttivi. </b></p>
      <p>L’architettura Zen 2 a bordo delle CPU Ryzen 3000, pur rappresentando un importante passo avanti rispetto a Zen e Zen+, ha contato molto sul passaggio dai 12 ai 7 nanometri, un netto passo avanti che ha permesso ad AMD di portare sul mercato processori con un rapporto prezzo – prestazioni altamente competitivo.</p>
      <figure>
        <img src="https://www.tomshw.it/images/images/2019/10/amd-ryzen-3000-55485.768x432.jpg"/>
      </figure>
      <p>La prossima versione dell’architettura x86 di AMD, <b>Zen 3</b>, che vedremo a bordo degli EPYC di terza generazione, i <a href="https://www.tomshw.it/hardware/ryzen-4000-miglioramenti-superiori-alle-attese/">Ryzen 4000</a> e i Threadripper 4000, dovrebbe garantire un miglioramento delle prestazioni IPC (istruzioni per ciclo di clock) superiore all’8% (secondo indiscrezioni), più altre novità non ancora del tutto note. Parallelamente adotterà il <b>processo produttivo a 7 nanometri di seconda generazione.</b></p>
      <p>AMD sta però lavorando anche su <b>Zen 4 e Zen 5</b>, architetture che seppur godranno dei miglioramenti sul fronte produttivo, <b>punteranno maggiormente sulle innovazioni tecniche</b> messe a punto dagli ingegneri della casa di Sunnyvale.</p>
      <p>“Andando avanti non ci affideremo alla tecnologia produttiva come elemento di spinta principale. Pensiamo che il processo produttivo sia necessario. Ed è necessario essere all’avanguardia. Oggi i 7 nanometri sono un grande processo e ne stiamo traendo molti benefici”, ha affermato Lisa Su.</p>
      <p>“Passeremo ai 5 nanometri nel momento appropriato e anche in quel caso ne avremo grandi benefici. <b>Stiamo però facendo molto sul fronte delle architetture. Direi che l’architettura è quella che giocherà un ruolo preponderante nel nostro portfolio di prodotti in futuro</b>“.</p>
      <p>Aspettiamoci quindi interessanti novità, a prescindere dai progressi sul fronte dei processi produttivi, da parte di AMD.</p>
    </article>
  </body>
</html>