<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ispanak-neden-zehirler-nasil-tuketilmeli/926209"/>
    <meta property="og:site_name" content="medya faresi"/>
    <meta property="article:published_time" content="2019-11-04T09:37:00+00:00"/>
    <meta property="og:title" content="Ispanak neden zehirler, nasıl tüketilmeli?"/>
    <meta property="og:description" content="Pazar günü öğle saatlerinde İstanbul'da çok sayıda kişi ıspanaktan zehirlendikleri iddiasıyla hastanelere başvurdu."/>
  </head>
  <body>
    <article>
      <h1>Ispanak neden zehirler, nasıl tüketilmeli?</h1>
      <h2>Pazar günü öğle saatlerinde İstanbul'da çok sayıda kişi ıspanaktan zehirlendikleri iddiasıyla hastanelere başvurdu.</h2>
      <address>
        <time datetime="2019-11-04T09:37:00+00:00">04 Nov 2019, 09:37</time>
      </address>
      <p>Ardından İstanbul İl Sağlık Müdürlüğü’nden yapılan açıklamada, cuma gününden itibaren gıda zehirlenmesi (ıspanak ve ıspanağa benzer bitkiler) sebebiyle 44 vatandaşın hastanelere gittiği ifade edildi. </p>
      <p>Bugün İstanbul İl Tarım ve Orman Müdürlüğü, zehirlenmelerin ıspanaktan değil, içine karışmış patlıcangiller familyasından atropin ve scopalamin içeren yabanı otlardan kaynaklandığını açıkladı. </p>
      <p>Yaşananlar ıspanak da dahil olmak üzere diğer sebzelerin nasıl tüketilmesi gerektiğini tartışmaya açtı.</p>
      <p>CNN Türk'e konuya ilişkin açıklamalarda bulunan İç Hastalıkları Uzmanı Dr.<b>Ayça Kaya,</b>vatandaşları sebze tüketimi konusunda uyardı.</p>
      <h3>"Yabancı otlara dikkat edin"</h3>
      <p>Ispanağın C, E ve demir açısından çok zengin olduğunu, insan vücudunun bağışıklığını destekleyen en önemli besinlerden biri olduğunu ifade eden Kaya, "Ispanağı alırken ve yaparken dikkatli olmak gerekiyor. Yabancı otlar karışabiliyor. Bu yabancı maddelerin içindeki maddelere bağlı zehirlenme bulguları ortaya çıkıyor. Edindiğimiz bilgilere göre ıspanağın içerisine avrat otu denilen bir ot karışmış. Bu vücutta atropin görevi bir zehirlenme bulgusu ortaya çıkarıyor" dedi.</p>
      <h3>"İyice yıkayın, gerekirse sirkeli suda bekletin"</h3>
      <p>Bu durumun gözlerde büyüme, kalp ritminde yavaşlama, kaslarda güçsüzlük, uyku hali gibi semptomları oluşturduğunu belirten Dr. Kaya, "İyice ayıklayıp yıkadıktan sonra, gerekirse sirkeli suda beklettikten sonra yemek gerekiyor. Dışarıda emin olmadığınız yerlerde ıspanak yemeyin. Toplu yemek yapılan yerde yeteri kadar yıkanmadan ve ayıklanmadan yapılabiliyor" uyarısında bulundu.</p>
      <h3>"Ispanak yapıldıktan hemen sonra yenmeli"</h3>
      <p>Dr. Kaya açıklamalarının devamında şöyle konuştu:</p>
      <p>
        <i>"Ispanağı yaptıktan hemen sonra yenmesi gerektiğini vurgulayan Kaya, "Çünkü ıspanağın içerisinde nitrat dediğimiz doğal bir madde var. Bu kaldığı zaman nitrite dönüşebiliyor. Nitrit de vücutta hemoglobin yapısını bozuyor ve miyoglobin dediğimiz bir maddeye neden oluyor. O da dokunun oksijenizasyonunu bozuyor. Bu da kişide kas güçlüğü, halsizlik şeklinde bir zehirlenme belirtisi ortaya çıkarabiliyor. Ev hanımları ıspanağı kavuruyorlar, dolaba koyuyorlar, iki gün sonra yapıyorlar. Ya da buzluğa koyuyorlar. Kesinlikle ıspanak pişirildiği gün yenmesi gerekiyor. Ertesi gün sonraya bile bırakılmamalı."</i>
      </p>
      <h3>"Sebzeleri çiğ tüketmeyi bilmiyoruz"</h3>
      <p>"Besin zehirlenmelerinde özellikle bir tane bakteri var, Staphylococcus Aureus dediğimiz ıspanak dışarıda oda ısısında kalırsa bu bakterilerin de çoğalmasına bağlı gelişen zehirlenme kendisini ishal, kusma, bulantı şeklinde gösteriyor" diyen Dr. Kaya, "Daha çok çiğ olarak tüketmek daha sağlıklı. Biz ıspanağı çiğ yemeyi bilmiyoruz. Kıymayla, pirinçle karıştırarak pişiriyoruz. Tavsiyemiz salataların içerisine koyarak yemeniz" dedi.</p>
      <table bordered="">
        <tr>
          <td><b>Gıda zehirlenmesinin belirtileri nelerdir?<br/></b>Gıda zehirlenmesi belirtileri kontaminasyon kaynağına göre değişir. Çoğu gıda zehirlenmesi türü aşağıdaki belirti ve semptomlardan bir veya daha fazlasına neden olur:<br/>– Mide bulantısı<br/>– Kusma<br/>– İshal<br/>– Karın ağrısı ve krampları<br/>– Ateş<br/>– Halsizlik</td>
        </tr>
      </table>
    </article>
  </body>
</html>