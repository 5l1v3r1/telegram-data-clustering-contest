<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619790/%DA%AF%D8%B1%D8%A8%D9%87-%D9%87%D8%A7-%D9%85%DB%8C-%D8%AA%D9%88%D8%A7%D9%86%D9%86%D8%AF-%DA%86%D9%87-%DA%A9%D8%B3%D8%A7%D9%86%DB%8C-%D8%B1%D8%A7-%D9%85%D8%B1%DB%8C%D8%B6-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T09:33:00+00:00"/>
    <meta property="og:title" content="گربه ها می توانند چه کسانی را مریض کنند؟"/>
    <meta property="og:description" content="حشره شناس و متخصص کنترل آفات شهری به شهروندان هشدار داد: افراد مبتلا به ضعف سیستم‌های ایمنی، نابالغ ها بخصوص نوزادان، افراد مسن و افراد سرطانی تحت شیمی درمانی یا سایر داروهای سرکوب کننده سیستم ایمنی بدن، بیشتر در معرض ابتلا به بیماری‌های منتقله از گربه‌ها هستند."/>
  </head>
  <body>
    <article>
      <h1>گربه ها می توانند چه کسانی را مریض کنند؟</h1>
      <address>
        <time datetime="2019-11-04T09:33:00+00:00">04 Nov 2019, 09:33</time>
      </address>
      <p>
        <i>حشره شناس و متخصص کنترل آفات شهری به شهروندان هشدار داد: افراد مبتلا به ضعف سیستم‌های ایمنی، نابالغ ها بخصوص نوزادان، افراد مسن و افراد سرطانی تحت شیمی درمانی یا سایر داروهای سرکوب کننده سیستم ایمنی بدن، بیشتر در معرض ابتلا به بیماری‌های منتقله از گربه‌ها هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>وحید درخش احمدی با اشاره به این که همواره در زندگی احتمال اینکه فردی به بیماری‌های مشترک حیوانات و انسان (بیماری زونوتیک) مبتلا شود، افزود: یکی از این حیوانات شهری که به عنوان حیوان خانگی نگهداری می‌شود و توانایی انتقال بیماری به انسان را دارد گربه‌ها هستند.</p>
      <p>وی ادامه داد: متاسفانه رعایت نکردن موازین بهداشتی نظیر دفع نامناسب پسماندهای غذایی و دلسوزی های بی مورد مبنی بر غذا دادن به گربه‌ها، علاوه بر آلوده نمودن چهره شهر، محیط زیست و به خطر انداختن سلامت همشهریان باعث تغییر عادت غذایی گربه‌ها و از بین رفتن غریزه‌های حیوان برای یافتن غذا و شکار می شود.</p>
      <p>
        <b>چنگ زدن گربه را لوسانه ندانیم</b>
      </p>
      <p>متخصص کنترل آفات شهری، به اصلی ترین بیماری‌های مشترک که ممکن است از راه تماس با بزاق و مدفوع گربه‌ آلوده به انسان‌ها منتقل شوند اشاره کرد و یادآور شد: بیماری چنگ گربه یا بیماری خراش گربه (CSD)یکی از این بیماری ها است که توسط یک باکتری به نام Bartonella henselae بوجود می‌آید و ممکن است در بزاق گربه‌های آلوده و درون کک‌های گربه باشد. این عفونت باکتریایی معمولا از طریق چنگ و خراش گربه به انسان یا اینکه یک گربه زخم‌های باز فردی را لیس بزند، منتقل شود.</p>
      <p>درخش احمدی راه انتقال این باکتری در میان گربه‌ها را توسط نیش‌ کک‌های یک گربه آلوده عنوان کرد و اظهار داشت: همچنین ممکن است در مدفوع آن‌ها این کک‌ها یافت شوند و در صورتی که در معرض زخم باز یک گربه یا انسان قرار گیرد، می‌تواند یک منبع عفونت باشد.</p>
      <p>وی درباره علایم این بیماری خاطرنشان کرد: معمولا یک تورم یا یک تاول در محل گاز یا خراش افراد مبتلا به CSD ایجاد می‌شود. غدد لنفاوی در ناحیه زخم ممکن است متورم و دردناک باشند و فرد دچار تب، سردرد، درد عضلات و مفاصل، خستگی و کمبود اشتها شود. افراد بزرگسال با سیستم ایمنی سالم، به طور کلی بدون اثرات پایدار بهبود می‌یابند اما ممکن است چند ماه طول بکشد تا این بیماری به طور کامل از بین برود. افراد مبتلا به ضعف سیستم ایمنی ممکن است عواقب شدیدتری از جمله عفونت چشم، مغز و قلب داشته باشند.</p>
      <p>به گفته درخش احمدی، حدود ۴۰ درصد گربه‌های خیابانی به این باکتری آلوده هستند، اما در اکثر آن‌ها هیچ نشانه‌ای از بیماری دیده نمی‌شود. دوری از چنگ و گاز گربه‌ها (برای مثال، به کودک خود اجازه ندهیم با گربه‌های خیابانی بازی کند)، شستن دست بعد از بازی با گربه‌ها و کنترل کک‌ها در گربه‌های خانگی، خطر ابتلا به بیماری خراش گربه را کاهش می‌دهند. از آنجاییکه اکثر موارد این بیماری از تماس انسان‌ها با بچه گربه‌های زیر یک سال حاصل می‌شود، افراد مبتلا به اختلالات ایمنی باید از چنین تماس‌هایی جلوگیری کنند.</p>
      <p>
        <b>گاز گربه، را جدی بگیریم</b>
      </p>
      <p>این متخصص کنترل آفات شهری با تاکید بر این که بیماری Pasteurella multocida نوعی باکتری است که در دهان ۷۰ تا ۹۰ درصد گربه‌های خیابانی یافت می‌شود و اگر گربه‌ای که آلوده به این بیماری است، فردی را گاز بگیرد، ۵۰ تا ۸۰ درصد احتمال دارد فرد مبتلا به این بیماری مبتلا شود، تصریح کرد: گزش گربه آلوده به این باکتری، می‌تواند در عرض ۲۴ تا ۴۸ ساعت باعث درد، تورم و قرمزی در محل زخم شود.</p>
      <p>وی ادامه داد: زخم‌های گزش گربه آلوده به این باکتری با درمان از طریق آنتی بیوتیک‌ها در اکثریت قریب به اتفاق درمان می‌شوند، اما در موارد نادر ممکن است عوارض جدی مانند گسترش باکتری‌ها از طریق جریان خون و عفونت دریچه‌های قلب، اتفاق بیفتد.</p>
      <p>درخش احمدی، همچنین مدفوع گربه را عامل انتقال بیماری سالمونلازیس دانست و گفت: باکتری سالمونلا در مدفوع گربه‌های آلوده یافت می‌شود و می‌تواند منجر به مسمومیت غذایی شود. این بیماری می‌تواند از طریق تماس با مدفوع گربه خانگی شما انتقال یابد.</p>
      <p>وی افزود: علائم این بیماری عبارتند از اسهال، استفراغ، تب، سردرد و درد شکم افراد در هنگام تمیز کردن محل زندگی گربه‌های خانگی (باکس‌ها و ...) باید از دستکش استفاده کنید و در پایان کار حتما دست‌های خود را به خوبی شسته و ضدعفونی نمایند.</p>
      <p>
        <b>عفونت قارچی، از پوست گربه به پوست و موی انسان منتقل می شود</b>
      </p>
      <p>این متخصص کنترل آفات شهری با اشاره به این که درماتوفیتوزیس (کچلی یا قارچ پوستی) یک عفونت پوستی است که توسط گروهی از قارچ‌ها (قارچ میکروسپوروم کانیس) بوجود می‌آیند، گفت: اغلب گربه‌ها این بیماری را از یگدیگر می‌گیرند. در گربه‌ها، این قارچ‌ها معمولا به صورت یک ضایعه خشک، خاکستری و زبر بر روی پوست ظاهر و در انسان، اغلب به عنوان یک ضایعه گرد، قرمز و خارش‌دار دیده می‌شود.</p>
      <p>وی یادآور شد: این ضایعات ممکن است در مکان‌های مختلفی از قبیل پوست سر، پاها، کشاله ران یا ریش‌ها دیده شود. این بیماری از طریق تماس با پوست یا خز حیوانات آلوده، به طور مستقیم یا از محیط آلوده منتقل می‌شود. گربه‌های آلوده به طور مداوم اسپور (هاگ) قارچ را از پوست و خز خود رها می‌کنند. ریشه کن کردن این اسپورها از خانه، که هنوز هم قادر به ایجاد عفونت برای چندین ماه هستند، کاری دشوار است. کودکان در معرض خطر بالای ابتلا به این عفونت هستند. ابتدا باید گربه خانگی درمان شده و پس از بهبودی محیط خانه و لوازم منزل را کاملا تمیز و ضد عفونی کنید.</p>
      <p>درخش احمدی همچنین تصریح کرد: کرم‌های لوله‌ای از انگل‌های رایج در گربه‌ها هستند که امکان انتقال آنها به انسان‌ها نیز وجود دارد. تخمِ کرم‌های لوله‌ای در مدفوع گربه‌های آلوده وجود دارد و چنانچه چیزی به این مدفوع آلوده شود و سپس توسط انسان خورده شود، به انسان منتقل خواهد شد. این تخم‌ها در بدن به کرم تبدیل شده و می‌توانند به مغز، کبد، چشم و ریه‌ی انسان منتقل شوند.</p>
      <p>وی با تاکید بر این که اگر کرم‌ها به چشم‌های انسان حمله کنند، احتمال نابینایی همیشگی فرد وجود دارد، توضیح داد: خطر آلودگی به این کرم‌ها در کودکان بیشتر است؛ زیرا احتمال اینکه کودکان چیزهای آلوده به مدفوع گربه را به دهان‌شان بزنند، بیشتر است. بنابراین، باید مراقب بود که مدفوع گربه‌ها در تماس با اشیای خانه قرار نگیرد و کودکان پس از دست‌زدن به چیزهای مختلف دست‌شان را بشویند.</p>
      <p>
        <b>چگونه از بیماری های مشترک گربه‌ها در امان بمانیم؟</b>
      </p>
      <p>درخش احمدی شرط اصلی در امان ماندن از بیماری های مشترک گربه ها را فرهنگ سازی در رابطه با رعایت فاصله مناسب با گربه‌ها و ممانعت از جمع شدن و تردد آنها در اماکن زیست انسانی دانست و گفت: اما اگر با گربه‌ها تماس دارید و مهمتر اینکه از آنها به عنوان حیوان خانگی نگهداری می‌کنید، زیر نظر دامپزشک متخصص با معاینات دوره‌ای، درمان‌های به موقع و اجرای برنامه‌های کنترل کک گربه‌ها به‌طور منظم ضمن افزایش سطح آگاهی خود در مورد خطرات و شرایط نگهداری حیوانات خانگی، همواره از سلامت حیوان خود مطمئن باشید و با رعایت نکات بهداشتی نظیر شستشو و ضدعفونی مناسب دست‌ها پس از تماس با گربه‌های خیابانی یا مشکوک به آلودگی، استفاده از دستکش در زمان شستن محل‌های آلوده به فضولات گربه‌ها خطر ابتلا به بیماری‌های گربه را تا حد چشمگیری کاهش دهید.</p>
      <p>وی متذکر شد: در اجرای برنامه‌های کنترل آفات شهری نظیر جمع‌آوری (شامل زنده‌گیری، رساندن گربه‌های خیابانی به مرکز نگهداری حیوانات)، عقیم سازی، اجرای برنامه کنترل کک گربه‌ها و غیره، قبل از هر گونه اقدام خودسرانه حتما با مراکز ذیصلاح کنترل آفات شهری مشورت نمایید.</p>
    </article>
  </body>
</html>