<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/guvernul-discuta-cresterea-salariului-minim-la-2262-de-lei-cat-va-fi-pentru-angajatii-cu-studii-superioare-si-vechime-de-cel-putin-un-an-18537592"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T09:37:13+00:00"/>
    <meta property="og:title" content="Guvernul discută creşterea salariului minim la 2262 de lei. Cât va fi pentru angajaţii cu studii superioare şi vechime de cel puţin un an"/>
    <meta property="og:description" content="Viorica Dăncilă a declarat, luni, la începutul şedinţei de guvern, că Executivul discută în primă lectură creşterea salariului minim începând de anul viitor, susţinând că este ”o măsură justă şi corectă social” şi că există argumente şi un context economic favorabil pentru aplicarea acestei măsuri."/>
  </head>
  <body>
    <article>
      <h1>Guvernul discută creşterea salariului minim la 2262 de lei. Cât va fi pentru angajaţii cu studii superioare şi vechime de cel puţin un an</h1>
      <address><time datetime="2019-11-04T09:37:13+00:00">04 Nov 2019, 09:37</time> by <a rel="author">Teodor Bobei, Mediafax</a></address>
      <p>Viorica Dăncilă a declarat, luni, la începutul şedinţei de guvern, că Executivul discută în primă lectură creşterea salariului minim începând de anul viitor, susţinând că este ”o măsură justă şi corectă social” şi că există argumente şi un context economic favorabil pentru aplicarea acestei măsuri.</p>
      <p>”În şedinţa de astăzi discutăm în primă lectură creşterea salariului minim începând de anul viitor la 2262 de lei, iar pentru angajaţii cu studii superioare şi vechime de cel puţin un an în domeniul studiilor superioare la 2620 de lei lunar. Este o măsură cu puternic impact social, în condiţiile în care în prezent sunt încadraţi 1,4 milioane de angajaţi cu salariul minim. Asupra acestui proiect am avut consultări cu reprezentanţii patronatelor şi sindicatelor şi fost supus analizei Consiliului Economic şi Social. Ca prim-ministru consider că este o măsură justă şi corectă social. Am convingerea că există argumente şi un context economic favorabil şi nu văd niciun motiv pentru care viitorul Guvern nu va aplica majorarea salariului minim începând cu anul viitor”, a declarat Viorica Dăncilă.</p>
      <p>Ea a menţionat că îmbunătăţirea vieţii românilor a fost obiectivul central al guvernării PSD.</p>
      <p>”Am luat măsuri pentru creşterea pensiilor, a tuturor drepturilor sociale şi a salariilor. Am fost preocupaţi să majorăm salariu de bază minim brut pe ţară garantat în plată, astfel încât cetăţenii să fie corect plătiţi pentru munca lor. Dacă înainte de preluarea guvernării PSD, respectiv decembrie 2016, salariul minim brut era de 1250 de lei, la încheierea mandatului nivelul acestuia va fi substanţial mai mare”, a mai afirmat Dăncilă..</p>
    </article>
  </body>
</html>