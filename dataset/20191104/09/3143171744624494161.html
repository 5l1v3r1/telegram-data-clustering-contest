<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/ospedali-dipinticonclusa-la-raccolta-fondi-per-la-realizzazione-dellisola-del-sorriso.html"/>
    <meta property="og:site_name" content="Tempostretto"/>
    <meta property="article:published_time" content="2019-11-04T09:10:03+00:00"/>
    <meta property="og:title" content="Ospedali Dipinti:conclusa la raccolta fondi per la realizzazione dell’Isola del Sorriso"/>
    <meta property="og:description" content="Grazie alla generosità dei donatori nelle prossime settimane Silvio Irilli, ideatore del progetto, potrà iniziare la realizzazione del dipinto."/>
  </head>
  <body>
    <article>
      <h1>Ospedali Dipinti:conclusa la raccolta fondi per la realizzazione dell’Isola del Sorriso</h1>
      <address><time datetime="2019-11-04T09:10:03+00:00">04 Nov 2019, 09:10</time> by <a rel="author" href="https://www.tempostretto.it/author/francesca-cali" target="_blank">Francesca Cali</a></address>
      <p>
        <i>Grazie alla generosità dei donatori nelle prossime settimane Silvio Irilli, ideatore del progetto, potrà iniziare la realizzazione del dipinto.</i>
      </p>
      <p><b>13.345 euro</b> è la cifra raggiunta dalla raccolta online instituita per <b>Ospedali Dipinti</b>. In poche settimane e grazie alle numerose donazioni <b>l’Associazione ABC, Amici dei Bimbi in Corsia</b> è riuscita a raggiungere la cifra necessaria per la realizzazione dell’Isola del Sorriso.</p>
      <p>Alla raccolta organizzata sulla piattaforma online Eppela.com hanno partecipato ben 142 donatori che hanno contribuito al finanziamento del dipinto che verrà realizzato nel Reparto NI del Policlinico di Messina.</p>
      <p>La cifra necessaria per la realizzazione del dipinto è stata raggiunta nel giro di pochissime settimane e in anticipo rispetto a quello che si aspettavano i volontari dell’Associazione ABC. Alla conclusione della raccolta, fissata per giorno 2, l’iniziale cifra raggiunta con una donazione di 5000 euro fatta dalla società farmaceutica M.S.D. è stata raddoppiata grazie alla generosità dei tanti privati che hanno voluto contribuire. Tra i donatori si registrano anche tre scuole, una della città e due della provincia, che hanno dato il loro contribuito. Le tre scuole, che avranno il loro nome impresso in una targa esposta nel reparto sono: <b>l’Istituto Comprensivo di Torregrotta</b>, diretto dalla professoressa Barbara Oteri, <b>l’Istituto Comprensivo Stefano D’Arrigo,</b> diretto dalla professoressa Laura Cappuccio, e <b>l’Istituto messinese Verona Trento,</b> diretto dalla professoressa Simonetta Di Prima. Alla raccolta hanno partecipato non solo i docenti, ma anche gli allievi e le loro famiglie che hanno voluto contribuire al progetto che ha l’obiettivo di abbellire il reparto di Neuropsichiatria Infantile.</p>
      <p>Inoltre, nei prossimi giorni Silvio Irilli, ideatore e realizzatore del progetto Ospedali Dipinti realizzerà i primi sopralluoghi per programmare le fasi di realizzazione del dipinto.</p>
      <p>Per l’Associazione ABC, che giornalmente si impegna tramite i volontari a rendere più piacevole la permanenza dei piccoli degenti, l’obiettivo raggiunto con la raccolta è solo un piccolo passo per rendere ancora più accogliente il reparto NI.</p>
      <h3>Articoli correlati</h3>
    </article>
  </body>
</html>