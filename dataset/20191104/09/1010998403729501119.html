<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/veshterat-netfliks-iska-vsichki-da-zabravim-za-igra-na-tronove.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T09:31:00+00:00"/>
    <meta property="og:title" content="„Вещерът“: „Нетфликс“ иска всички да забравим за „Игра на тронове“"/>
    <meta property="og:description" content="Компанията пусна първи официален трейлър на фентъзито, което трябва да запълни мястото на сагата на НВО"/>
  </head>
  <body>
    <article>
      <h1>„Вещерът“: „Нетфликс“ иска всички да забравим за „Игра на тронове“</h1>
      <h2>Компанията пусна първи официален трейлър на фентъзито, което трябва да запълни мястото на сагата на НВО</h2>
      <address><time datetime="2019-11-04T09:31:00+00:00">04 Nov 2019, 09:31</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Стрийминг гигантът „Нетфликс“ се готви да пусне нова продукция, след която всички ще забравим за фентъзи сагата „Игра на тронове“. Компанията пусна първи официален трейлър на сериала „Вещерът“ (The Witcher), базиран върху книгата на полския писател Андрей Сапковски.</p>
      <p>Историята на фентъзито се върти около главния герой Гералт от Ривиа, който е изигран от актьора Хенри Кавил. Гералт е ловец на чудовища в измислен свят.</p>
      <figure>
        <iframe src="https://www.youtube.com/embed/ndl1W4ltcmg" width="640" height="360" data-service="Youtube" scrolling="no"/>
      </figure>
      <p>Сагата е от пет книги, написани между 2008 и 2017 г., като по тях е направена и изключително успешна компютърна игра. Третата – The Witcher 3: Wild Hunt от 2015 г. се смята за най-добрата игра правена някога и е спечелила редица награди.</p>
      <p>Още с появата на „Игра на тронове“ публиката по цял свят беше завладяна от фентъзи историята. От 2011 г. насам всяка телевизия и стрийминг компания търси свой еквивалент на сагата на НВО в борбата за рейтинг.</p>
      <p>За „Нетфликс“ предстои трудна година, в която ще има още по-голяма конкуренция. Стрийминг платформите Apple TV+, Disney+ и HBO Max са сериозни опоненти на доскоро единствената алтернатива на телевизионните програми.</p>
      <p>Тъй като „Игра на тронове“ официално приключи, в ефир остава „празно място“ за подобно фентъзи шоу и от „Нетфликс“ се надяват това да бъде „Вещерът“. Твърди се, че компанията има сделка за общо седем сезона по книгите на Сапковски.</p>
      <p>Премиерата на „Вещерът“ е на 20 декември.</p>
    </article>
  </body>
</html>