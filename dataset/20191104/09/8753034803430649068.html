<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/1nerLJ/aatte-paagrepet-i-vietnam-etter-lastebiltragedien-i-england"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T09:13:38+00:00"/>
    <meta property="og:title" content="Åtte pågrepet i Vietnam etter lastebiltragedien i England"/>
    <meta property="og:description" content="Vietnamesisk politi har pågrepet åtte personer i forbindelse med funnet av 39 døde mennesker i en lastebil nær London i slutten av oktober, melder Reuters."/>
  </head>
  <body>
    <article>
      <h1>Åtte pågrepet i Vietnam etter lastebiltragedien i England</h1>
      <h2>Vietnamesisk politi har pågrepet åtte personer i forbindelse med funnet av 39 døde mennesker i en lastebil nær London i slutten av oktober, melder Reuters.</h2>
      <address><time datetime="2019-11-04T09:13:38+00:00">04 Nov 2019, 09:13</time> by <a rel="author">NTB</a></address>
      <p>– Basert på det vi har fått vite fra de mistenkte, iverksetter vi aktiv etterforskning for å bekjempe og utrydde disse menneskesmuglingsringene som frakter folk ulovlig til Storbritannia, sier Nghe An-provinsens politisjef Nguyen Huu Cau, ifølge det statlige vietnamesiske nyhetsbyrået VNA.</p>
      <p>Det er uklart når de åtte ble pågrepet. Fredag opplyste politiet i Vietnam at to personer var pågrepet og flere andre kalt inn til avhør i forbindelse med lastebiltragedien.</p>
      <p>Flere personer er pågrepet også i Storbritannia og Irland. Britisk politi trodde først at alle de 39 menneskene som ble funnet døde i lastebilen onsdag 23. oktober, var kinesere, men slo senere fast at det dreide seg om vietnamesiske statsborgere.</p>
    </article>
  </body>
</html>