<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230909/"/>
    <meta property="og:site_name" content="Українська правда"/>
    <meta property="article:published_time" content="2019-11-04T09:38:27+00:00"/>
    <meta property="og:title" content="Росіянин зламав флагшток з прапором ОУН на Київщині"/>
    <meta property="og:description" content="У місті Вишневе Київської області росіянин пошкодив флагшток з чорно-червоним прапором Організації українських націоналістів біля пам’ятника “Небесної сотні”, потім у відділку плакав, сміявся і стрибнув з 3-го поверху."/>
  </head>
  <body>
    <article>
      <h1>Росіянин зламав флагшток з прапором ОУН на Київщині</h1>
      <address>
        <time datetime="2019-11-04T09:38:27+00:00">04 Nov 2019, 09:38</time>
      </address>
      <p>У місті Вишневе Київської області росіянин пошкодив флагшток з чорно-червоним прапором Організації українських націоналістів біля пам’ятника "Небесної сотні", потім у відділку плакав, сміявся і стрибнув з 3-го поверху.</p>
      <p><b>Джерело: </b><a href="https://kv.npu.gov.ua/news/Informacziya/na-kijivshhini-rosiyanin-poshkodiv-flagshtok-z-praporom-organizacziji-ukrajinskix-naczionalistiv/">поліція </a>Київської області</p>
      <p><b>Дослівно:</b> "Акт вандалізму стався у місті Вишневе. Невідомий чоловік біля пам’ятника "Небесної Сотні" пошкодив флагшток з чорно-червоним прапором". </p>
      <figure>
        <img src="https://img.pravda.com/images/doc/7/5/75c94d6-rosiyanyn-flagshtok.jpg"/>
      </figure>
      <p><b>Деталі:</b> Про хулігана поліції повідомив небайдужий очевидець, який побачив його з вікна.</p>
      <p>Правоохоронці, що прибули на місце події, затримали вандала і доставили до відділку.  </p>
      <p>Зловмисником виявився 45-річний громадянин Російської Федерації, який приїхав до родичів у село Святопетрівське.</p>
      <p>Іноземець має посвідку на постійне місце проживання в Україні.</p>
      <p>Відзначається, що порушник при спілкуванні з поліцейськими поводив себе неадекватно: то голосно плакав, то починав сміятися. А потім, коли вийшов на коридор за природніми потребами, зненацька вискочив у вікно з третього поверху адмінбудівлі. Поліцейським свій стрибок пояснив тим, що гучно грала музика.</p>
      <p>На місце викликали "швидку". Росіянина із забійними травмами тіла доставили до лікарні.</p>
      <p>Відносно правопорушника склали адмінпротокол за ст. 173 (дрібне хуліганство) КУпАП.</p>
      <p>Правоохоронці проситимуть Державну міграційну службу скасувати іноземцю посвідку на тимчасове проживання, видворити його з країни із забороною подальшого в’їзду до України.</p>
      <p>У поліції також проведуть службове розслідування інциденту зі стрибком.</p>
      <footer>Українська правда</footer>
      <related>
        <a href="https://www.pravda.com.ua/news/2019/10/30/7230494/"/>
        <a href="https://www.pravda.com.ua/news/2019/10/28/7230291/"/>
        <a href="https://www.pravda.com.ua/news/2019/10/26/7230174/"/>
      </related>
    </article>
  </body>
</html>