<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/asp-messina-da-mercoledi-via-alla-campagna-per-il-vaccino-antinfluenzale.html"/>
    <meta property="og:site_name" content="Tempostretto"/>
    <meta property="article:published_time" content="2019-11-04T09:03:36+00:00"/>
    <meta property="og:title" content="Asp Messina, da mercoledì via alla campagna per il vaccino antinfluenzale"/>
    <meta property="og:description" content="Mercoledì l'Influday. Ecco tutte le categorie di persone a cui è consigliata la vaccinazione"/>
  </head>
  <body>
    <article>
      <h1>Asp Messina, da mercoledì via alla campagna per il vaccino antinfluenzale</h1>
      <address><time datetime="2019-11-04T09:03:36+00:00">04 Nov 2019, 09:03</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Mercoledì l'Influday. Ecco tutte le categorie di persone a cui è consigliata la vaccinazione</i>
      </p>
      <p>MESSINA – Mercoledì 6 novembre alle ore 9.30 l’Asp di Messina dedica un giorno di sensibilizzazione alla vaccinazione antinfluenzale, l’“Influday”.</p>
      <p>Al Centro Vaccinale Messina Nord di Via Sant’Elia, alla presenza della prefetta di Messina Maria Carmela Librizzi, si sottoporranno a vaccinazione, per sensibilizzare tutti a vaccinarsi, il generale di Corpo d’armata Luigi Robusto, il questore di Messina Vito Calvino, il comandante dei carabinieri Lorenzo Sabatino, il comandante della Guardia di Finanza Gerardo Mastrodamico, il rettore dell’Università di Messina Salvatore Cuzzocrea, il sindaco di Messina Cateno De Luca, il presidente dell’Ordine dei Medici di Messina Giacomo Caudo, il direttore dell’Inps Marcello Mastrojeni, i direttori generali delle quattro Aziende Sanitarie messinesi, Barone, Laganga, La Paglia, Paino.</p>
      <p>La vaccinazione è fortemente raccomandata ai soggetti a rischio, tra cui le persone di età superiore a 65 anni, coloro che hanno patologie croniche (cardiopatie, diabete, ipertensione, malattie autoimmuni, tumori, immunodeficienze, ecc.), le donne in gravidanza, i loro familiari.</p>
      <p>Al fine, inoltre, di tutelare i bambini sotto i 6 mesi di vita, che non possono vaccinarsi a causa del sistema immunitario ancora immaturo, è raccomandato vaccinare tutti i membri della famiglia in contatto con questi soggetti durante i primi mesi di vita, se questi saranno coincidenti con la stagione influenzale (“strategia cocoon”).</p>
      <p>La vaccinazione antinfluenzale è inoltre raccomandata per tutto il personale (docente e non docente) che lavora nelle scuole di ogni ordine e grado ed il personale sanitario e parasanitario, nonché per gli operatori di pubblica utilità quali forze dell’ordine, autisti dei mezzi di trasporto pubblici. A tutte queste categorie la vaccinazione verrà offerta in forma gratuita presso gli ambulatori dei Medici di Medicina Generale e dei Pediatri di Libera Scelta, ovvero presso gli Ambulatori Vaccinali dell’Azienda Sanitaria Provinciale dal 6 novembre 2019 al 28 febbraio 2020.</p>
      <p>Tre le principali novità della campagna vaccinale di quest’anno:</p>
      <p>1. La vaccinazione delle donne in gravidanza potrà avvenire a qualsiasi trimestre e non sarà limitata soltanto al secondo e terzo trimestre come in passato.</p>
      <p>2. Tutti gli operatori sanitari che decideranno di non vaccinarsi contro l’influenza, oltre alla compilazione del dissenso-informato, saranno allo stesso tempo obbligati ad indossare i Dispositivi di Protezione Individuale previsti dal D.A. n.1829 del 20/09/2019 (mascherina) durante tutto il periodo di circolazione del microrganismo (dal 6/11/2019 al 30/03/2020), allo scopo di tutelare i pazienti.</p>
      <p>3. E’ fortemente raccomandata la vaccinazione dei bambini con età superiore a 6 mesi che frequentino comunità.</p>
    </article>
  </body>
</html>