<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/kompaniya-z-orbity-ukrbudu-domoglasya-skasuvannya-shtrafu-amku-za-zmovu/"/>
    <meta property="og:site_name" content="Рубрика"/>
    <meta property="article:published_time" content="2019-11-04T09:51:02+00:00"/>
    <meta property="og:title" content="Компанія з орбіти &quot;Укрбуду&quot; домоглася скасування штрафу АМКУ за змову"/>
    <meta property="og:description" content="Суд скасував штрафи Антимонопольного комітету на 127,45 мільйона гривень компанії “Північно-український будівельний альянс” за змову на трьох будівельних тендерах з компанією “Спецбуд-Плюс”. Про це йдеться в рішеннях Господарського суду Києва, повідомляє видання “Наші гроші”. Антимонопольний комітет вже подав апеляцію на обидва рішення. У першому рішенні суду досліджувалися обставини проведення будівельних тендерів КП “Голосієво-будінвест” і ГУ […]"/>
  </head>
  <body>
    <article>
      <h1>Компанія з орбіти "Укрбуду" домоглася скасування штрафу АМКУ за змову</h1>
      <address><time datetime="2019-11-04T09:51:02+00:00">04 Nov 2019, 09:51</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/sud-620x360.jpg"/>
      </figure>
      <p>
        <b>
          <b>Суд скасував штрафи Антимонопольного комітету на 127,45 мільйона гривень компанії “Північно-український будівельний альянс” за змову на трьох будівельних тендерах з компанією “Спецбуд-Плюс”.</b>
        </b>
      </p>
      <p>Про це йдеться в рішеннях Господарського суду Києва, повідомляє видання <a href="http://nashigroshi.org/2019/11/01/sud-vyrishyv-shcho-mykytasi-ne-rozihruvaly-skandal-ni-tendery-za-3-3-mil-iardy-i-skasuvav-shtrafy-vid-amku/">“Наші гроші”.</a></p>
      <p>Антимонопольний комітет вже подав апеляцію на обидва рішення.</p>
      <p>У першому рішенні суду досліджувалися обставини проведення будівельних тендерів КП “Голосієво-будінвест” і ГУ “Національний інститут серцево-судинної хірургії імені М.М. Амосова”, за результатами яких “Північно-український будівельний альянс” отримав підрядів на 2,74 млрд грн.</p>
      <p>Розглянувши правомірність рішення АМКУ від 19 червня про викривлення згаданих торгів, суддя відхилив докази регулятора.</p>
      <p>Суд вирішив, що членство “Північно-українського будівельного альянсу” і “Спецбуд-плюс” в корпорації “Укрбуд” не може розглядатися як взаємодія і співпраця компаній між собою, адже вступ до корпорації є правом суб’єктів підприємницької діяльності на об’єднання.</p>
      <p>Суд також не побачив причинно-наслідкового зв’язку між наданням однією компанією іншій поворотної фінансової допомоги, враховуючи, що це право суб’єкта господарювання.</p>
      <p>Суд також відхилив аргумент АМКУ, що підприємства фактично здійснюють діяльність за однією адресою, оскільки мова йде про багатоповерховий будинок, де компанії знаходяться на різних поверхах.</p>
      <p>Крім того, згідно з відомостями в держреєстрі, компанії-відповідачі мають різних директорів, засновників і різні юридичні адреси.</p>
      <p>
        <b>Суд відхилив довід АМКУ, що компанії використовують загальні засоби зв’язку і контролюють рахунки одне одного, оскільки на сторінках компаній в держреєстрі вказані різні номери контактних номерів.</b>
      </p>
      <p>Суд також не погодився з доводом, що компанії мають одних і тих же працівників і взаємодіють через пов’язаних осіб, оскільки чинним законодавством це не заборонено.</p>
      <p>АМКУ також встановив, що компанії отримали банківські гарантії для участі в торгах в ПАТ КБ “Глобус” в один і той же день, а номери реєстрації цих гарантій виявилися послідовними, але суд вирішив, що при розгляді запитів банком жодна з компаній не могла вплинути на номери банківських документів.</p>
      <p>При цьому “Північно-український будівельний альянс” просив суд визнати недійсним рішення Антимонопольного комітету повністю – в частині, яка стосувалася безпосередньо компанії, і в частині, яка стосувалася її конкурента на спірних торгах – ТОВ “Спецбуд-Плюс”.</p>
      <p>Однак суд задовольнив позов лише в частині визнання недійсним тієї частини рішення, в якій йшлося про відповідальність позивача.</p>
      <p>Другий судовий процес проти АМКУ за позовом “Північно-українського будівельного альянсу” стосується рішення АМКУ від 7 травня 2019 року. У ньому регулятор довів змову тих же відповідачів на торгах по реконструкції Шулявського моста в Києві.</p>
    </article>
  </body>
</html>