<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/04fdd9011e6ba863/noua-marinari-rapiti-de-pirati-in-zona-africii-de-vest-lucrau-pe-o-nava-norvegiana.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T09:33:17+00:00"/>
    <meta property="og:title" content="Nouă marinari răpiți de pirați, în zona Africii de Vest; Lucrau pe o navă norvegiană"/>
    <meta property="og:description" content="Nouă marinari de pe o navă norvegiană au fost răpiți de pirați, în apropierea coastelor Africii de Vest. Restul membrilor echipajului au reușit să se salveze și au dus nava în siguranță, într-un port. Compania care deține vasul nu a comunicat naționalitatea victimelor."/>
  </head>
  <body>
    <article>
      <h1>Nouă marinari răpiți de pirați, în zona Africii de Vest; Lucrau pe o navă norvegiană</h1>
      <address><time datetime="2019-11-04T09:33:17+00:00">04 Nov 2019, 09:33</time> by <a rel="author">Jurnal.md</a></address>
      <p>
        <b>Nouă marinari de pe o navă norvegiană au fost răpiți de pirați, în apropierea coastelor Africii de Vest. Restul membrilor echipajului au reușit să se salveze și au dus nava în siguranță, într-un port. Compania care deține vasul nu a comunicat naționalitatea victimelor.</b>
      </p>
      <p>Nava deţinută de compania de transport maritim J.J. Ugland a fost abordată de piraţi, în largul coastelor statului Benin. Nouă membri ai echipajului au fost răpiți, potrivit cotidianului The Japan Times și Mediafax. După incident, nava a ancorat în portul Cotonou, se arată într-un comunicat publicat duminică de firma de transport maritim.</p>
      <p>Compania norvegiană a comunicat că rudele celor răpiţi în incidentul care s-a produs sâmbătă au fost anunţate, fără însă să ofere detalii despre naţionalitatea ostaticilor. Golful Guineei din Africa de Vest este o zonă în care riscul atacurilor armate cu scopul răpirii marinarilor şi jefuirii navelor comerciale rămâne ridicat, a transmis, luna trecută, Biroul Maritim Internaţional, un departament al Camerei Internaţionale de Comerţ, scrie libertatea.ro.</p>
      <p>Atacurile piraților au scăzut însă în intensitate în ultimii ani, la nivel global, arată sursele citate. În ultimele luni, companiile de transport maritim au anunţat că în această regiune s-au produs mai mult incidente similare, inclusiv răpirea a opt membri ai echipajului unei nave germane în largul Camerunului, în luna august, şi a zece marinari turci în largul coastelor Nigeriei, în iulie.</p>
    </article>
  </body>
</html>