<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/naftogaz-ukrayini-podaye-v-stokgolmskiy-arbitrazh-chergoviy-pozov-do-gazpromu-na-12-mlrd-dol-328326_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T09:00:00+00:00"/>
    <meta property="og:title" content="&quot;Нафтогаз України&quot; подав у Стокгольмський арбітраж черговий позов до &quot;Газпрому&quot; на 12 млрд дол"/>
    <meta property="og:description" content="НАК спробує конкретизувати вимоги про відшкодування 12 млрд дол. за неправомірно низьку оплату Газпромом транзиту протягом багатьох років і загроблену ГТС, яка досі залишається найпотужнішою в Європі."/>
  </head>
  <body>
    <article>
      <h1>"Нафтогаз України" подав у Стокгольмський арбітраж черговий позов до "Газпрому" на 12 млрд дол</h1>
      <h2>НАК спробує конкретизувати вимоги про відшкодування 12 млрд дол. за неправомірно низьку оплату "Газпромом" транзиту протягом багатьох років і "загроблену" ГТС, яка досі залишається найпотужнішою в Європі.</h2>
      <address>
        <time datetime="2019-11-04T09:00:00+00:00">04 Nov 2019, 09:00</time>
      </address>
      <p>НАК "Нафтогаз України" 2 листопада подав до Стокгольмського арбітражу черговий позов до "Газпрому". Передбачувана сума позову — 12 млрд дол., два з яких є недоотриманою платою за транзит, 10 млрд дол. — компенсацією на випадок відмови "Газпрому" від використання української ГТС.  Про це у своїй статті для <a href="https://dt.ua/">DT.UA</a> пише Алла Єрьоменко.</p>
      <p>За її словами, в ЄС обмежили присутність росіян і в "Північному потоці-2", і в газопроводі OPAL, — "Газпром" може резервувати не більш як 50% пропускної здатності цих газомагістралей, залишаючи місце й можливість скористатися частиною решти потужностей іншим постачальникам.</p>
      <p>Згідно з даними джерел DT.UA, обізнаних із перебігом переговорів і позиціями сторін, росіяни сподіваються, що під час зустрічі в "нормандському форматі" їм вдасться виторгувати взаємозалік виграних НАКом у них у Стокгольмі вже майже 3 млрд дол. на порівнянну суму "боргу Януковича". За інформацією джерел, черговий позов до Стокгольмського арбітражу "Нафтогаз" має намір подати 5 листопада і в такий спосіб спробує конкретизувати вимоги щодо відшкодування 12 млрд дол. за неправомірно низьку оплату "Газпромом" транзиту впродовж багатьох років і "угроблену" ГТС, яка досі залишається найпотужнішою в Європі.</p>
      <p><a href="https://dt.ua/ECONOMICS/kabmin-peredav-minfinu-magistralni-gazoprovodi-323907_.html">Як повідомляло DT.UA</a>, Кабмін напередодні третього раунду тристоронньої "транзитної" зустрічі, 18 вересня, оновив план анбандлінгу "Нафтогазу". Новим оператором буде ТОВ "Оператор газотранспортної системи України" (ОГТСУ, 100-відсоткова "дочка" АТ "Укртрансгаз"), яке з 1 липня 2019 р. виконує функції з технічної експлуатації ГТС і має відповідний персонал.</p>
      <p>ОГТСУ буде передано у власність АТ "Магістральні газопроводи України" (МГУ), 100% акцій якого Кабмін передав в управління Мінфіну. Водночас держава передасть новому оператору в управління ГТС терміном на 15 років.</p>
      <p>Новий оператор зможе повноцінно запрацювати з 1 січня 2020-го. Нова модель анбандлінгу НАКу відповідає вимогам Третього енергопакета, що відкриває шлях для підписання нового "транзитного" договору відповідно до європейських правил. Чинний 10-річний транзитний контракт між "Нафтогазом" і "Газпромом" завершується 1 січня 2020-го.</p>
      <p>ГТС України має загальну протяжність газопроводів близько 38 тис. км, в неї входять 73 компресорні станції та понад 1,4 тис. газорозподільних станцій.</p>
      <p>"За бортом законопроєкту залишилися ПСГ, за які так ратувала депутатка Скороход. Сьогодні в них зберігається більш як 21 млрд кубометрів газу, що, на думку "Укртрансгазу" й НАК, дає змогу говорити про готовність України навіть до "нульового" варіанта транзиту. Залишається сподіватися, що нам усім не доведеться лити сльози за "підземками", які технологічно становлять єдину ГТС України", — підкреслює оглядач.</p>
      <p>Детальніше про переговори між "Газпромом" і "Нафтогазом" читайте у статті Алли Єрьоменко "<a href="https://dt.ua/energy_market/gts-slozami-ne-zaradish-328182_.html"><b>ГТС сльозами не зарадиш</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>