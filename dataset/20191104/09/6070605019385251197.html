<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Rosalia-Sevilla-European-Music-Awards-MTV_0_2337966250.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T09:09:32+00:00"/>
    <meta property="og:title" content="Rosalía conquereix Sevilla en la gala dels European Music Awards"/>
    <meta property="og:description" content="La cantant va guanyar un premi per 'Con altura' i va protagonitzar l'actuació més aplaudida de la nit"/>
  </head>
  <body>
    <article>
      <h1>Rosalía conquereix Sevilla en la gala dels European Music Awards</h1>
      <h2>La cantant va guanyar un premi per 'Con altura' i va protagonitzar l'actuació més aplaudida de la nit</h2>
      <address>
        <time datetime="2019-11-04T09:09:32+00:00">04 Nov 2019, 09:09</time>
      </address>
      <p>No hi ha cerimònia de premis que se li resisteixi a Rosalía. <a href="https://www.ara.cat/cultura/Rosalia-primers-Grammy-industria-ensenyat_0_2126187462.html">Als Grammy llatins</a>, també <a href="https://www.ara.cat/cultura/Rosalia-MTV-Music-Award-Taylor_0_2296570392.html">als MTV Music Awards</a> i aquest diumenge va tornar a fer diana a la gala dels European Music Awards (EMA), celebrada a Sevilla, amb el premi a la millor col·laboració per <i>Con altura</i>, que la de Sant Esteve Sesrovires va recollir amb El Guincho però en absència del seu altre col·laborador, J Balvin. "Estic molt agraïda per aquest premi i em sento molt afortunada de poder fer música amb la gent que considero família", va dir Rosalía.</p>
      <p>Però l'èxit de Rosalía no es quantifica només amb els premis rebuts sinó també amb l'ovació que va rebre la seva actuació a la gala, la més aplaudida de la nit, que va començar amb una estrofa <i>a cappella</i> de <i>Piensa en tu mirá</i>. Però la cantant es va guardar els seus grans èxits al calaix per atacar una potent versió de <i>Di mi nombre</i>, acompanyada per un grup de <i>bailaoras</i> dalt d'un <i>tablao</i> vertical de cadires. L'elecció del tema no era innocent: inclou la tornada que ha suscitat més acusacions d'apropiació cultural, quan la cantant diu "ay ali ali ali ali ali" però que alguns entenen com "ay yeli yeli yeli yeli" en referència a la prova del mocador de la comunitat gitana. A Sevilla, una Rosalía flanquejada de ballarines flamenques i <i>bailaores</i> planta cara a les acusacions mostrant la seva versió de la cultura flamenca. </p>
      <p>En el moment més àlgid de l'actuació, Rosalía es va agafar els cabells i els va sacsejar ("<i> que aunque el cabello se rompa / </i><i> haré ver que estoy atada</i>", diu el tema) fent un canvi de rumb per introduir el "<i> No me llames más que ya no voy, no creas que me tienes embrujao con tus amores</i>", els versos del tema <i>Cositas de ayer</i> del <i>cantaor</i> valencià Vicente Castro, <i>el Parrita</i>. Una picada d'ullet al flamenc coreografiada a estil hip-hop que va posar punt final a una actuació curta (no va arribar als 4 minuts) però intensa i amb un moment (minut 2:42 del vídeo) que és carn de <i>gif</i>: Rosalía fent veure que s'espolsa alguna cosa molesta de la cara. Les crítiques per fer apropiació cultural, potser?</p>
      <figure>
        <iframe src="https://www.youtube.com/embed/0fuU4YiRp98" width="651" height="366" data-service="Youtube" scrolling="no"/>
      </figure>
      <p>I això que la gala dels EMA, presentada per Becky G, havia començat forta amb una espectacular Dua Lipa interpretant l'infecciós <i>Don't start now</i> acompanyada de 50 ballarins enfundats en mono groc. Altres actuacions sonades de la nit van ser la de la novaiorquesa Halsey amb <i>Graveyard</i> i la de Mabel, filla de Neneh Cherry, que va cantar <i>Don't call me up</i> amb un telèfon gegant. L'accent rock el van posar una actuació de Green Day enregistrada a la plaça d'Espanya de Sevilla, i Liam Gallagher, que va rebre el premi de nova creació Rock Icon i va cantar <i>Wonderwall</i>.</p>
      <figure>
        <iframe src="https://www.youtube.com/embed/WHQ0F2Aa7Oc" width="651" height="366" data-service="Youtube" scrolling="no"/>
      </figure>
      <p>Pel que fa al palmarès dels premis, gran domini femení: Taylor Swift es va endur el premi al millor vídeo per <i>Me</i> i el de millor artista nord-americana, i Billie Eilish el de millor cançó (<i> Bad guy</i>) i artista revelació. Halsey va guanyar els premis a millor artista pop i millor <i>look</i>, Nicki Minaj el de millor artista hip-hop, i FKA Twiggs el premi a l'estil alternatiu. El premi al millor artista, tanmateix, se'l va endur Shawn Mendes, Green Day el de millor artista rock i Muse el de millor concert del programa <i>World stage</i>.</p>
    </article>
  </body>
</html>