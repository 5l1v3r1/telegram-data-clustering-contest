<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42620_Bukovintsiv-ataku-nebezpechna-khvoroba"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-04T09:47:00+00:00"/>
    <meta property="og:title" content="Буковинців атакує небезпечна хвороба"/>
    <meta property="og:description" content="За останній тиждень жовтня 14 буковинців захворіли на кір. З 24 по 30 жовтня в області на кір захворіло 14 осіб (5 дорослих та 9 дітей), що на 4 ви"/>
  </head>
  <body>
    <article>
      <h1>Буковинців атакує небезпечна хвороба</h1>
      <address>
        <time datetime="2019-11-04T09:47:00+00:00">04 Nov 2019, 09:47</time>
      </address>
      <p>
        <b>За останній тиждень жовтня 14 буковинців захворіли на кір.</b>
      </p>
      <p>З 24 по 30 жовтня в області на кір захворіло 14 осіб (5 дорослих та 9 дітей), що на 4 випадки більше ніж минулого тижня.<br/><br/>Найбільше випадків зареєстрвоано у Чернівцях – 6, по 2 випадки у Герцаївському та Новоселицькому Глибоцькому районах та по одному у Заставнівському, Вижницькому, Новоселицькому та Кельменецькому районах.<br/><br/>Всього з початку року в Чернівецькій області захворіли кором 2661 особа (898 дорослих та 1763 дитини).</p>
      <p>ЯК ПЕРЕДАЄТЬСЯ ВІРУС КОРУ</p>
      <p><b>Morbillivirus</b> — вірус кору — надзвичайно заразний, він швидко передається від хворої людини до здорової повітряно-крапельним шляхом, тобто під час вдихання найдрібніших крапель слизу, які потрапили в повітря при чханні, кашлі або розмові хворого. Вірус кору може жити в повітрі та на поверхнях до двох годин після того, як хвора людина залишила приміщення.</p>
      <p>Кір — одне з найбільш заразних захворювань, відомих у світі</p>
      <p>9 з 10 неімунізованих людей, що контактують із хворим, будуть заражені.</p>
      <p>Кір – одна з головних причин дитячої смертності в світі. За даними Всесвітньої організації охорони здоров’я, щороку у світі 30—40 мільйонів дітей хворіють на кір, понад 800 тисяч помирають від самої інфекції та її ускладнень. Це означає 314 смертей на день, 13 смертей щогодини.</p>
      <p>Захворювання на кір може мати тяжкий перебіг<br/>Інкубаційний період кору (тобто період, коли симптоми ще не проявляються) становить 6—21 днів. Далі починається період захворювання з такими симптомами: висока температура, головний біль, нежить, сухий кашель, збільшення лімфовузлів, запалення слизової оболонки очей (сльозотеча, світлобоязнь, гнійні виділення), пронос та блювота. На 4—5 день хвороби з’являється червоний висип, який починається зі шкіри голови й обличчя, а згодом розповсюджується на все тіло. Хвороба із симптомами триває до 4 тижнів і більше.</p>
      <p>
        <b>Кір має серйозні ускладнення</b>
      </p>
      <p>Захворювання може призвести до пневмонії, вушної інфекції, запалення мозку — енцефаліту, інших серйозних ускладнень, а також до інвалідності та смерті.</p>
      <p>Усі діти та дорослі, які не робили щеплення, під загрозою<br/>На сьогодні існує високий ризик захворювання на кір серед дітей, які не отримали щеплення. Підлітки та дорослі, які раніше не хворіли на кір і не робили щеплення, також залишаються вразливими до захворювання. У дорослих кір зазвичай має набагато тяжчий перебіг.</p>
      <p>Невакциновані медичні працівники найбільше наражаються на ризик захворіти.</p>
      <p>
        <b>Ліків від кору не існує</b>
      </p>
      <p>Специфічного лікування від кору немає. Проте захворюванню можна запобігти.</p>
      <p>Щеплення проти кору проводять уже понад 50 років, і за ці роки вакцини зарекомендували себе як безпечний та ефективний спосіб профілактики. Саме завдяки вакцинації вдалося знизити захворюваність на кір у десятки разів. Тільки з 2000 по 2016 роки смертність від кору знизилася на 79%, а це означає, що вакцини зберегли 20,3 мільйона дитячих життів у всьому світі. Щонайменше в п’яти регіонах світу кір має бути повністю викорінений до 2020 року — таку стратегічну мету проголосила ВООЗ. Переважна більшість європейців мають усі щеплення КПК за календарем, тож у 42 з 53 країн Європи вдалося зупинити поширення кору. Проблемними залишаються ті країни, де рівень охоплення щепленнями недостатній. На жаль, серед цих країн й Україна.</p>
      <p>
        <b>2 дози вакцини захищають від кору</b>
      </p>
      <p>Вакцинація формує специфічний імунітет, унаслідок чого організм людини стає нечутливим до захворювання. Згідно з календарем в Україні, в 12 місяців проводять перше щеплення від кору, а в 6 років — планову ревакцинацію. Ці дві дози вакцини забезпечують захист організму від кору.</p>
      <p> </p>
      <p>Вакцина проти кору входить до складу комбінованої трикомпонентної вакцини КПК (для профілактики кору, епідемічного паротиту, краснухи). Вакцини КПК містять живі атенуйовані (штучно ослаблені) віруси кору, паротиту і краснухи. Наразі в Україну для щеплень КПК постачають Пріорикс™/Priorix™ — препарат, вироблений компанією GlaxoSmithKline Biologicals s.a (Бельгія). Пріорикс — безпечна, ефективна та якісна вакцина, прекваліфікована ВООЗ — найавторитетнішою організацією у сфері охорони здоров’я у світі. Ці та інші вакцини, що входять до календаря щеплень, за угодою з МОЗ, за кошти державного бюджету закуповує Дитячий фонд ООН (ЮНІСЕФ). МОЗ України передає закуплені вакцини департаментам охорони здоров`я областей, а ті у свою чергу — державним медичним закладам, щоб громадяни України могли отримувати необхідні щеплення безкоштовно.</p>
      <p>
        <i>Фото ілюстративне</i>
      </p>
    </article>
  </body>
</html>