<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/elezioni_emilia_romagna_bonaccini_cinque_stelle-6480268/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T09:23:00+00:00"/>
    <meta property="og:title" content="Senza i Cinque Stelle in Emilia Romagna non si vince, dice Bonaccini"/>
    <meta property="og:description" content="La battaglia elettorale in Emilia per il momento sembra ruotare intorno alla tassa sulla plastica, perché il comparto packaging e imballaggi vede in Emilia-Romagna il 36% delle aziende. Penalizzarlo è un rischio, anche elettorale"/>
  </head>
  <body>
    <article>
      <h1>Senza i Cinque Stelle in Emilia Romagna non si vince, dice Bonaccini</h1>
      <h2>La battaglia elettorale in Emilia per il momento sembra ruotare intorno alla tassa sulla plastica, perché il comparto packaging e imballaggi vede in Emilia-Romagna il 36% delle aziende. Penalizzarlo è un rischio, anche elettorale</h2>
      <address><time datetime="2019-11-04T09:23:00+00:00">04 Nov 2019, 09:23</time> by <a rel="author">AGI - Agenzia Giornalistica Italia</a></address>
      <p>“Se i 5 Stelle decidono di non provare nemmeno a <b>confrontarsi</b>, perdono un’occasione”. Meglio: “I 5 Stelle possono essere protagonisti, portando un contributo di idee importante, o rimanere marginali, schiacciati nella polarizzazione fra i due schieramenti maggiori. Non ci sono alternative. Devono fare una scelta”. In un’intervista al <b>Corriere della Sera</b>, il governatore Emilia Romagna <b>Stefano Bonaccini</b>, in corsa per una secondo mandato e in un confronto diretto con la <b>Lega</b> che ha lanciato la sua Opa per la guida della Regione, non si nasconde le difficoltà di vincere la battaglia senza l’appoggio dei grillini.</p>
      <p>E all’alternativa se vivere, morire o allearsi con i Cinque Stelle risponde che “a me hanno insegnato che le alleanze si costruiscono sulle cose da fare, non per batter e qualcuno o per un accordo a tavolino sui nomi, magari chiuso a Roma”. Però il tempo incalza e le elezioni sono fra tre mesi, il <b>26 gennaio 2020</b>,  sa “benissimo che la sfida è difficile come non mai” però è anche “fiducioso” perché “perché in questi 5 anni abbiamo fatto tanto”, in particolare portando la disoccupazione a un tasso inferiore al 5%.</p>
      <p>La <b>battaglia elettorale </b>in Emilia per il momento sembra ruotare intorno alla <a href="https://www.agi.it/economia/emilia_romagna_plastic_tax_bonaccini-6471909/news/2019-11-04/">tassa sulla plastica</a>, perché il comparto packaging e imballaggi vede in Emilia-Romagna il 36% delle aziende (per 17 mila addetti) e il 62% del fatturato (4,4 miliardi) – ricorda Bonaccini – e perciò “guardare alla nostra regione in questo caso significa guardare all’Italia”.</p>
      <p>Penalizzarla è un rischio, anche elettorale, pertanto. Anche se, aggiunge il governatore, “la transizione verso il plastic free è indispensabile, per una svolta <b>ecologica</b>, che noi vogliamo assolutamente”. E la manovra, nel suo complesso, “va nella giusta direzione” osserva Bonaccini che si dice convinto che in Emilia dove l’elettorato è chiamato “a scegliere il presidente della loro regione e le proposte migliori per il territorio, non per il governo nazionale”, “possiamo vincere”.</p>
      <p>Quanto al fatto che Salvini spalleggi così tanto e così da vicino la sua antagonista, <b>Lucia Borgonzoni </b>della Lega, Bonaccini chiarisce: “Salvini non è al fianco della mia avversaria, ma la sostituisce e la copre per trasformare il voto in qualcosa d’altro. Solo che il 27 gennaio Salvini tornerà comprensibilmente a Roma e a governare la Regione resteremo io o Borgonzoni. La sfida sarà tra me e lei. Punto. Il resto è solo propaganda” taglia corto il governatore.</p>
    </article>
  </body>
</html>