<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118851-netanjahu-ne-kriviti-protivnike-mirovnog-procesa-za-ubistvo-rabina?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-04T09:05:05+00:00"/>
    <meta property="og:title" content="Netanjahu: Ne kriviti protivnike mirovnog procesa za ubistvo Rabina"/>
    <meta property="og:description" content="Premijer Izraela Benjamin Netanjahu ocenio je da političare i Izraelce koji su se protivili mirovnom sporazumu Oslo sa Palestincima ne bi trebalo smatrati odgovornim za ubistvo bivšeg premijera Jicaka Rabina.&quot;Onaj koji je odgovoran za užasno ubistvo premijera Jicaka Rabina je gnusni ubica Jigal Amir i šačica ekstremista&quot;, objavio je Netanjahu sinoć na Tviteru uoči 24-godišnjice Rabinove smrti, dodavši da su &quot;bili i jesu zabranjeni pokušaji da se okrivi više od polovine nacije i lideri koji su se protivili sporazumu Oslo za taj zločin koji je počinio Jigal Amir&quot;.Rabina je 4. novembra 1995. godine ubio Amir, jevrejski ekstremista, koji se protivio sporazumu Oslo potpisanom u Beloj kući septembra 1993. godine i predaji kontrole nad delovima okupirane Zapadne obale Palestincima u okviru tog istorijskog sporazuma.Netanjahu je dugo optuživan da je igrao ulogu u huškanju protiv Rabina.On je te optužbe odbacivao, označivši ih kao &quot;političko ubistvo&quot;.U nedeljama koje su prethodile Rabinovom ubistvu Netanjahu koji je tada…"/>
  </head>
  <body>
    <article>
      <h1>Netanjahu: Ne kriviti protivnike mirovnog procesa za ubistvo Rabina</h1>
      <address>
        <time datetime="2019-11-04T09:05:05+00:00">04 Nov 2019, 09:05</time>
      </address>
      <p>Premijer Izraela Benjamin Netanjahu ocenio je da političare i Izraelce koji su se protivili mirovnom sporazumu Oslo sa Palestincima ne bi trebalo smatrati odgovornim za ubistvo bivšeg premijera Jicaka Rabina.<br/><br/>"Onaj koji je odgovoran za užasno ubistvo premijera Jicaka Rabina je gnusni ubica Jigal Amir i šačica ekstremista", objavio je Netanjahu sinoć na Tviteru uoči 24-godišnjice Rabinove smrti, dodavši da su "bili i jesu zabranjeni pokušaji da se okrivi više od polovine nacije i lideri koji su se protivili sporazumu Oslo za taj zločin koji je počinio Jigal Amir".<br/><br/>Rabina je 4. novembra 1995. godine ubio Amir, jevrejski ekstremista, koji se protivio sporazumu Oslo potpisanom u Beloj kući septembra 1993. godine i predaji kontrole nad delovima okupirane Zapadne obale Palestincima u okviru tog istorijskog sporazuma.<br/><br/>Netanjahu je dugo optuživan da je igrao ulogu u huškanju protiv Rabina.<br/><br/>On je te optužbe odbacivao, označivši ih kao "političko ubistvo".<br/><br/>U nedeljama koje su prethodile Rabinovom ubistvu Netanjahu koji je tada bio vodja opozicije i drugi istaknuti članovi njegovog konzervativnog Likuda su prisustovali političkom mitingu u Jerusalimu na kojem su demonstranti Rabina nazivili "izdajnikom", "ubicom" i "nacistom" jer je potpisao mirovni sporazum sa Palestincima, podsećaju izraelski meidji.<br/><br/>U subotu uveče desetine hiljada ljudi prisustvovale su u Tel Avivu obeležavanju godišnjice Rabinove smrti.<br/><br/>Glavni Netanjahuov rival, mandatar za sastav nove izraelske vlade posle izbora 17. septembra, Beni Ganc, rekao je da će Izrael pobediti one koji mrze i nikada neće kapitulirati pred mržnjom.<br/><br/>On je ocenio i da neki sadašnji političari ponovo seju mržnju i huškaju.<br/><br/>Ganc, vodja saveza partija centra Plavo i belo, bio je glavni govornik na trgu u centralnom Tel Avivu.<br/><br/>Taj trg sada nosi Rabinovo ime u čast premijera koji je tamo ubijen nakon što se obratio okupljenima na mitingu podrške mirovnim naporima svoje vlade.<br/><br/>Ganc je rekao da je Rabin ubijen zbog podela, huškanja i mržnje, a da je "mržnja ponovo postala opasno oružje u rukama političara bez ograničenja".<br/><br/>Iako se činilo da možda aludira na Netanjahua Ganc je ipak rekao da mržnja nije ograničena na odredjeni deo stanovništva niti političku grupu.</p>
    </article>
  </body>
</html>