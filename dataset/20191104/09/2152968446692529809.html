<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/04/sofiia-shtiala-da-e-tiasna-za-manolova-iskala-da-prevzeme-dyrjavata.428468"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T09:25:00+00:00"/>
    <meta property="og:title" content="София щяла да е тясна за Манолова, искала да превземе държавата"/>
    <meta property="og:description" content="Била излъчвала на всички честоти - от крайно ляво до крайно дясно | Dnes.bg"/>
  </head>
  <body>
    <article>
      <h1>София щяла да е тясна за Манолова, искала да превземе държавата</h1>
      <h2>Била излъчвала на всички честоти - от крайно ляво до крайно дясно</h2>
      <address><time datetime="2019-11-04T09:25:00+00:00">04 Nov 2019, 09:25</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Независимият кандидат за кмет на София, но подкрепена от БСП и от десни политически сили, която остана втора на балотажа в неделя, Мая Манолова била много амбициозна и е искала да превземе държава от столицата, смята финансовият министър Владислав Горанов.</p>
      <p>"София не се подведе по манипулативните внушения на един политик, който излъчва на всички възможни честоти - от крайно ляво до крайно дясно, с една единствена цел – да промени София. А София се променя доста успешно през последните години", коментира той резултатите от втория тур на изборите в столицата той пред bTV.</p>
      <p>Според него през последната година и половина се наслагват манипулации и внушения, че в столицата нищо не се върши.</p>
      <p>"Акцентирането върху само един аспект от случващото се може умело да бъде превърнат в манипулация", каза Горанов.</p>
      <p>Той нарече "либерални анархисти" хората, които до вчера са се смятали за десни, а са гласували за Мая Манолова.</p>
      <p>Според него тя е "болезнено амбициозна" жена и смята, че ще продължи напред в опита си да се реализира.</p>
      <p>"София щеше да й е тясна и може би за нея е добре, че не успя, защото нейните амбиции и възможности са много по-големи от столицата. Тя смяташе от тук да превзема държавата", заяви Горанов.</p>
      <p>Той нарече "социален експеримент" кандидатурата на Мая Манолова за кмет на София, защото няма опит в управлението и не е проявила "сериозна ценностна система в политиката".</p>
      <p>"Пред Йорданка Фандъкова и нейния екип следва нелек мандат с шарени районни кметове и с шарен общински съвет. Начинът на правене на политика става все по-фино изкуство и все по-малко ще трябва да се разчита на лозунги и все повече на прецизност и добре свършена работа", смята финансовият министър.</p>
      <p>Той отрече и обвиненията на Мая Манолова, че в София ГЕРБ са купували гласове на вота.</p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/04/bitkata-za-sofiia-finalno-fandykova-49-98-manolova-45-13.428451"/>
        <a href="https://www.dnes.bg/mestni-izbori-19/2019/11/03/manolova-broi-razlikata-s-fandykova-pod-3.428450"/>
        <a href="https://www.dnes.bg/mestni-izbori-19/2019/11/03/bez-fyndyk-za-manolova-kmetskiiat-stol-ostava-za-fandykova-razlikata-8.428422"/>
      </related>
    </article>
  </body>
</html>