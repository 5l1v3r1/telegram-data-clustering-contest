<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/nigel-farage-rielezione-dicembre-regno-unito/"/>
    <meta property="og:site_name" content="Il Post"/>
    <meta property="article:published_time" content="2019-11-04T07:37:36+00:00"/>
    <meta property="og:title" content="Nigel Farage non si candiderà alle elezioni britanniche del prossimo dicembre"/>
    <meta property="og:description" content="Il politico britannico Nigel Farage, leader del Brexit Party, ha detto che non si candiderà alle elezioni parlamentari previste per il 12 dicembre in Regno Unito: in un'intervista a BBC, Farage ha spiegato di voler fare campagna elettorale per gli altri candidati, senza concorrere per un seggio in prima persona."/>
  </head>
  <body>
    <article>
      <h1>Nigel Farage non si candiderà alle elezioni britanniche del prossimo dicembre</h1>
      <address>
        <time datetime="2019-11-04T07:37:36+00:00">04 Nov 2019, 07:37</time>
      </address>
      <p>Il politico britannico Nigel Farage, leader del Brexit Party, <a href="https://www.theguardian.com/politics/2019/nov/03/nigel-farage-says-he-will-not-stand-for-mp-in-general-election-brexit-party">ha detto</a> che non si candiderà alle elezioni parlamentari previste per il 12 dicembre in Regno Unito: in un’intervista a <i>BBC</i>, Farage ha spiegato di voler fare campagna elettorale per gli altri candidati, senza concorrere per un seggio in prima persona. Farage, che dal 1999 siede al Parlamento Europeo, è stato uno dei principali leader politici a promuovere l’uscita dall’Unione Europea, e dopo la vincente campagna referendaria aveva fondato il partito di destra che dirige attualmente, che però ha perso diversi punti nei sondaggi da quando Boris Johnson è diventato primo ministro.</p>
      <p>Negli scorsi giorni si è parlato di un possibile accordo tra Conservatori e Brexit Party per le elezioni di dicembre, che avrebbero potuto decidere di non farsi concorrenza in certi collegi uninominali e di presentare un solo candidato di destra contro i Laburisti. Sembra però che l’accordo non sia riuscito, anche perché Farage è molto critico nei confronti dell’accordo su Brexit fatto da Johnson, a cui preferirebbe un’uscita senza accordo.</p>
    </article>
  </body>
</html>