<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/04/jon-a-kezbe-veheto-szuperallampapir"/>
    <meta property="og:site_name" content="infostart"/>
    <meta property="article:published_time" content="2019-11-04T07:57:16+00:00"/>
    <meta property="og:title" content="Jön a kézbe vehető szuperállampapír"/>
    <meta property="og:description" content="Mindenben ugyanazt tudja a postai terjesztésű, mint a bankoknál elérhető."/>
  </head>
  <body>
    <article>
      <h1>Jön a kézbe vehető szuperállampapír</h1>
      <address><time datetime="2019-11-04T07:57:16+00:00">04 Nov 2019, 07:57</time> by <a rel="author">Infostart / MTI</a></address>
      <h3>Mindenben ugyanazt "tudja" a postai terjesztésű, mint a bankoknál elérhető.</h3>
      <p>Megkezdi a Magyar Posta Zrt. hétfőn a Magyar Állampapír Plusz (MÁP Plusz) értékesítését nyomtatott formában.</p>
      <p>A nyomdai állampapír hat címletben, tízezer forinttól kétmillió forintig vásárolható meg közel 2200 postai szolgáltató helyen.</p>
      <p>Az Államadósság Kezelő Központ Zrt. (ÁKK Zrt.) múlt kedden az MTI-vel közölte, hogy a Magyar Posta almegbízottként változatlan kamatfeltételekkel, az értékpapírszámlára vásárolható MÁP Plusszal azonos kamaton kínálja a nyomtatott változatot. Hétfőtől változik ugyanakkor több lakossági állampapír kamata, így az Egyéves Magyar Állampapír (1MÁP) kamata 2,5 százalékra mérséklődik, a 3 éves Prémium Magyar Állampapír (PMÁP) kamatprémiuma 1,0 százalékra, az 5 éves futamidejű papíré pedig 1,4 százalékra csökken. A forgalmazás egyéb feltételei nem változnak, az 1MÁP és a PMÁP továbbra is elérhető az államkincstár és egyes bankok, befektetési vállalkozások fiókhálózatában.</p>
      <p>Az ÁKK várakozása szerint a nyomdai MÁP Plusz értékesítésével erősödhet a lakossági állampapírok szerepe a megtakarítási termékek piacán.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>