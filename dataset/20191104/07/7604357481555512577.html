<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/162-dagen-na-de-verkiezingen-grote-doorbraak-moet-nog-komen/"/>
    <meta property="og:site_name" content="SCEPTR"/>
    <meta property="article:published_time" content="2019-11-04T07:54:58+00:00"/>
    <meta property="og:title" content="162 dagen na de verkiezingen: “Grote doorbraak moet nog komen”"/>
    <meta property="og:description" content="Vandaag brengen pre-formateurs Geert Bourgeois (N-VA) en Rudy Demotte (PS) verslag uit bij de vorst. Allicht zullen de twee heren nog niet al te veel vooruitgang kunnen melden. &quot;De gesprekken verlopen vriendelijk en ernstig, maar de grote doorbraak moet nog komen”, laat een ingewijde tegenover Het Laatste Nieuws optekenen. Bij de Vlaams-nationalisten valt te horen dat het een goed idee zou zijn om de fakkel door te geven aan een liberaal of christendemocraat."/>
  </head>
  <body>
    <article>
      <h1>162 dagen na de verkiezingen: “Grote doorbraak moet nog komen”</h1>
      <address><time datetime="2019-11-04T07:54:58+00:00">04 Nov 2019, 07:54</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Vandaag brengen pre-formateurs <a href="https://sceptr.net/tag/geert-bourgeois">Geert Bourgeois</a> (<a href="https://sceptr.net/tag/n-va">N-VA</a>) en <a href="https://sceptr.net/tag/rudy-demotte">Rudy Demotte</a> (<a href="https://sceptr.net/tag/ps">PS</a>) verslag uit bij de vorst. Allicht zullen de twee heren nog niet al te veel vooruitgang kunnen melden. <i>“De gesprekken verlopen vriendelijk en ernstig, maar de grote doorbraak moet nog komen”</i>, laat een ingewijde tegenover <a href="https://www.hln.be/de-krant/-open-vld-en-cd-v-hebben-sleutel-in-handen~a7019364/">Het Laatste Nieuws</a> optekenen. Bij de Vlaams-nationalisten valt te horen dat het een goed idee zou zijn om de fakkel door te geven aan een liberaal of christendemocraat.</b>
      </p>
      <p>Hoewel de begroting ondertussen stevig ontspoorde zit er zo’n vijf maanden na de verkiezingen federaal (nog steeds) geen schot in de zaak. Deze situatie noopte kandidaat-CD&amp;V-voorzitter <a href="https://sceptr.net/tag/joachim-coens">Joachim Coens</a> om voor een expertenregering te pleiten. <i>“Welke burger, welk bedrijf wil zijn lot nog in handen leggen van mensen die weigeren om te beslissen, om samen te werken? Dit land heeft een regering nodig. En een begroting die naam waardig. Als het de partijen niet meer lukt, dan moeten anderen het maar doen”, </i>fulmineerde de christendemocraat.</p>
      <figure>
        <iframe data-src="https://twitter.com/wimvandevelden/status/1191044363285073927?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>PS heeft meer tijd nodig</h3>
      <p>Tegenover zo’n vier maanden geleden, toen Bourgeois en Demotte aan zet kwamen, is er nog niet veel veranderd. <i>“De gesprekken verlopen vriendelijk en ernstig, maar de grote doorbraak moet nog komen”</i>, citeert <a href="https://www.hln.be/de-krant/-open-vld-en-cd-v-hebben-sleutel-in-handen~a7019364/">Het Laatste Nieuws een ingewijde.</a></p>
      <p>Om N-VA-voorzitter <a href="https://sceptr.net/tag/bart-de-wever/">Bart De Wever</a> of PS-voorzitter <a href="https://sceptr.net/tag/paul-magnette/">Paul Magnette</a> aan zet te brengen is het nog te vroeg. <i>“De PS-achterban heeft nog steeds een duidelijke voorkeur voor een regering zonder ons. Als we met hen in zee gaan, moet Magnette dus kunnen aantonen dat er echt geen andere optie was”</i>, klinkt het bij de N-VA.</p>
      <p>De Vlaams-nationalisten willen om die reden een christendemocraat of liberaal in het veld sturen. Echter, zowel Open Vld als CD&amp;V, staan niet te springen om paars-groen bij voorbaat af te schieten. Tevens ligt een dergelijke piste niet eenvoudig bij de liberalen die vinden dat de PS en N-VA hun zaakjes eerst zelf moeten opknappen. </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/koning-start-nieuwe-consultaties-de-wever-en-magnette-op-paleis-ontvangen/"/>
        <a href="https://sceptr.net/2019/11/12-ex-minister-di-rupo-i-genieten-nog-steeds-van-betaalde-medewerkers/"/>
        <a href="https://sceptr.net/2019/11/michel-vertrekt-en-schuift-rekening-tekorten-door-naar-n-va/"/>
      </related>
    </article>
  </body>
</html>