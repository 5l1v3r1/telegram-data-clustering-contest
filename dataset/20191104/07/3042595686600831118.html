<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/apner-opp-om-skammen/71778155"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T07:19:33+00:00"/>
    <meta property="og:title" content="Åpner opp om skammen"/>
    <meta property="og:description" content="- Jeg følte meg så fryktelig ubrukelig, sier den svenske skiløperen Anna Jönsson Haag. Nå håper hun at ærligheten kan hjelpe andre nybakte mødre."/>
  </head>
  <body>
    <article>
      <h1>Åpner opp om skammen</h1>
      <h2>- Jeg følte meg så fryktelig ubrukelig, sier den svenske skiløperen Anna Jönsson Haag. Nå håper hun at ærligheten kan hjelpe andre nybakte mødre.</h2>
      <address><time datetime="2019-11-04T07:19:33+00:00">04 Nov 2019, 07:19</time> by <a rel="author">Synne Sofie Christiansen</a></address>
      <p><a href="https://www.dagbladet.no/sport/babylykke-for-svensk-skipar/71116709">I mai i år kunngjorde det svenske skiparet Anna Jönsson Haag og Emil Jönsson Haag at de ventet barn.</a> For en snau måned siden kom sønnen Harry til verden, men på samme tid ble Annas far syk.</p>
      <p>De nybakte foreldrene ble sterkt preget av farens sykdom, særlig Anna.</p>
      <p>Nå vil skistjerna hjelpe andre i samme situasjon.</p>
      <p>- Det er så mange som har skrevet og takket for at jeg har løftet fram spørsmålet og sagt at det er OK. Det er så utrolig mange som sliter, også med å akseptere valget, sier Jönsson Haag til Nyhetsmorgon på svenske <a href="https://www.tv4.se/nyhetsmorgon/klipp/amningen-funkade-inte-f%C3%B6r-anna-man-k%C3%A4nner-sig-s%C3%A5-fruktansv%C3%A4rt-v%C3%A4rdel%C3%B6s-12508504">TV 4.</a></p>
      <h3>Akseptere valget</h3>
      <p>Den tøffe perioden gjorde til at Anna fikk problemer med ammingen. Da sønnen begynte å miste vekt, forsto Anna at noe virkelig var galt.</p>
      <p>Stresset som fulgte etter beskjeden om at Annas pappa ble svært sjuk, skal ha påvirket morsmelkproduksjonen. Det skriver TV 4, gjengitt i<a href="https://www.expressen.se/sport/langdskidor/da-kande-jag-mig-sa-fruktansvart-vardelos/"> Expressen.</a></p>
      <p>
        <b>- Når man ser at sitt eget barn går ned i vekt, og at jordmor er urolig … Jeg følte meg så fryktelig ubrukelig. Jeg pratet med min mor og jeg vet jeg ikke er ubrukelig, men det er den følelsen man får i kroppen. Det er virkelig ingen selvfølge å amme, det er så mye som påvirker det, sier hun.</b>
      </p>
      <p>Etter videre samtaler med jordmor, ble hun anbefalt å skaffe morsmelkerstatning. Da fikk sønnen den næringen han trengte.</p>
      <p>
        <b>- Alle må forstå at en mors største mål er å få barnet fornøyd, og hvordan det blir får man selv velge. De omkring skal bare støtte valget man tar, sier Haag.</b>
      </p>
      <h3>Glede og sorg</h3>
      <p>Sønnen Harry var bare fem dager gammel da hennes far, Åke, ble hasteinnlagt hjemme i Uppsala. Det nybakte paret måtte forlate babybobla og dra direkte dit fra Östersund.</p>
      <p>- Han fikk alvorlige problem med hjertet og måtte operere. Det har vært en følelsesmessig berg-og-dal-bane. Følelsene er allerede i sving etter man har fått barn, og å legge til tanken om å miste en forelder gjør det svært vanskelig. Det har vært den tøffeste perioden i mitt liv, sier Haag til svenske <a href="https://www.aftonbladet.se/sportbladet/a/50kdje/anna-jonsson-haag-slitits-mellan-gladje-och-den-totala-sorgen">Aftonbladet.</a></p>
      <p>
        <i>Artikkelen fortsetter etter videoen:</i>
      </p>
      <figure>
        <iframe src="https://www.youtube.com/embed/poEt0sKMTZc" width="640" height="360" data-service="Youtube" scrolling="no"/>
        <figcaption><b>- NORTHUG ER SJENERT:</b> Anna Haag kom på en femteplass på 10 kilometer klassisk. Og hun røper relasjonen mellom hennes mann Emil Jönsson og Petter Northug. Video: Lise Rafaelsen / Dagbladet Vis mer</figcaption>
      </figure>
      <h3>Skipar</h3>
      <p>Anna Jönsson Haag og Emil Jönsson Haag møttes gjennom langrenn og ble et par for ti år siden. Forrige året lå begge skikarrieren på hylla, og giftet seg samme år.</p>
      <p>Det tok derfor ikke lang tid før spekulasjonene om graviditet dukket opp, og det gjorde Anna svært opprørt.</p>
      <p>- Spørsmålene kom med en gang om vi skulle ha barn nå. Jeg blir riktig opprørt over det der. Bare fordi man legger ned elitekarrieren, betyr det ikke at neste steg må være barn, sa hun til <a href="https://www.expressen.se/sport/langdskidor/lyckan-wow-vad-har-vi-gett-oss-in-pa/">Expressen</a> i vinter.</p>
      <p>
        <i>Anna Jönsson Haag tok ett OL-gull og tre OL-sølv i karrieren. Emil Jönsson Haag tok ett OL-sølv og én OL-bronse, og det samme i VM.</i>
      </p>
    </article>
  </body>
</html>