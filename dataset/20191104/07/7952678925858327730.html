<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=252&amp;docID=327261&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-04T07:57:00+00:00"/>
    <meta property="og:title" content="פוצ'טינו: &quot;האדום שקיבל סון בלתי נתפס&quot;"/>
    <meta property="og:description" content="מנג'ר טוטנהאם הגן על שחקנו שפצע ללא כוונה את גומש. סילבה: ''רגע קשה לקבוצה''"/>
  </head>
  <body>
    <article>
      <h1>פוצ'טינו: "האדום שקיבל סון בלתי נתפס"</h1>
      <h2>מנג'ר טוטנהאם הגן על שחקנו שפצע ללא כוונה את גומש. סילבה: "רגע קשה לקבוצה"</h2>
      <address><time datetime="2019-11-04T07:57:00+00:00">04 Nov 2019, 07:57</time> by <a rel="author">מערכת אתר ערוץ הספורט</a></address>
      <p>פציעות ספורט הן דבר מאוד שכיח, בטח בכדורגל, אבל מה שחווה אמש (ראשון) <a href="http://www.sport5.co.il/Tags/%d7%90%d7%a0%d7%93%d7%a8%d7%94+%d7%92%d7%95%d7%9e%d7%a9">אנדרה גומש</a> הותיר את כל צופי הכדורגל העולמי בהלם. בדקה ה-79 למשחק בין <a href="http://www.sport5.co.il/team.aspx?FolderID=2237&amp;lang=HE">אברטון</a> וטוטנהאם, הקשר הפורטוגלי הוכשל ושבר את קרסולו בצורה מזוויעה, כל כך מזוויעה שגרמה ליונג מין סון לרדת בדמעות ובהתעלמות מוחלטת מהאדום שספג.</p>
      <p>האמת, למראית העין הגלישה של סון הייתה די נורמטיבית. הוא ניסה לעצור מתפרצת ברשותו של גומש, אבל לרוע מזלו הפורטוגלי נתקל בסרז' אורייה והסוף כבר ידוע מראש. לאחר מכן הגיע החלק הקשה באמת - המראות. הרגל של הקשר התעקמה בצורה שלא השאירה מקום לספק, ואם זה לא מספיק לכם, התגובות של שני שחקני <a href="http://www.sport5.co.il/team.aspx?FolderID=2233&amp;lang=HE">טוטנהאם</a> אמרו הכל.</p>
      <figure>
        <iframe data-src="https://twitter.com/brfootball/status/1191057827449602048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>לבסוף, אחרי דקות ארוכות של חרדה ולמשמע מחיאות הכפיים של הקהל, שהתקשה גם כן להביט במראות הקשים, גומש פונה לקבלת טיפול רפואי. "זה היה רגע קשה לכולנו כקבוצה", תיאר מנג'ר <a href="http://www.sport5.co.il/team.aspx?FolderID=2237&amp;lang=HE">אברטון</a>, <b>מרקו סילבה</b>, את התחושות. "זה יותר ממשחק כדורגל, זה בראש סדר העדיפויות עכשיו. אנחנו צריכים לשמור על הביחד שלנו כעת".</p>
      <p>על מצבו של גומש, הוסיף סילבה: "הוא פונה לבית החולים, הצוות הרפואי שלנו תפס פיקוד על הנושא. אנחנו מחכים לשמוע פרטים חדשים כדי להבין בדיוק באיזה סיטואציה אנחנו נמצאים. נתמוך בו בכל דרך אפשרית עכשיו. הרוח שהצגנו אחרי שזה קרה הייתה פנטסטית".</p>
      <p>על השניות בהן התרחשו הדברים אמר: "למען האמת, לא ראיתי את הרגע המדויק. ראיתי אותו שרוע על הדשא ולא יותר מזה. אני לא באמת יכול לדבר על המקרה עצמו כי לא ראיתי את התמונות עד לרגע זה. זה היה ערב קשה במיוחד, אבל הראנו אופי נהדר".</p>
      <figure>
        <iframe data-src="https://twitter.com/Everton/status/1191071216632782848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>בצד השני, היו קולות שתהו מדוע סון קיבל כרטיס אדום על עבירה שלא באמת מצריכה הרחקה. "הכרטיס האדום בלתי נתפס", אמר<b> מאוריסיו פוצ'טינו</b> בסיום. "אם זה לא תלוי בשופטים אז אנחנו בבעיה גדולה, זה ישנה את הכדורגל. מערכת ה-VAR שינתה את החלטתה מצהוב לאדום ויצרה בלאגן גדול. זה היה מאוד לא פייר כלפי סון, כלפי <a href="http://www.sport5.co.il/team.aspx?FolderID=2233&amp;lang=HE">טוטנהאם</a>. קשה להבין את הסיטואציה הזאת מהצד".</p>
      <p>"ברור שזאת לא הייתה הכוונה של סון", המשיך מאמן <a href="http://www.sport5.co.il/team.aspx?FolderID=2233&amp;lang=HE">טוטנהאם</a>. "לא יודע אם נערער על ההחלטה, לא יודע אם זה אפשרי, אבל זה לא ישנה את מה שקרה אחרי הכרטיס האדום".</p>
      <figure>
        <iframe data-src="https://twitter.com/MirrorFootball/status/1191113082636034055?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>