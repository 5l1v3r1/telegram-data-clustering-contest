<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/74581949170ab874/maia-sandu-capitala-a-pierdut-un-potential-primar-bun-ceban-sa-si-tina-promisiunile-dodon-sa-renunte-la-jocuri-sub-masa.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T07:41:25+00:00"/>
    <meta property="og:title" content="Maia Sandu: Capitala a pierdut un potențial primar bun; Ceban să-și țină promisiunile, Dodon să renunțe la jocuri sub masă"/>
    <meta property="og:description" content="„Ieri cetățenii au ales primarul orașului Chișinău. Le mulțumesc celor care au ieșit la vot. Votul cetățenilor este esența democrației și noi vom respecta alegerea oamenilor”, a declarat premierul Maia Sandu, în cadrul unui briefing susținut în urmă cu puțin timp.Totodată, Maia Sandu a zis că Andrei Năstase este așteptat cât mai curând la Guvern. „Îi mulțumim domnului Năstase și echipei, care au muncit enorm în această campanie. Domnule Năstase, avem nevoie ca dvs să reveniți la Guvern cât mai curând. Cred că oamenii au pierdut un potențial primar bun, dar democrația este un exercițiu permanent. Nicio victorie și nicio înfrângere nu sunt definitive. Sper ca Ion Ceban să țină minte și să respecte promisiunile făcute oamenilor în campanie”, a spus Maia Sandu."/>
  </head>
  <body>
    <article>
      <h1>Maia Sandu: Capitala a pierdut un potențial primar bun; Ceban să-și țină promisiunile, Dodon să renunțe la jocuri sub masă</h1>
      <address><time datetime="2019-11-04T07:41:25+00:00">04 Nov 2019, 07:41</time> by <a rel="author">Jurnal.md</a></address>
      <p>
        <b>„Ieri cetățenii au ales primarul orașului Chișinău. Le mulțumesc celor care au ieșit la vot. Votul cetățenilor este esența democrației și noi vom respecta alegerea oamenilor”, a declarat premierul Maia Sandu, în cadrul unui briefing susținut în urmă cu puțin timp.</b>
      </p>
      <p>
        <b>Totodată, Maia Sandu a zis că Andrei Năstase este așteptat cât mai curând la Guvern. „Îi mulțumim domnului Năstase și echipei, care au muncit enorm în această campanie. Domnule Năstase, avem nevoie ca dvs să reveniți la Guvern cât mai curând. Cred că oamenii au pierdut un potențial primar bun, dar democrația este un exercițiu permanent. Nicio victorie și nicio înfrângere nu sunt definitive. Sper ca Ion Ceban să țină minte și să respecte promisiunile făcute oamenilor în campanie”, a spus Maia Sandu.</b>
      </p>
      <p>Premierul a avut și un mesaj pentru președintele Igor Dodon, cerându-i să înceteze să submineze reforma justiției.</p>
      <p><i>„Am pierdut o bătălie, dar adevărata luptă împotriva corupției încă se duce. Urmează o perioadă grea, în care va fi clar dacă toți din majoritatea parlamentară au fost sinceri atunci când și-au asumat reforma justiției. Igor Dodon trebuie să renunțe la jocurile de sub masă prin care subminează această reformă. Noi vom continua să luptăm pentru o justiție adevărată. Sunt pregătită să lupt, de aici, din Guvern, sau din stradă, alături de cetățeni”</i>, a punctat premierul.</p>
      <p>Maia Sandu a mai precizat că Guvernul va lucra cu toți primarii aleși ieri în cadrul alegerilor locale.</p>
      <p><i>„Cea mai mare victorie în această alegeri este că au fost libere. Cetățenii au avut de unde alege, au participat mulți candidați, oamenii au putut să-și aleagă liber liderii comunității. Guvernul va lucra cu toți primarii și autoritățile publice locale alese. Acum toți la lucru!”</i>, a adăugat Maia Sandu.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmaia.sandu%2Fvideos%2F2858988480799397%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>