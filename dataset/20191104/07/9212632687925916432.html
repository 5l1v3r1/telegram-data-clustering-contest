<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513725/songket-asli-bakal-berkubur"/>
    <meta property="og:site_name" content="HM Online"/>
    <meta property="article:published_time" content="2019-11-04T07:00:16+00:00"/>
    <meta property="og:title" content="Songket asli bakal berkubur"/>
    <meta property="og:description" content="Industri warisan songket tempatan bakal pupus atau gulung tikar dalam tempoh beberapa tahun lagi jika kebanjiran songket India tidak dikawal."/>
  </head>
  <body>
    <article>
      <h1>Songket asli bakal berkubur</h1>
      <address><time datetime="2019-11-04T07:00:16+00:00">04 Nov 2019, 07:00</time> by <a rel="author">Oleh Ibrahim Isa, Ahmad Rabiul Zulkifli dan Nurul Amanina Suhani</a></address>
      <p>Industri warisan songket tempatan bakal pupus atau gulung tikar dalam tempoh beberapa tahun lagi jika kebanjiran songket India tidak dikawal.</p>
      <p>Sikap tamak segelintir peniaga mengimport songket India untuk meraih keuntungan besar jelas boleh membunuh industri negara berusia lebih 500 tahun ini.</p>
      <p>Sejarah songket tempatan yang bermula di pantai timur pada abad ke-15 mula menerima ancaman lambakan songket tiruan yang dibawa masuk secara besar-besaran ke dalam negara.</p>
      <p>Tanpa disedari peminat songket tempatan berdepan kerugian besar apabila kebanyakan peniaga menjual songket India berkualiti rendah pada harga mahal seperti songket tulen sehingga mencecah ribuan ringgit.</p>
      <p>Antara muslihat digunakan hanya menyediakan kotak eksklusif kepada pembeli, seolah-olah produk dijual tulen dan berkualiti tinggi sedangkan harga sebenar tidak sampai RM3,000.</p>
      <p>Mendedahkan perkara itu, pemilik butik di Johor Bahru, Tengku Rosdi Tengku Abdullah berkata, orang kebanyakan sukar membezakan kedua-dua jenis songket ini hanya melalui mata kasar.</p>
      <p>“Perbezaan ketara pada kain dan benang digunakan. Songket asli Terengganu menggunakan benang emas menyebabkan corak songket ‘naik’ tidak kira pada waktu gelap atau terang.</p>
      <p>“Ada pembuat songket menggunakan benang emas import. Arwah bapa saudara saya yang terkenal sebagai Tengku Ismail Songket menggunakan benang emas dari England.</p>
      <p>“Hasilnya songketnya berkualiti tinggi, menarik dan corak disulam kemas menggunakan tenunan tangan. Itu menyebabkan songket ciptaannya terkenal di seluruh dunia,” katanya.</p>
      <p>Ssejak beberapa tahun lalu ramai peniaga membawa masuk songket India yang menggunakan benang dan kain biasa, namun dijual pada harga premium sehingga mencecah lebih RM20,000.</p>
      <p>Katanya, bagi songket India Gred A, harga jualan sebenar hanya RM900 manakala Gred B dijual sekitar RM500 sepasang.</p>
      <p>“Malangnya, songket India sama ada Gred A atau Gred B dijual pada harga RM3,000 hingga melebih RM20,000. Saya sedih melihat perkara itu berlaku kerana ia boleh membunuh industri songket tempatan.</p>
      <p>“Ada kedai dengan bangga mempamerkan songket ini dengan harga RM17,000 dan memberikan potongan istimewa sehingga 70 peratus kepada pembeli,” katanya.</p>
      <p>Menurutnya, Kraftangan Malaysia sentiasa menjaga kualiti songket tempatan dan antara langkah diambil adalah mendaftar semua songket yang dikeluarkan.</p>
      <p>Katanya, selain itu, setiap songket tempatan ada nombor siri dan label kraftangan yang dijahit di bahagian dalam.</p>
      <p>“Pembeli boleh memeriksa nombor siri itu secara dalam talian. Bagaimanapun, tidak semua pembeli tahu hal ini. Mereka berminat dan ada wang beli songket tulen, malangnya diperdaya akibat sikap tamak peniaga.</p>
      <p>“Saya harap pihak berkuasa memantau dan mengambil tindakan kerana sekiranya berlanjutan, industri songket tempatan pasti terkubur,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2017/07/247733/tenunan-serendah"/>
        <a href="https://www.hmetro.com.my/node/220018"/>
        <a href="https://www.hmetro.com.my/mutakhir/2017/01/198217/rakyat-singapura-sanggup-bayar-lebih"/>
        <a href="https://www.hmetro.com.my/dekotaman/2019/02/426238/evolusi-teknologi-kraf-metrotv"/>
        <a href="https://www.hmetro.com.my/utama/2017/12/296840/majikan-mengaku-pekerja"/>
        <a href="https://www.hmetro.com.my/mutakhir/2019/06/469389/daripada-nanas-menjadi-benang"/>
        <a href="https://www.hmetro.com.my/hati/2019/04/443379/songket-rajang-mengagumkan"/>
        <a href="https://www.hmetro.com.my/node/96225"/>
      </related>
    </article>
  </body>
</html>