<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/4/7230884/"/>
    <meta property="og:site_name" content="Украинская правда"/>
    <meta property="article:published_time" content="2019-11-04T07:30:00+00:00"/>
    <meta property="og:title" content="Как не остановить расследование &quot;дел Майдана&quot;"/>
    <meta property="og:description" content="Расследовать дела Майдана будет отдельное подразделение, но сформировать его только из действующих следователей означает существенно замедлить расследование в других производствах. (укр.)"/>
  </head>
  <body>
    <article>
      <h1>Как не остановить расследование "дел Майдана"</h1>
      <address><time datetime="2019-11-04T07:30:00+00:00">04 Nov 2019, 07:30</time> by <a rel="author" href="https://www.pravda.com.ua/rus/authors/5afc22dfa3917/" target="_blank">Роман Труба</a></address>
      <p>
        <i>20 листопада 2019 року починається <b>нова епоха в історії правоохоронної системи України</b> – органи прокуратури більше не будуть проводити досудове розслідування в кримінальних провадженнях.</i>
      </p>
      <p>
        <i>Відтепер за прокуратурою залишається лише функція процесуального керівництва.</i>
      </p>
      <p>Власне, це та модель, яку Україна обіцяла запровадити ще в 1995 році при вступі до Ради Європи та позбавитися радянської традиції, коли прокуратура і розслідувала справи, і контролювала розслідування.</p>
      <p>Ще у 2017 році органи прокуратури припинили реєструвати та розслідувати нові кримінальні провадження, але мали ще два роки на те, щоб завершити вже існуючі.</p>
      <p>Цей термін фактично сплив.</p>
      <p>З 20 листопада<b> усі провадження, які не завершені прокуратурою, перейдуть до інших правоохоронних органів</b>. У тому числі, до Державного бюро розслідувань.</p>
      <p>Серед них – розслідування злочинів, пов'язаних з масовими протестами у 2013-2014 роках. <b>Справи Майдану</b>. 5 тисяч томів матеріалів, які будуть передані новим слідчим. 5 років розслідування, які потрібно відмотати назад та дослідити з самого початку.</p>
      <p><b>На якийсь час це зупинить розслідування</b>.</p>
      <p>Проблема полягає ще в тому, що <b>в ДБР катастрофічно не вистачає слідчих</b>.</p>
      <p>Закон України "Про Державне бюро розслідувань" обмежує кількість працівників, які можуть працювати в ДБР – 1500 людей по всій Україні разом зі слідчими, оперативниками та державними службовцями.</p>
      <p>Де могли, ми максимально скоротили посади державної служби, щоб посилити слідчі та оперативні підрозділи. Але навіть при цьому навантаження на одного слідчого – понад 100 проваджень.</p>
      <p>І це не розслідування крадіжок в автобусах. Це злочини високопосадовців, правоохоронців, суддів, а також військові злочини. Це провадження, де учасниками є президенти, члени уряду та народні депутати.</p>
      <p><b>Розслідувати справи Майдану буде окремий підрозділ, але сформувати його лише з чинних слідчих означає суттєво сповільнити розслідування в інших провадженнях</b>.</p>
      <p>Вважаю, що за цих умов потрібно у максимально стислі терміни у другому читанні приймати зміни до закону України "Про Державне бюро розслідувань", якими:</p>
      <ul>
        <li>скасовується гранична чисельність працівників ДБР – це означає, що ми зможемо збільшити кількість слідчих та сформувати потужні слідчі підрозділи;</li>
        <li>запроваджується спрощена конкурсна процедура для слідчих ГПУ, які розслідують "справи Майдану". Їм не потрібно буде проходити всі етапи конкурсу, який триває, зазвичай, декілька місяців. Вони зможуть продовжити роботу над "справами Майдану" у стінах ДБР.</li>
      </ul>
      <p>З 1 листопада вже запрацювала Інвентаризаційна комісія, яка буде займатися передачею проваджень протягом трьох місяців – це предмет плідної комунікації з ГПУ. Але для того, щоб вони не стали валізою без ручки, потрібно терміново змінювати закон.</p>
      <p>
        <i>Роман Труба, для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/rus/news/2019/10/31/7230607/"/>
        <a href="https://www.pravda.com.ua/rus/news/2019/10/31/7230562/"/>
        <a href="https://www.pravda.com.ua/rus/news/2019/10/28/7230322/"/>
      </related>
    </article>
  </body>
</html>