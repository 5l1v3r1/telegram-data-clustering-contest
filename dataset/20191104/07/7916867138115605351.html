<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134292-neeilinis-heat-pasiekimas-per-kelini-rockets-parbloksta-32-taskais.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-04T07:34:00+00:00"/>
    <meta property="og:title" content="Neeilinis „Heat“ pasiekimas: per kėlinį „Rockets“ parblokšta 32 taškais"/>
    <meta property="og:description" content="32 taškais pirmąjį kėlinį laimėję Majamio „Heat“ (5-1) krepšininkai pateko į NBA istoriją ir džiaugėsi pergale namuose 129:100 (46:14, 25:32, 28:25, 30:29) prieš Hjustono „Rockets“ (3-3). Tokiu pranašumu laimėtas pirmasis ketvirtis – trečias geriausias NBA istorijoje. 1987 metais Los Andželo „Lakers“ po pirmojo kėlinio prieš Sakramento „Kings“ pirmavo 40:4, o 1972 metais Baltimorės „Bullets“ pirmajame kėlinyje ..."/>
  </head>
  <body>
    <article>
      <h1>Neeilinis „Heat“ pasiekimas: per kėlinį „Rockets“ parblokšta 32 taškais</h1>
      <address>
        <time datetime="2019-11-04T07:34:00+00:00">04 Nov 2019, 07:34</time>
      </address>
      <p>Nuotr.: AP – Scanpix</p>
      <figure>
        <a href="https://www.basketnews.lt/paveikslelis-205830-any1000x1000.jpg">
          <img src="https://www.basketnews.lt/paveikslelis-205830-any630x500.jpg"/>
        </a>
      </figure>
      <p>Nuotr. AP – Scanpix</p>
      <p>32 taškais pirmąjį kėlinį laimėję Majamio „Heat“ (5-1) krepšininkai pateko į NBA istoriją ir džiaugėsi pergale namuose <a href="https://www.basketnews.lt/rungtynes/ziureti/83276-miami-heat-houston-rockets.html"><b>129:100</b> (46:14, 25:32, 28:25, 30:29)</a> prieš Hjustono „Rockets“ (3-3).</p>
      <p>Tokiu pranašumu laimėtas pirmasis ketvirtis – trečias geriausias NBA istorijoje. 1987 metais Los Andželo „Lakers“ po pirmojo kėlinio prieš Sakramento „Kings“ pirmavo 40:4, o 1972 metais Baltimorės „Bullets“ pirmajame kėlinyje 45:12 buvo geresni už Kanzaso-Omahos „Kings“.</p>
      <p>„Tai stebina? Manęs ne. „Rockets“ yra neįtikėtinai talentinga, bet mes turėjome žaidimo planą ir žinojome, kaip atimsime jų stipriąsias savybes. Tai ir padarėme“, – po mačo kalbėjo 21 tašką pelnęs Meyersas Leonardas.</p>
      <p>Antrajame kėlinyje sužaidus keturias minutes „Heat“ triuškino svečius 59:18.</p>
      <p>Hjustono klube Jamesas Hardenas pelnė 29 taškus (3/5 dvit., 3/9 trit., 14/14 baudos), o Russellas Westbrookas – 10 (2/5 dvit., 1/6 trit., 3/6 baudos). </p>
      <p>Westbrooko +/- rodiklis buvo -46, o tai yra pats blogiausias įžaidėjo rezultatas karjeroje. Prieš tai jo prasčiausias +/- rodiklis buvo užfiksuotas 2017 metais, kai Oklahomos „Thunder“ susitiko su Vašingtono „Wizards“.</p>
      <p>„Heat“ surinko 38 rezultatyvius perdavimus, kai „Rockets“ – tik 19. Hjustono krepšininkai iš trijų taškų zonos įmetė 14 metimų iš 48.</p>
      <p>
        <i>„Heat“: Duncanas Robinsonas 23 (7/11 trit.), Meyersas Leonardas 21, Jimmy Butleris 18 (7 atk. kam., 9 rez. perd., 4 per. kam.), Jamesas Johnsonas 17, Goranas Dragičius 15.</i>
      </p>
      <p>
        <i>„Rockets“: Jamesas Hardenas 29 (14/14 baudos), Chrisas Clemonsas 16, Benas McLemore’as 14, Danuelis House’as ir Russellas Westbrookas (3/11 metimai, 6 rez. perd., 7 kl.) po 10.</i>
      </p>
      <p>
        <b>Hardeno žaidimo epizodai:</b>
      </p>
      <figure>
        <iframe src="https://www.youtube.com/embed/Zxuoa2Cacgs" width="630" height="354" data-service="Youtube" scrolling="no"/>
      </figure>
      <p>
        <b>Rungtynių apžvalga:</b>
      </p>
      <figure>
        <iframe src="https://www.youtube.com/embed/NVpWTxotFQY" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204176-crop100x150.jpg"/>
      </figure>
      <p><a href="https://www.basketnews.lt/zaidejai/22965-duncan-robinson.html">Duncan Robinson</a> Taškai: 23 Naudingumas: 27 Tritaškiai: 64% 7/11 Blokuoti metimai: 2</p>
    </article>
  </body>
</html>