<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%a0%d7%99%d7%92%d7%95%d7%93-%d7%9c%d7%94%d7%91%d7%98%d7%97%d7%95%d7%aa-%d7%97%d7%91%d7%a8%d7%aa-%d7%a0%d7%aa%d7%99%d7%91%d7%99-%d7%99%d7%a9%d7%a8%d7%90%d7%9c-%d7%94%d7%95%d7%93%d7%99%d7%a2%d7%94-%d7%9b%d7%99-%d7%a6%d7%95%d7%9e%d7%aa-%d7%97%d7%96%d7%9f-%d7%91%d7%94%d7%93%d7%a8-%d7%92%d7%a0%d7%99%d7%9d-%d7%99%d7%99%d7%a1%d7%92%d7%a8-%d7%9c%d7%aa%d7%a0%d7%95%d7%a2%d7%94-415058/10"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-04T07:50:00+00:00"/>
    <meta property="og:title" content="בניגוד להבטחות: חברת &quot;נתיבי ישראל&quot; הודיעה כי צומת חזן בהדר גנים ייסגר לתנועה"/>
    <meta property="og:description" content="על סגירת הצומת נודע לתושבי האיזור מחברת &quot;נתיבי ישראל&quot;, ובניגוד למה שהובטח להם לטענתם ע&quot;י ראש העירייה, כחלק מתכנון כביש 40 החדש. כחלופה, רחוב החליל צפוי להיפתח לכיוון מערב עד לחיבור עם רחוב ירושלים"/>
  </head>
  <body>
    <article>
      <h1>בניגוד להבטחות: חברת "נתיבי ישראל" הודיעה כי צומת חזן בהדר גנים ייסגר לתנועה</h1>
      <h2>על סגירת הצומת נודע לתושבי האיזור מחברת "נתיבי ישראל", ובניגוד למה שהובטח להם לטענתם ע"י ראש העירייה, כחלק מתכנון כביש 40 החדש. כחלופה, רחוב החליל צפוי להיפתח לכיוון מערב עד לחיבור עם רחוב ירושלים</h2>
      <address><time datetime="2019-11-04T07:50:00+00:00">04 Nov 2019, 07:50</time> by <a rel="author">מתן דויטש</a></address>
      <figure>
        <img src="http://mynetpetahtikva.co.il/dyncontent/2019/10/30/8622d541-60f4-4c39-b9c3-dcb14423bb4f.jpeg"/>
        <figcaption>צומת חזן. קיים מול מוצע | צילום: נתיבי ישראל</figcaption>
      </figure>
      <p>למרות תחושת ההקלה סביב <a href="http://mynetpetahtikva.co.il/%d7%97%d7%93%d7%a9%d7%95%d7%aa/%d7%90%d7%a0%d7%97%d7%aa-%d7%a8%d7%95%d7%95%d7%97%d7%94-%d7%91%d7%94%d7%93%d7%a8-%d7%92%d7%a0%d7%99%d7%9d-%d7%aa%d7%95%d7%9b%d7%a0%d7%99%d7%aa-%d7%94%d7%a0%d7%aa-%d7%a6-%d7%a9%d7%a2%d7%95%d7%a8%d7%a8%d7%94-%d7%9e%d7%97%d7%90%d7%94-%d7%94%d7%95%d7%a7%d7%a4%d7%90%d7%94-414960/6">הקפאת הנת"צ בדרך מנחם בגין</a>, תושבי תושבי שכונת הדר גנים ממשיכים במאבק בשינויים הצפויים באזור כחלק מתכנית סירקין.</p>
      <p>לפני כחודש וחצי פורסם ב"<b>מיינט פתח תקוה</b>" אודות <a href="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%a0%d7%99%d7%92%d7%95%d7%93-%d7%9c%d7%92%d7%a8%d7%a1%d7%aa-%d7%94%d7%a2%d7%99%d7%a8%d7%99%d7%99%d7%94-%d7%a6%d7%95%d7%9e%d7%aa-%d7%91%d7%92%d7%99%d7%9f-%d7%99%d7%a2%d7%a7%d7%91-%d7%97%d7%96%d7%9f-%d7%91%d7%94%d7%93%d7%a8-%d7%92%d7%a0%d7%99%d7%9d-%d7%a6%d7%a4%d7%95%d7%99-%d7%9c%d7%94%d7%99%d7%a1%d7%92%d7%a8-407485/7">סגירת צומת חזן</a> המהווה יציאה מהשכונה לכביש 40, צומת עליו נלחמו התושבים במשך תקופה ארוכה עד שהוקם. אז הכחישו בעירייה את הדברים, ואמרו כי, "בתכנית אותה מקדמת המדינה, ישנם פתרונות תנועתיים רבים שיוקמו על פי דרישת העירייה. כך גם לגבי צומת חזן שבו מתוכנן שידרוג משמעותי ולא סגירה כפי שנטען".</p>
      <p>יתרה מזאת, כשתושבי השכונה פנו לראש העירייה בנושא בקבוצת הווטסאפ העירונית, טוענים התושבים שנאמר להם כי צומת חזן ימשיך להיות פתוח לכיוון מערב. </p>
      <p>כעת נראה שהצומת אכן צפוי להיסגר ולשנות את המפה התחבורתית באיזור. כאלטרנטיבה, תיפתח יציאה מהשכונה דרך רחוב החליל השקט אשר גובל במדשאות, וככל הנראה יימשך מערבה לכיון רחוב ירושלים וכביש 40. נכון לרגע זה עדיין לא ברור מה יעלה בגורל הספריה העירונית, אנדרטת אסון המסוקים, וכן החניון שהוקם על ידי העירייה לא מכבר.</p>
      <figure>
        <img src="https://cdn.isnet.co.il/dyncontent/2019/9/11/9dc66241-5276-4838-a7a4-bf19a271f3a4.jpg"/>
        <figcaption>צומת בגין-יעקב חזן | צילום: מתן דויטש</figcaption>
      </figure>
      <p>"הקמנו את מטה המאבק לאור מצב החירום שנוצר בצורך לשמירה, הגנה, והצלת השכונה המדהימה שלנו, הדר גנים-עמישב", מסרו ממטה המאבק והוסיפו: "יש לנו עוד דרך ארוכה ללבן את הנושאים עם אנשי המקצוע, להציע חלופות, ולנהל מאבק קשה אם נצטרך כדי להסיר את העננה מעל השכונה שלנו.אנו קוראים ומבקשים מראש העירייה רמי גרינברג לשלב כוחות יחד עם תושבי השכונה וחברי מטה המאבק לצורך הצלת השכונה. בין היתר בדרישה להשארת יציאת חזן במקומה, או לתחליף הולם בדיוק כמוה, תוך עיגון הכל בחוק. ששום יציאה לא תיסגר, לפני שהחלופה שהוסכמה על הציבור בהדר גנים תבוצע".</p>
      <p><b>מחברת נתיבי ישראל נמסר בתגובה:</b> "במצב המתוכנן, החיבור בין רחוב חזן לעיר הקיימת מתקיים דרך רחוב חדש המתחבר לרחוב השופר הקיים. בשל בעיות של הבדלים בין מפלסים ורוחב זכות דרך ברחוב שלמה (ההמשך של רחוב חזן למערב) – לא תתאפשר נסיעה ישירה בין רחוב חזן לרחוב שלמה (לא קיים היום), גם לא יתאפשר חיבור בין רחוב חזן לרחוב ירושלים (כביש 40 הננטש).</p>
      <p>החיבור יהיה כלהלן: המשך רחוב החליל לכיוון מערב, חיבור במפלס הקרקע מעל כביש 40 החדש המשוקע וחיבור לרחוב ירושלים הקיים. מרחוב ירושלים תתאפשר תנועה לכיוון דרום לרחוב שלמה  או לכיוון צפון לצומת סירקין הקיים. הגשר המתוכנן הוא גשר לכלי רכב, הולכי רגל ושבילי אופניים ויהיו בו כל המרכיבים הדרושים לתנועתם".</p>
      <p><b>מעיריית פתח תקוה נמסר: </b>"במסגרת הדיונים שנעשו לאחרונה בנושא, הוחלט כי חזן יחובר לרחוב שלמה ע"י גשר כאשר כביש 40 ישוקע. החלופה השנייה של חיבור רחוב השופר אל מעבר לכביש 40, טרם הוצגה בפני ראש העיר רמי גרינברג. נציין כי ראש העיר תומך בחלופה המקורית ובדיונים הבאים שיהיו בנושא הוא יעלה זאת".</p>
    </article>
  </body>
</html>