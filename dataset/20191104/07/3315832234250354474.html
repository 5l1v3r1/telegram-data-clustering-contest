<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/bb4d228b4a7ae820/opinii-privind-rezultatul-obtinut-in-chisinau-de-andrei-nastase-exprimate-la-jurnal-tv.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T07:02:07+00:00"/>
    <meta property="og:title" content="Opinii privind rezultatul obținut în Chișinău de Andrei Năstase, exprimate la Jurnal TV"/>
    <meta property="og:description" content="Deputatul Partidului Acțiune și Solidaritate Vladimir Bolea susține că scorul pe care l-a obținut Andrei Năstase în turul doi al alegerilor pentru fotoliul de primar al Chișinăului nu este cel așteptat de blocul ACUM. Bolea consideră că mesajul echipei care l-a susținut pe Andrei Năstase nu a coincis în totalitate cu așteptările alegătorilor."/>
  </head>
  <body>
    <article>
      <h1>Opinii privind rezultatul obținut în Chișinău de Andrei Năstase, exprimate la Jurnal TV</h1>
      <address><time datetime="2019-11-04T07:02:07+00:00">04 Nov 2019, 07:02</time> by <a rel="author">Jurnal.md</a></address>
      <p>
        <b>Deputatul Partidului Acțiune și Solidaritate Vladimir Bolea susține că scorul pe care l-a obținut Andrei Năstase în turul doi al alegerilor pentru fotoliul de primar al Chișinăului nu este cel așteptat de blocul ACUM. Bolea consideră că mesajul echipei care l-a susținut pe Andrei Năstase nu a coincis în totalitate cu așteptările alegătorilor.</b>
      </p>
      <p>„Campania a fost una foarte grea și eu cred că noi n-am reușit să ne pliem cu mesajul pe care l-am avut pe așteptările alegătorilor din municipiul Chișinău. Aici vorbim despre o atitudine mai pragmatică a alegătorilor, pentru că toți alegătorii voiau să audă foarte mult despre canalizare, despre sisteme de apeduct și cum se vor opri construcțiile ilegale cu voință politică, cum se vor construi din nou trotuare. Adică, de principiu, ceea ce ne dorim și noi ca locuitori”, a declarat deputatul la Jurnal TV.</p>
      <p>În opinia acestuia, rezultatele alegerilor din municipiul Chișinău nu au fost influențate de faptul că, la nivel național, fac coaliție două formațiuni antagoniste ca viziune.</p>
      <p>„Oamenii s-au săturat în general de politici și politicieni care vorbesc despre nimic. Și niciun efect negativ nu a avut faptul că am făcut o coaliție la nivel național”, a declarat Vladimir Bolea.</p>
      <p>Consilierul socialist în CMC Nicolae Pascaru spune că acum este important ca blocul ACUM și PSRM să formeze majorități la nivel local pentru ca lucrurile să se schimbe rapid în bine. „Este important ca să aducem oamenii de peste hotare înapoi acasă, dar pentru aceasta trebuie ca oamenii să creadă în guvernare, să creadă în stat și să vadă că se schimbă lucrurile”, a declarat Nicolae Pascaru.</p>
      <p>La rândul său, consilierul local din partea blocului ACUM în consiliul raional Ungheni Gheorghe Petic afirmă că dacă în Consiliul municipal Chișinău se va forma un blocaj, atunci orice proiect înaintat de primar nu va fi dus la bun sfârșit.</p>
      <p>Amintim că, <a href="http://jurnal.md/ro/news/b0fb7e157e62aa58/rezultate-dupa-procesarea-tuturor-proceselor-verbale-ion-ceban-52-3-andrei-nastase-47-6.html">în urma turului II al alegerilor locale din Chișinău, a ieșit învingător socialistul Ion Ceban, obținând 52 la sută din voturi. Candidatul ACUM, Andrei Năstase, a fost votat de 47% din alegători.</a></p>
    </article>
  </body>
</html>