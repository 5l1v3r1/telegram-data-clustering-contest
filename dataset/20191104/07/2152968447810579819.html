<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/04/ekokatatstrofata-v-braziliia-delo-na-grycki-tanker.428456"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T07:34:00+00:00"/>
    <meta property="og:title" content="Екокататстрофата в Бразилия дело на гръцки танкер?"/>
    <meta property="og:description" content="Петролният разлив замърси над 200 плажа в Бразилия | Dnes.bg"/>
  </head>
  <body>
    <article>
      <h1>Екокататстрофата в Бразилия дело на гръцки танкер?</h1>
      <h2>Петролният разлив замърси над 200 плажа в Бразилия</h2>
      <address><time datetime="2019-11-04T07:34:00+00:00">04 Nov 2019, 07:34</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Бразилският президент Жаир Болсонаро предупреди, че ситуацията с мистериозния петролен разлив, който замърси над 200 плажа в североизточната част на страната през последните три месеца, тепърва ще се влошава, предаде Франс прес.</p>
      <p>Петролът, който достигна до брега и бе събран, е само малко количество от онзи, който е бил разлян. "Най-лошото предстои", каза Болсонаро и прогнозира "много по-голяма катастрофа".</p>
      <p>Бразилският президент определи петролния разлив като "криминален акт".</p>
      <p>"Всички индикации" сочат, че петролът е бил излят от гръцкия танкер "Бубулина", каза той.</p>
      <p>Бразилските власти вече обявиха в петък след анализ на сателитни данни, че именно този кораб е отговорен за екологичната катастрофа. Гръцката компания Делта танкерс (Delta Tankers) отрече нейният танкер да е разлял петрола.</p>
      <p>След засичането на разлива от бразилските власти на 29 юли той вече засегна около 2000 километра от крайбрежието на страната, включително райони с уникална природа.</p>
      <p>(БТА)</p>
    </article>
  </body>
</html>