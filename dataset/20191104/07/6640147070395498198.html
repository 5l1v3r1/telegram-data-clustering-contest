<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/tsmc-8000-ingegneri-processo-3-nanometri/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T07:49:00+00:00"/>
    <meta property="og:title" content="TSMC assumerà 8000 dipendenti per sviluppare chip a 3 nanometri"/>
    <meta property="og:description" content="TSMC corre veloce e per mantenere la leadership nei processi produttivi annuncia che assumerà 8000 dipendenti per un nuovo centro di ricerca e sviluppo focalizzato sui 3 nanometri."/>
  </head>
  <body>
    <article>
      <h1>TSMC assumerà 8000 dipendenti per sviluppare chip a 3 nanometri</h1>
      <address><time datetime="2019-11-04T07:49:00+00:00">04 Nov 2019, 07:49</time> by <a rel="author">Jacopo Ferrante</a></address>
      <p>Vi avevamo già aggiornato sugli <a href="https://www.tomshw.it/hardware/tsmc-mette-altri-4-miliardi-sui-chip-a-7-e-5-nanometri/">investimenti di TSMC per i 5 nanometri</a>, ma l’azienda guarda già oltre. Mark Liu, presidente esecutivo di TSMC,  ha annunciato che l’azienda <b>assumerà 8000 dipendenti</b> per un nuovo centro di ricerca e sviluppo che dovrebbe essere completato entro il 2020.</p>
      <figure>
        <img src="https://www.tomshw.it/images/images/2019/01/produzione-chip-tsmc-wafer-16221.768x432.jpg"/>
      </figure>
      <p>Il centro di ricerca si concentrerà nello sviluppo del processo produttivo a 3 nanometri, su cui i lavori sono già iniziati da tempo, e sui processi futuri. Il centro sarà ubicato nella parte nord di Taiwan (Baoshan Township, contea di Hsinchu).</p>
      <p>Alla fine del 2018 TSMC vantava 49.000 dipendenti, quindi l’aggiunta di altre 8000 persone rappresenta un forte incremento della sua capacità di ricerca e sviluppo. Nel terzo trimestre 2019 il produttore taiwanese ha speso <b>769 milioni di dollari in ricerca e sviluppo</b>, con un aumento del 10% rispetto allo stesso periodo del 2018.</p>
      <p>TSMC ha recentemente avviato la costruzione di un <b>impianto produttivo da 19,5 miliardi di dollari</b> che produrrà chip a <b>3 nanometri a partire dal 2023</b>. Tecnologicamente parlando, la fonderia taiwanese sta “lavorando con i clienti e il progresso nello sviluppo della tecnologia sta andando bene. Il nostro processo N3 sarà diverso dai 5 nanometri <b>con un miglioramento del PPA (power, performance e area, ossia consumo, prestazioni e area) simile a quello tra N7 e N5.</b> Ci aspettiamo che la nostra tecnologia a 3 nanometri sarà la più avanzata sia per PPA che transistor quando sarà introdotta”.</p>
      <p>Nel complesso TSMC ha investito 50 miliardi di dollari nella messa a punto dei processi produttivi che oggi sono usati dai suoi clienti. Ricordiamo che nelle scorse settimane l’azienda ha manifestato l’intenzione di <b>investire ulteriori 4 miliardi di dollari in macchinari per ampliare la produzione di chip a 7 e 5 nanometri</b>. Di questi 1,5 miliardi andranno ai 7 nanometri, mentre 2,5 miliardi ai 5 nanometri. TSMC porterà quindi il “<b>capex</b>” nel 2019 <b>da 11 a 14/15 miliardi di dollari.</b></p>
    </article>
  </body>
</html>