<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76178-10-najzaujimavejsich-serialov-a-filmov-na-Apple-TV-Plus-Oplati-sa-predplatit-si-dalsiu-streamovaciu-platformu"/>
    <meta property="og:site_name" content="REFRESHER"/>
    <meta property="article:published_time" content="2019-11-04T07:42:00+00:00"/>
    <meta property="og:title" content="10 najzaujímavejších seriálov a filmov na Apple TV Plus. Oplatí sa predplatiť si ďalšiu streamovaciu platformu?"/>
    <meta property="og:description" content="Apple TV Plus je od piatku oficiálne spustené. Čo všetko svojmu zákazníkovi ponúka?"/>
  </head>
  <body>
    <article>
      <h1>10 najzaujímavejších seriálov a filmov na Apple TV Plus. Oplatí sa predplatiť si ďalšiu streamovaciu platformu?</h1>
      <address><time datetime="2019-11-04T07:42:00+00:00">04 Nov 2019, 07:42</time> by <a rel="author">Dominik Vetrák</a></address>
      <p>
        <b>Apple TV Plus je od piatku oficiálne spustené. Čo všetko svojmu zákazníkovi ponúka?</b>
      </p>
      <p>Apple TV Plus je od piatku oficiálne spustené, a to aj na Slovensku. Na rozdiel od Netflixu už pri štarte ponúka lokalizáciu. Diváci majú k dispozícii titulky, na dabing si ešte počkajú (ak vôbec dorazí). Netflix s príchodom nových streamovacích služieb začal tlačiť na pílu a okrem titulkovania množstva počinov začal pridávať aj český dabing či tuzemské filmy (môžeš si tak pozrieť oscarový Obchod na Korze). </p>
      <p>Čím ťa môže Apple presvedčiť, aby si si predplatil ich streamovaciu platformu? Ostatné streamovacie služby ponúkajú tisícky až stovky tisícok hodín obsahu, na Apple TV Plus však nájdeš výhradne exkluzívne projekty Apple. <br/><br/>Zo začiatku ich však logicky veľa nie je, a tak ti možno bude stačiť aj mesiac na to, aby si si všetko pozrel a usúdil, či sa budeš tešiť na ďalšie série. Nie je známe, či Apple zakúpi licencie pre projekty tretích strán. Zatiaľ si teda musíme vystačiť s ich projektmi. Aké to teda sú?</p>
      <h3>The Morning Show</h3>
      <p>Príbeh komediálnej drámy The Morning Show sa zameria na zákulisie populárnej rannej spravodajskej šou, ktorú po škandále a následnom prepustení jedného z členov (Steve Carell) postihnú nepríjemnosti aj boj o vlastné prežitie. Vedenie tak pre dlhoročný základný kameň šou (Jennifer Aniston) hľadá novú krv, ktorou sa stane Reese Witherspoon.</p>
      <p>Showrunnerkou seriálu je Kerry Ehrin (Bates Motel) a okrem vyššie spomínaných hercov sa objaví napríklad aj Billy Crudup, Gugu Mbatha-Raw, Bel Powley či Mark Duplass.</p>
      <figure>
        <iframe src="https://www.youtube.com/embed/eA7D4_qU9jo" width="700" height="370" data-service="Youtube" scrolling="no"/>
      </figure>
      <h3>Dickinson</h3>
      <p>Hlavnou herečkou je Hailee Steinfeld (Bumblebee, Skutočná guráž od bratov Coenovcov), za ktorou stojí Alena Smith (scenár The Affair, My America). Ide o polhodinové epizódy zo života vyrastajúcej poetky Emily Dickinson. Prvá séria má vonku 10 epizód. O tom, či je to seriál pre teba, by ti mal napovedať už samotný trailer.</p>
      <figure>
        <iframe src="https://www.youtube.com/embed/iBMeB6xG4rE" width="700" height="370" data-service="Youtube" scrolling="no"/>
      </figure>
      <h3>See</h3>
      <p>See je pravdepodobne najznámejším seriálom a projektom celej služby. Seriál nás zavedie do obdobia 600 rokov v budúcnosti, kedy ľudstvo kvôli zákernému vírusu prišlo o zrak. Na scéne sa ale objavia deti oplývajúce zrakom. Určitá časť preživšieho obyvateľstva Zeme ich však považuje za predpoveď skazy, a preto sa musí Momoa a jeho skupina postarať o ich ochranu. V hlavnej role sa predstavil Jason Momoa ako nevidiaci, avšak nebojácny bojovník. </p>
      <figure>
        <iframe src="https://www.youtube.com/embed/7Rg0y7NT1gU" width="700" height="370" data-service="Youtube" scrolling="no"/>
      </figure>
      <h3>For All Mankind</h3>
      <p>Sci-fi dráma s Joelom Kinnamanom (Suicide Squad, House of Cards) For All Mankind od showrunnera Ronalda D. Moorea (producent Battlestar Galactica) patrí medzi lepšie hodnotené seriály. Dejovo sa dostaneme do minulosti, kedy v alternatívnej realite USSR zvíťazilo nad USA vo vesmírnych pretekoch a ako prvé sa dostalo na Mesiac. A vojna medzi nimi tak môže pokračovať. </p>
      <figure>
        <iframe src="https://www.youtube.com/embed/N3RjayAF0b4" width="700" height="370" data-service="Youtube" scrolling="no"/>
      </figure>
      <h3>The Elephant Queen</h3>
      <p>Prvú päťku uzatvárame filmom. Konkrétne ide o dokument z oblastí Afriky. Tam sa počas 4 rokov natáčalo cestovanie stáda slonov. Skúmalo sa ich správanie, úlohy v stáde a hlavne sa sledovala najstaršia samica skupiny (a teda ich vodca). </p>
      <p>Ako vidíš, toto je to najzaujímavejšie, čo na službe môžeš aktuálne sledovať. Poďme sa teda pozrieť do blízkej, ale aj vzdialenejšej budúcnosti.</p>
      <figure>
        <iframe src="https://www.youtube.com/embed/e8TsCQmngFk" width="700" height="370" data-service="Youtube" scrolling="no"/>
      </figure>
      <h3>Servant – 28. november</h3>
      <p>Ide o hororový seriál od M. Night Shyamalana, čo, samozrejme, budí pozornosť. O projekte sa veľa nevie a tvorcovia si chcú nechať čo najviac prekvapení pre diváka, a tak by asi nebolo fér ani veľa prezrádzať. Dej nás zavedie do filadelfskej rodiny, ktorá zažije niečo strašné a do ich životov sa vkradne zlo.</p>
      <figure>
        <iframe src="https://www.youtube.com/embed/WpHWWDBpLS8" width="700" height="370" data-service="Youtube" scrolling="no"/>
      </figure>
      <h3>Truth Be Told – 8. december</h3>
      <p>Dráma zobrazí moderátorku kriminálneho podcastu v podaní Octavii Spencer. Tá musí jedného dňa konfrontovať muža, ktorého obvinila z viacerých vrážd, pričom sa ukáže, že môže byť nevinný. Okrem Spencer si v hlavných rolách zahrajú aj Aaron Paul či Lizzy Caplan.</p>
      <figure>
        <iframe src="https://www.youtube.com/embed/HjGm7JUc04E" width="700" height="370" data-service="Youtube" scrolling="no"/>
      </figure>
      <h3>Masters of Air</h3>
      <p>O tomto projekte sme písali len nedávno. Bolo totiž ohlásené, že Tom Hanks a Steven Spielberg budú pokračovať vo svojej sérii vojnových seriálov. Spoločne sa pre HBO postarali už o Paciifc a Band of Brothers, no tretí seriál mal mať príliš veľký budget. Apple ho však prebralo, aj keď sa nevie, či došlo k nejakým iným zmenám. Miniséria bude pozostávať z 9 epizód. </p>
      <figure>
        <iframe src="https://www.youtube.com/embed/o8CWsSFYpNY" width="700" height="370" data-service="Youtube" scrolling="no"/>
      </figure>
      <h3>The Banker</h3>
      <p>Snímka vychádza zo skutočného príbehu dvoch afroamerických podnikateľov (Samuel L. Jackson a Anthony Mackie), ktorí sa počas 50. rokov minulého storočia pokúšali obísť rasové obmedzenia a najali bieleho muža (Nicolas Hoult) ako tvár ich firmy. Réžie a scenára sa ujal George Nolfi (The Adjustment Bureau).</p>
      <figure>
        <img src="https://i.refresher.sk/public/dominik-v/2019/_november/the_banker_-_publicity_still_-_h_2019.jpg"/>
      </figure>
      <h3>Chazelleho seriál</h3>
      <p>Na záver tu máme projekt, o ktorom toho vieme najmenej. Zázračné dieťa Hollywoodu <b>Damien Chazelle</b> chystá ďalší seriál. Už sme ťa informovali, že bude mať prsty v muzikálovom projekte <b><a href="https://filmkult.refresher.sk/7378-Genius-Damien-Chazelle-zodpovedny-za-Whiplash-a-La-La-Land-mieri-do-televizie-Zreziruje-muzikalovy-serial-The-Eddy-zo-sucasneho-Pariza"><i>The Eddy</i> pre Netflix</a></b>, chystá však aj ďalší seriál pre spoločnosť <b>Apple</b>.</p>
      <p>Podľa <i>New York Times</i> Chazelle seriál <b>napíše a zrežíruje všetky jeho epizódy</b> (na rozdiel od <i>The Eddy</i>, kde sa chopí réžie dvoch epizód), čo už znamená veľký záväzok. Chazelle sa pri projekte spojí s osvedčenými producentmi<i> La La Landu</i>, <b>Fredom Bergerom</b> a <b>Jordanom Horowitzom</b>. Damien sa ešte pri seriáloch musí osvedčiť, no pri filmoch už svoju genialitu dokázal.</p>
      <p>Okrem prvých piatich seriálov môžeš aktuálne na Apple TV Plus vidieť aj seriály, ako Snoopy in Space, Oprah’s Book Club, Ghostwriter či Helpsters. Do konca roka sa pridajú seriály Truth Be Told, Servant či Hala. </p>
      <p>A teraz základná otázka. Oplatí sa to? Podľa nášho názoru nie. Aspoň zatiaľ. Služba u nás síce stojí len 5 eur mesačne, no vzhľadom na množstvo obsahu ide o pomernu vysokú čiastku. Apple sa zaviazalo pridávať nový obsah každý mesiac, a tak bude cenovka oprávnená možno tak koncom budúceho roka. Konkurenčný Netflix, Disney+ aj pripravované HBO Max sú na tom s obsahom oveľa lepšie.</p>
      <related>
        <a href="https://refresher.sk/70712-Apple-TV-serialy-s-Jasonom-Momoom-ci-Jennifer-Aniston-sklamali-zhoduju-sa-recenzenti"/>
      </related>
      <p>A dá sa predpokladať, že na tom budú aj kvalitnejšie. Recenzie prvých seriálov na Apple TV+ totiž hovoria v najlepšom prípade len o nadpriemerných počinoch, ktoré sa do top 10 seriálov tohto roka určite nezaradia. Apple však už dokázalo upísať zaujímavých tvorcov, ako Spielberga, Shyamalana, Hanksa a ďalších, takže sa na ich <a href="https://collider.com/apple-tv-shows-movies-originals/"><b>budúce projekty</b></a> naozaj tešíme.</p>
      <p>Celé portfólio streamovacej platformy si schopný vidieť behom 3-4 dní, a aj to zrejme tie detské seriály zoširoka obídeš. Príliš veľa peňazí za príliš málo muziky? Nuž, je to Apple, takže sme niečo podobné mohli očakávať. Veľká škoda, že Disney+ neštartuje v novembri aj u nás. V tom prípade by sme ti jasne odporučili, do ktorej služby sa oplatí investovať.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/71037-Apple-vstupuje-do-streamovacieho-boja-s-Netflixom-a-Disney-Ich-planovane-filmy-a-serialy-predstavil-Jason-Momoa"/>
        <a href="https://refresher.sk/69471-Jason-Momoa-Toto-je-moja-najoblubenejsia-postava-vobec-Moze-byt-serial-See-este-lepsi-ako-Game-of-Thrones"/>
        <a href="https://refresher.sk/69138-Streamovacia-sluzba-od-Apple-bude-lacnejsia-ako-Netflix-ci-Disney-spustia-ju-v-novembri"/>
        <a href="https://refresher.sk/70152-Band-of-Brothers-a-Pacific-dostanu-vojnove-pokracovanie-Novy-serial-od-Spielberga-a-Toma-Hanksa-uvidime-na-Apple-TV"/>
        <a href="https://refresher.sk/70712-Apple-TV-serialy-s-Jasonom-Momoom-ci-Jennifer-Aniston-sklamali-zhoduju-sa-recenzenti"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
      </related>
    </article>
  </body>
</html>