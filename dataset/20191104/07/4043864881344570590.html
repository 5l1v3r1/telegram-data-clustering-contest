<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230894/"/>
    <meta property="og:site_name" content="Українська правда"/>
    <meta property="article:published_time" content="2019-11-04T07:19:04+00:00"/>
    <meta property="og:title" content="Білий дім: Трамп не згадував про &quot;послугу за послугу&quot; в розмові з Зеленським"/>
    <meta property="og:description" content="Старший радник Білого дому Келліанн Конвей заявила, що не знає, чи утримав президент Дональд Трамп військову допомогу Україні, але наголосила, що між Трампом і президентом Володимиром Зеленським не було розмови про “послугу за послугу”."/>
  </head>
  <body>
    <article>
      <h1>Білий дім: Трамп не згадував про "послугу за послугу" в розмові з Зеленським</h1>
      <address>
        <time datetime="2019-11-04T07:19:04+00:00">04 Nov 2019, 07:19</time>
      </address>
      <p>Старший радник Білого дому Келліанн Конвей заявила, що не знає, чи утримав президент Дональд Трамп військову допомогу Україні, але наголосила, що між Трампом і президентом Володимиром Зеленським не було розмови про "послугу за послугу".</p>
      <p>Про це вона сказала в ефірі <a href="https://edition.cnn.com/">CNN,</a> повідомляє <a href="https://www.eurointegration.com.ua/news/2019/11/4/7102578/">"Європейська правда</a>".</p>
      <p>Її коментарі прозвучалия після того, як Палата представників прийняла резолюцію про імпічмент, в якій викладаються процедури в рамках розслідування щодо імпічменту президента, зосередженого на телефонному дзвінку 25 липня між Трампом і українським президентом Володимиром Зеленським. У скарзі інформатора стверджується, що Трамп підштовхував Зеленського до розслідування проти колишнього віцепрезидента Джо Байдена і його сина Хантера.</p>
      <p>Конвей заявила у відповідь на питання про утримання допомоги Україні, що з точки зору президента не йшлося про "послугу за послугу".  </p>
      <p>"Президент Трамп ніколи не говорив українському президенту: "зробіть це, і ви отримаєте свою допомогу". Такого просто не було" - сказала вона.</p>
      <p>"Я впевнена в тому, що Україна має цю допомогу і використовує її прямо зараз. Саме через цього президента у них вона є" - підкреслила Конвей.</p>
      <p>Разом з тим, вона зазначила, що не знає, чи утримувалася допомога Україні і як довго це тривало.</p>
      <p>Кілька співробітників адміністрації Трампа у національній розвідці та дипломатичному корпусі заявили слідчим Палати представників, що Трамп тимчасово утримував гроші, виділені на допомогу Києву в боротьбі з проросійськими сепаратистами на сході країни в спробі посилити тиск на Україну, з тим щоб вона відкрила розслідування, які могли б допомогти йому в його політичній боротьбі.</p>
      <related>
        <a href="https://www.pravda.com.ua/news/2019/11/4/7230887/"/>
        <a href="https://www.pravda.com.ua/news/2019/11/4/7230883/"/>
        <a href="https://www.pravda.com.ua/news/2019/11/4/7230882/"/>
      </related>
    </article>
  </body>
</html>