<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619765/%D8%AC%D8%B2%D8%A6%DB%8C%D8%A7%D8%AA-%D8%AA%D8%AD%D8%B5%D9%86-%D8%AF%D9%88-%D9%87%D9%81%D8%AA%D9%87%E2%80%8C%D8%A7%DB%8C-%DB%8C%DA%A9-%D8%AF%D8%A7%D9%86%D8%B4%D8%AC%D9%88-%D8%A8%D9%87-%D8%B1%D9%88%D8%A7%DB%8C%D8%AA-%D9%85%D8%B9%D8%A7%D9%88%D9%86-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T07:02:00+00:00"/>
    <meta property="og:title" content="جزئیات تحصن دو هفته‌ای یک دانشجو به روایت معاون دانشگاه تهران"/>
    <meta property="og:description" content="معاون فرهنگی دانشگاه تهران با تاکید بر اینکه ادعای دانشجوی معترض برای عدم پذیرش به دلیل فعالیت‌های سیاسی او کاملا غیر واقعی است، گفت: این فرد دچار نوعی خودشیفتگی شده است و تصور می‌کند نظام تلاش می‌کند که مانع حضور او در دانشگاه شود در حالیکه اگر بحث ستاره‌دار شدن واقعیت داشت چرا ما باید امسال دانشجویانی که سابقه سال‌ها حضور در زندان را داشتند را در دانشگاه پذیرش می‌کردیم؟"/>
  </head>
  <body>
    <article>
      <h1>جزئیات تحصن دو هفته‌ای یک دانشجو به روایت معاون دانشگاه تهران</h1>
      <address>
        <time datetime="2019-11-04T07:02:00+00:00">04 Nov 2019, 07:02</time>
      </address>
      <p>
        <i>معاون فرهنگی دانشگاه تهران با تاکید بر اینکه ادعای دانشجوی معترض برای عدم پذیرش به دلیل فعالیت‌های سیاسی او کاملا غیر واقعی است، گفت: این فرد دچار نوعی خودشیفتگی شده است و تصور می‌کند نظام تلاش می‌کند که مانع حضور او در دانشگاه شود در حالیکه اگر بحث ستاره‌دار شدن واقعیت داشت چرا ما باید امسال دانشجویانی که سابقه سال‌ها حضور در زندان را داشتند را در دانشگاه پذیرش می‌کردیم؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مجید سرسنگی ضمن بیان این مطلب در خصوص علت تحصن دو هفته‌ای یکی از دانشجویان دانشگاه تهران به نتیجه مصاحبه آزمون دکتری اظهار کرد: مسئله این دانشجو به هیچ عنوان سیاسی نیست. در واقع او ادعا می‌کند علی‌رغم کسب نمره قبولی در دوره دکتری رشته حقوق دانشگاه تهران نام او را به عنوان پذیرفته نهایی اعلام نشده است که البته این ادعا دروغی بیش نیست.</p>
      <p>وی در ادامه با تاکید بر اینکه رتبه دانشجویان در آزمون کتبی دوره دکتری تنها معیار پذیرش محسوب نمی‌شود، گفت: دانشجویان دکتری دانشگاه‌ها علاوه بر آزمون کتبی در دوره دکتری باید در مصاحبه عملی نیز شرکت کنند. دانشجویی که نتوانند رتبه قابل قبولی در دوره مصاحبه کسب کند. اگرچه رتبه کتبی آنها خوب باشد اما نمی توانند به دانشگاه ورود کنند. همچنانکه امسال رتبه یک کنکور به دلیل عدم کسب حد نصاب لازم در مصاحبه در رشته تئاتر نیز پذیرفته نشده است.</p>
      <figure>
        <img src="https://aftabnews.ir/files/fa/news/1398/8/13/354953_723.jpg"/>
      </figure>
      <p>معاون فرهنگی دانشگاه تهران با تاکید بر اینکه نمره و کارنامه مصاحبه دانشجوی معترض به وی ارائه شده، خاطرنشان کرد: این دانشجو مدعی بود که اساتید نمره و حد نصاب لازم را برای پذیرش او در دانشگاه اعلام کرده‌اند اما دانشگاه به دلیل فعالیت‌های سیاسی او مانع پذیرش شده است. در صورتیکه این ادعا واقعیت ندارد. من حتی کارنامه مصاحبه او با اساتید و نمره‌ای که اساتید اعلام کرده‌اند را به خود دانشجو ارائه دادم.</p>
      <p>سرسنگی در خصوص این ادعا که دانشجوی مورد نظر به دلیل ستاره دار شدن از پذیرش در دوره دکتری دانشگاه تهران منع شده است نیز گفت: به یقین این دانشجو نمره قبولی را برای پذیرش در دوره دکتری دانشگاه تهران کسب نکرده و ادعای رد پذیرش او به دلیل ستاره دار شدن واقعیت ندارد.</p>
      <p>وی خاطرنشان کرد: اگر بحث ستاره دار شدن حقیقت داشت، یکی دیگر از دانشجویان دانشگاه تهران که سابقه طولانی در انجام فعالیت‌های سیاسی دارد طبیعتا باید این دانشجو نیز از پذیرش در دانشگاه‌ها به دلیل ستاره دار شدن منع می‌شد. این در حالیست که امسال این دانشجو علی رغم سابقه سیاسی در مقطع ارشد دانشگاه تهران پذیرفته شد و سر کلاس‌های درس حضور دارد. بنابراین اینکه دانشجویی با به دست گرفتن تابلویی گروهی از دانشجویان را دور خود جمع کند و با احساسات آنها بازی کند درست نیست.</p>
      <p>سرسنگی خاطرنشان کرد: یکی دیگر از دانشجویان دانشگاه تهران که چندین برابر دانشجوی مدعی، فعالیت سیاسی انجام داده و حتی هفت سال نیز سابقه زندانی شدن را دارد، نیز از تحصیل محروم نشده و امسال در مقطع کارشناسی ارشد دانشگاه تهران پذیرفته شد.</p>
      <p>معاون فرهنگی دانشگاه تهران با تاکید بر اینکه به هیچ عنوان این دانشگاه مسائل علمی را با مسائل صنفی و سیاسی درگیر نمی‌کند، افزود: دانشجوی مدعی به دلیل مسائل سال 96 در دادگاه بدوی به 6 سال زندان محکوم شد که البته این حکم در دادگاه تجدید نظر در حال بررسی است. به همین جهت این دانشجو مدعی است که به دلیل فعالیت‌های سیاسی ستاره دار شده در حالیکه ما همین امسال دانشجویانی را پذیرش کردیم که سال‌ها به دلیل فعالیت‌های سیاسی در زندان حضور داشتند.</p>
      <p>سرسنگی خاطرنشان کرد: روند اعتراض دانشجویان به مسائل آموزشی باید به این شکل باشد که آنها نامه‌ اعتراضی خود را به واحد مربوطه ارسال کنند. من حتی به این دانشجو تاکید کردم که وقت ملاقاتی با رئیس دانشگاه هماهنگ کنند که البته او این پیشنهاد را نپذیرفت و جای تعجب دارد فردی که خواسته آموزشی دارد چرا باید این ملاقات را نپذیرد. در واقع مسئله این فرد به هیچ عنوان آموزشی نیست و دنبال ایجاد فضایی است که بر اساس آن تلقین کند که دانشگاه با دانشجویان برخورد مناسبی ندارد.</p>
      <p>وی در پایان خاطر نشان کرد: دانشجوی معترض باید به این موضوع بیندیشد که چه ویژگی‌های از فعالیت سیاسی دارد که نظام و مجموعه دانشگاه برای تعلیق یا ستاره دار شدن اون اقدام کنند، متاسفانه این فرد خود را مبارز اصلی ایران تصور می‌کند در حالیکه اصلا همچین تصوری درست نیست و این دانشجو دچار نوعی خودشیفتگی شده است و با ادامه این نوع اقدامات نمی‌تواند دانشگاه را برای پذیرش در دوره دکتری تحت فشار قرار بدهد.</p>
    </article>
  </body>
</html>