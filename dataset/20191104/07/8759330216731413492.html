<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902310/-europese-topclubs-melden-zich-bij-ajax-nederlanders-vragen-jackpot-voor-onana-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-04T07:36:00+00:00"/>
    <meta property="og:title" content="'PSG, Man Utd en Tottenham strijden om Ajax-doelman die 40 miljoen moet kosten'"/>
    <meta property="og:description" content="Andre Onana dreigt onhoudbaar te worden voor Ajax. De eerste Europese topclubs ondernemen een poging om de 23-jarige doelman los te weken uit Amsterdam, meldt De Telegraaf maandagochtend."/>
  </head>
  <body>
    <article>
      <h1>'PSG, Man Utd en Tottenham strijden om Ajax-doelman die 40 miljoen moet kosten'</h1>
      <address>
        <time datetime="2019-11-04T07:36:00+00:00">04 Nov 2019, 07:36</time>
      </address>
      <p>
        <b>Andre Onana dreigt onhoudbaar te worden voor Ajax. De eerste Europese topclubs ondernemen een poging om de 23-jarige doelman los te weken uit Amsterdam, meldt De Telegraaf maandagochtend.</b>
      </p>
      <p>Paris Saint-Germain, Manchester United en Tottenham Hotspur hebben zich gemeld bij Albert Botines, de zaakwaarnemer van Onana. De Franse kampioen en de grootmachten uit Engeland willen de 'Kat uit Kameroen' verleiden tot een zomerse transfer.</p>
      <p>Het is niet de eerste keer dat de grootste clubs van Europa in de rij staan voor Onana. FC Barcelona en PSG kregen afgelopen zomer nul op het rekest, omdat Onana nog minimaal één seizoen onder de Ajax-lat wilde staan. Eerder dit jaar verlengde hij zijn contract tot medio 2022.</p>
      <p><b>Groeien bij Ajax<br/></b>"Ik focus me nu op Ajax", liet Onana vorige week nog optekenen in <i>De Telegraaf.</i> "Voor mij was het belangrijk om nog één jaar te groeien als keeper en als persoon. Dat was het beste voor mij. Spelen, spelen en nog eens spelen."</p>
      <p>Ajax heeft de absolute hoofdprijs in gedachten voor Onana: 40 tot 50 miljoen euro. In de zomer van 2015 maakten de Amsterdammers nog 300.000 euro voor hem over naar FC Barcelona. Vooral in de Champions League maakte Onana dit seizoen veel indruk.</p>
    </article>
  </body>
</html>