<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-devendra-fadnavis-met-amit-shah-amidst-government-crisis-in-maharashtra-2830895.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T07:00:33+00:00"/>
    <meta property="og:title" content="महाराष्ट्र में सरकार संकट के बीच अमित शाह से मिले देवेंद्र फडणवीस"/>
    <meta property="og:description" content="महाराष्ट्र में सरकार गठन को लेकर भाजपा और शिवसेना के मध्य गतिरोध के बीच मुख्यमंत्री देवेन्द्र फडणवीस केन्द्रीय गृह मंत्री अमित शाह से मिले। यह मुलाकात करीब 40 मिनट यह मुलाकात चली। न्यूज एजेंसी एएनआई..."/>
  </head>
  <body>
    <article>
      <h1>महाराष्ट्र में सरकार संकट के बीच अमित शाह से मिले देवेंद्र फडणवीस</h1>
      <address><time datetime="2019-11-04T07:00:33+00:00">04 Nov 2019, 07:00</time> by <a rel="author">नई दिल्ली, लाइव हिन्दुस्तान टीम</a></address>
      <p>महाराष्ट्र में सरकार गठन को लेकर भाजपा और शिवसेना के मध्य गतिरोध के बीच मुख्यमंत्री देवेन्द्र फडणवीस केन्द्रीय गृह मंत्री अमित शाह से मिले। यह मुलाकात करीब 40 मिनट यह मुलाकात चली। न्यूज एजेंसी एएनआई के मुताबिक, फडणवीस ने अमित शाह से बेमौसम बारिश से फसल की बर्बादी पर किसानों के लिए और मदद की मांग की है। आपको बता दें कि विधानसभा चुनावों के नतीजे आने के 11 दिन बाद भी महाराष्ट्र में सरकार गठन को लेकर कवायदें जारी है। </p>
      <p>महाराष्ट्र विधानसभा चुनाव के 24 अक्टूबर को आए नजीतों में भाजपा को 105 सीटों पर जीत मिली है जबकि शिवसेना ने 56 सीटों पर जीत हासिल की। 288 सदस्यीय विधानसभा में किसी भी पार्टी को बहुमत नहीं मिला, लिहाजा गठबंधन कर चुनाव लड़ने वाली भाजपा और शिवसेना के बीच मुख्यमंत्री पद को लेकर खींचतान चल रही है। फडणवीस की शाह से मुलाकात के दौरान बेमौसम बारिश से प्रभावित राज्य के किसानों को राष्ट्रीय आपदा राहत कोष से मदद दिलाने पर चर्चा की बात कही जा रही है। </p>
      <p>राज्य सरकार ने प्रभावित किसानों को 10 हजार करोड़ रुपये का राहत पैकेज देने का ऐलान किया है, हालांकि भाजपा की सहयोगी शिवसेना के साथ साथ कांग्रेस और राकांपा ने भी इस पैकेज को अपर्याप्त बताया है। राज्य सरकार ने कहा है कि बेमौसम बारिश से 52.44 लाख हेक्टेयर जमीन पर फसल बर्बाद हुई है।  महाराष्ट्र की मौजूदा विधानसभा का कार्यकाल नौ नवंबर को खत्म हो जाएगा।</p>
    </article>
  </body>
</html>