<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Borisov-Izborite-stanaha-skuchni-910906"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T07:24:00+00:00"/>
    <meta property="og:title" content="Борисов: Изборите станаха скучни"/>
    <meta property="og:description" content="Въпреки че ГЕРБ е в управлението от много години, отново огромният брой избиратели ни дадоха своето ..."/>
  </head>
  <body>
    <article>
      <h1>Борисов: Изборите станаха скучни</h1>
      <address>
        <time datetime="2019-11-04T07:24:00+00:00">04 Nov 2019, 07:24</time>
      </address>
      <p>Въпреки че ГЕРБ е в управлението от много години, отново огромният брой избиратели ни дадоха своето доверие, а след управление на БСП те имат нула кметове, коментира премиерът <a href="https://www.plovdiv24.bg/novini/persons/260.html">Бойко Борисов</a> резултатите от балотажа в страната. Според него на този вот се е върнала нормалността в изборния процес, защото не е нормално една партия да печели във всички големи градове.</p>
      <p>"Там, където губим - Благоевград, Русе... партията е първа политическа сила като общински съветници, така че може да се подели отговорността“, коментира той. </p>
      <p>Според него по време на предизборната кампания са се изговорили много глупости, но пък трябвало да приключат с втория тур на изборите.</p>
      <p>"Надявам се от утре да се хванат на работа, защото се оказа, че много мераклии за работа има, а там където сме загубили в областните градове, ще можем да споделим управлението“, коментира Борисов.</p>
      <p>Освен че поздрави победителите, Борисов отсече, че коментарите на анализаторите, че ГЕРБ има по-слаб резултат на този вот, са неоснователни.</p>
      <p>"Дай Боже на всеки такова отстъпление, да бият 15 пъти поред и да го наричат отстъпление. Кое е отстъпление?!Партията е първа", настоя той. </p>
      <p>По думите му изборите дори вече са станали скучни, защото първата политическа сила винаги е ГЕРБ.</p>
      <p>Премиерът припомни, че на конференция на ГЕРБ преди месеци той е разкритикувал част от местните организации на ГЕРБ и е казал, че в някои градове са се превърнали в дерибеи.</p>
      <p>"Там загубиха, но ще си вземем решенията в партията, защото за няколко месеца ние проведохме два избора и аз благодаря, че пак ни дадоха своето доверие – след "Апартаментгейт", <a href="https://www.plovdiv24.bg/novini/persons/5032.html">Атанас Камбитов</a>, който играе ръченица с пари на челото и хората там наредиха ГЕРБ да е първа партия, наслушах се на какви ли не обиди, да са живи и здрави", каза лидерът на ГЕРБ.</p>
      <p>"Събрах ги и Камбитов, и Икономов, и кмета на Сандански, и им казах "Ще загубите". "Не, ще спечелим!", казаха те. Сега партията ще си направи изводите, по-добре е да се очисти", каза <a href="https://www.plovdiv24.bg/novini/persons/260.html">Бойко Борисов</a> и допълни, че ГЕРБ ще вземе решение да няма кметове с повече от три мандата.</p>
      <p>"Във Варна и в Пловдив БСП ги няма. В София два пъти ги бием", отсече той.</p>
      <p>Той призна, че е очаквал резултатите на местния вот и за него те не са изненада.</p>
      <p>А специално за столицата, където днес за <a href="https://www.plovdiv24.bg/novini/persons/3036.html">Йорданка Фандъкова</a> от ГЕРБ стана кмет за четвърти път, Борисов коментира, че "синьо- червената мъгла, която дълги години управляваше София за малко да спечели". </p>
      <p>А по повод на опонента й Мая Манолова, издигната от инициативен комитет, но подкрепена от БСП, и от десни партии, той призна, че е против независимите, защото нито една партия не носи отговорност за тях.</p>
      <p>"За всички наши грешни действия получаваме се шамарите, уроците, за добрите ни действие получаваме доверие", обясни Борисов.</p>
      <p>Според него общинските съвети управляват градовете и така трябва да бъде, защото всичко друго води към анархия и безотговорност.</p>
      <p>"Тогава да направим друго на следващите избори – да има само независими и ние партиите да се примъкваме, защото някога са ни казали "Добър ден", възмути се Борисов.</p>
      <p>Премиерът призова и БСП да спре да настоява да намаляване на данъците.</p>
      <p>"Да спрат с това намаляваме данъците, прагматичният кмет особено на София, колкото и непопулярно да е, но камините, старите автомобили, минаването през центъра, всичко това трябва да се решава, не може без данъци. И аз искам да съм добър, искам да няма данъци, но хазната трябва да са се пълни, за да има за пенсионери, учители, военни", коментира той.</p>
      <p>А относно искането на президента <a href="https://www.plovdiv24.bg/novini/persons/5168.html">Румен Радев</a> за среща заради огромния брой невалидни бюлетини и купените гласове, които компрометират изборния процес, Борисов не смята, че е нужно да се проведе такава.</p>
      <p>"Можеше да се направи и след изборите за президент, аз също имах подозрение, че са ги купили", отсече той.</p>
    </article>
  </body>
</html>