<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/corsi-bellevilleonline/"/>
    <meta property="og:site_name" content="Il Post"/>
    <meta property="article:published_time" content="2019-11-04T07:16:22+00:00"/>
    <meta property="og:title" content="Stanno per cominciare i corsi online della Scuola Belleville"/>
    <meta property="og:description" content="Ce n'è uno di Aldo Nove sulla poesia, uno su come si fa a scegliere la persona e il tempo verbale in cui scrivere un romanzo, uno su sei grandi scrittrici italiane, tra gli altri"/>
  </head>
  <body>
    <article>
      <h1>Stanno per cominciare i corsi online della Scuola Belleville</h1>
      <h2>Ce n'è uno di Aldo Nove sulla poesia, uno su come si fa a scegliere la persona e il tempo verbale in cui scrivere un romanzo, uno su sei grandi scrittrici italiane, tra gli altri</h2>
      <address>
        <time datetime="2019-11-04T07:16:22+00:00">04 Nov 2019, 07:16</time>
      </address>
      <p>Il 6 novembre è in programma la prima lezione del primo corso di <a href="https://www.typee.it/school/categories">BellevilleOnline</a>, la “sezione Internet” della Scuola di scrittura Belleville di Milano: <i>I fondamenti della scrittura</i>, tenuto da <a href="https://www.typee.it/school/teachers/gaia-manzini">Gaia Manzini</a>. È strutturato in dodici lezioni da un’ora dedicate a temi specifici – <a href="https://www.typee.it/school/group-rooms/4/details">qui</a> c’è il programma completo – e a esercitazioni di scrittura in chat per esercitarsi o scrivere un racconto insieme ai compagni, sotto la guida dell’insegnante. Durante ogni lezione gli allievi possono scrivere, commentare e fare domande in diretta al docente che risponde in videostreaming.</p>
      <p>Come gli altri corsi di BellevilleOnline – che prevede anche <a href="https://www.typee.it/school/categories/video-lezioni">videolezioni</a>, servizi di lettura e <a href="https://www.typee.it/school/editing-services/submission">valutazione manoscritti</a> e la possibilità di lavorare individualmente con un <a href="https://www.typee.it/school/personal-rooms">editor</a> sui propri testi – è pensato per permettere di frequentare anche a chi non vuole o non può farlo di persona a causa della distanza o degli impegni di lavoro. Per ogni corso in programma da qui a marzo, BellevilleOnline mette a disposizione una <a href="https://www.typee.it/scholarships">Borsa di studio</a> a copertura totale. Gli altri corsi sono spiegati qui sotto.</p>
      <p>La poesia (e la sua sopravvivenza) è il tema del corso di <a href="https://www.typee.it/school/teachers/aldo-nove">Aldo Nove</a> in programma da giovedì 28 novembre. In dieci incontri Aldo Nove racconterà <i>Dove si nasconde la poesia</i>, quali sono le forme che la poesia ha assunto nel Novecento, quali le strade che percorre oggi e dove si trovano i rifugi in cui sopravvive quasi in clandestinità, nascondendosi nei romanzi, nei testi musicali, negli slogan della pubblicità, negli haiku di Twitter o nei gruppi su Facebook. Anche in questo caso, alla fine del corso, la classe parteciperà a un esperimento poetico collettivo, scrivendo un testo in versi insieme ad Aldo Nove. <a href="https://www.typee.it/school/group-rooms/5/details">Qui potete leggere il programma del corso</a>.</p>
      <p>Il corso di <a href="https://www.typee.it/school/teachers/stefano-piedimonte">Stefano Piedimonte</a> <i>La prima scelta: tempo e persona</i> – che si sviluppa in sei lezioni a partire da lunedì 13 gennaio – si concentra su uno dei problemi fondamentali, ma meno indagati, che chi inizia un romanzo si trova ad affrontare: individuare il tempo e la persona verbale più adatti per la propria storia.</p>
      <p><a href="https://www.typee.it/school/teachers/benedetta-centovalli">Benedetta Centovalli</a> racconterà <i>Sei scrittrici</i>, grandi e italiane – Natalia Ginzburg, Alda Merini, Elsa Morante, Lalla Romano, Clara Sereni e Annamaria Ortese – per entrare nella loro scrittura, a partire dalla vita e personalità.</p>
      <p>La città, per uno scrittore, è un personaggio difficile, ma anche uno dei più ricchi perché, quando prende vita, lo spazio urbano si trasforma in testo e diventa narrazione. È questo il tema di <i>Raccontare la città</i> di <a href="https://www.typee.it/school/teachers/cristina-marconi">Cristina Marconi</a>, corso che si terrà per sei sabati mattina a partire dall’11 febbraio. Un viaggio nelle città di Hugo, Dickens, Auster, Hemingway, Balzac, Joyce, Proust, Zadie Smith, Zola e Primo Levi, guidato dall’idea che raccontare la metropoli sia anche, sempre, raccontare la modernità e il futuro.</p>
      <p><i>Hai scritto un libro, e adesso?</i> è la domanda a cui risponderà da mercoledì 11 marzo <a href="https://www.typee.it/school/teachers/giulio-passerini">Giulio Passerini</a>. In sei lezioni si capirà meglio come farsi conoscere e pubblicare, partecipare ai premi letterari e promuovere il proprio libro off e online.</p>
      <p>Tutti gli allievi dei corsi online riceveranno gratuitamente <i>Il Manuale di istruzioni della Scuola di scrittura Belleville</i>, curato da Giacomo Papi e Davide Borgna sulla base delle lezioni tenute nei corsi della scuola.</p>
      <p>I corsi, gli abbonamenti e gli altri materiali e servizi didattici di BellevilleOnline <a href="https://www.typee.it/school/categories/regala-un-coupon">si possono anche regalare</a>, a Natale o negli altri 364 giorni dell’anno.</p>
      <figure>
        <a href="https://www.typee.it/school/categories/regala-un-coupon">
          <img src="https://www.ilpost.it/wp-content/uploads/2019/11/belleville_natale.png"/>
        </a>
      </figure>
    </article>
  </body>
</html>