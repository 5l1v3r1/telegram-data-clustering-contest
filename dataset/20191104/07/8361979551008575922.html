<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/rinok-zemli-krediti-dlya-fermeriv-shcho-budut-proponuvati-banki-novini-ukrajini-50047081.html"/>
    <meta property="og:site_name" content="НВ"/>
    <meta property="article:published_time" content="2019-11-04T07:24:00+00:00"/>
    <meta property="og:title" content="Скільки і під який відсоток. Які кредити готують банки до запуску ринку землі"/>
    <meta property="og:description" content="У перший рік запуску ринку землі фермерам потрібно більш ніж $3 млрд для викупу землі у пайовиків. Як з’ясував НВ Бізнес, банки активно розробляють спеціальні кредитні продукти для аграріїв"/>
  </head>
  <body>
    <article>
      <h1>Скільки і під який відсоток. Які кредити готують банки до запуску ринку землі</h1>
      <h2>У перший рік запуску ринку землі фермерам потрібно більш ніж $3 млрд для викупу землі у пайовиків. Як з’ясував НВ Бізнес, банки активно розробляють спеціальні кредитні продукти для аграріїв</h2>
      <address><time datetime="2019-11-04T07:24:00+00:00">04 Nov 2019, 07:24</time> by <a rel="author">Петро Шевченко</a></address>
      <p>Після запуску ринку землі українські фермери зіткнуться з дефіцитом оборотних коштів і виявляться в нерівних умовах з великими агрохолдингами та іноземними компаніями, що мають практично необмежений доступ до дешевих кредитів. Як цією можливістю скористаються банки?</p>
      <p>Опитані НВ Бізнес банкіри стверджують, що готують нові продукти для українських фермерів напередодні запуску ринку землі.</p>
      <p>Як повідомили НВ Бізнес у ПриватБанку, кредитна програма вже в роботі. «Відкриття ринку землі за нашими очікуваннями стимулюватиме попит на кредити. Ми будемо однозначно пропонувати такий кредит, — сказав член правління ПриватБанку з питань корпоративного бізнесу Олег Сергєєв. — Створюється робоча група, яка готує продукт — кредит на покупку землі. Але параметри, умови й інше можна буде обговорювати після прийняття законодавства з цього питання».</p>
      <p>
        <i>Контекст</i>
      </p>
      <p>
        <i>На розгляд Верховної Ради вже внесений проект закону про запуск ринку землі. Очікується, що закон буде прийнятий до 31 грудня цього року, а з жовтня 2020 року в Україні буде запущено ринок землі.</i>
      </p>
      <p>
        <i>Право власності на сільськогосподарську землю матимуть тільки громадяни України, територіальні громади, держінституції і українські юрособи. Іноземці та особи без громадянства можуть отримати землю у спадок, але в такому випадку вони все одно зобов’язані протягом року її продати. В одних руках не повинно бути сконцентровано понад 15% земель на рівні області і 0,5% — на рівні країни.</i>
      </p>
      <p>
        <i>Депутати від «Слуги народу» хочуть внести правки в проект закону Кабміну, заборонивши купівлю землі іноземцями та до 20 тис. га зменшити кількість землі, яку можна буде сконцентрувати в одних руках.</i>
      </p>
      <p>
        <i>В уряді очікують, що вже в перший рік запуску ринку землі ВВП України отримає додаткових 2% зростання. В аналітичному центрі EasyBusiness прогнозує, що в такому випадку в найближче десятиліття український ВВП додасть додаткові $100 млрд. За аналогічний період гектар подорожчає вчетверо, до $5 тис. Приміром, в Угорщині $4,7 тис./га, а в Чехії $7 тис./га.</i>
      </p>
      <p>Читайте також:<br/><a href="https://nv.ua/ukr/ukraine/events/proti-vidkrittya-rinku-zemli-vistupayut-73-ukrajinciv-novini-ukrajini-50046847.html">&amp;nbspПроти відкриття ринку землі виступають 73% українців — соцопитування</a></p>
      <h3>Фермерам доведеться шукати гроші на землю</h3>
      <p>Як розповів НВ Бізнес голова правління ОТП Банку Тамаш Хак-Ковач, на початковому етапі введення ринку землі матиме негативний ефект для агробізнесу — компаніям потрібно буде виділяти гроші зі свого капіталу на покупку землі. «Якщо вони обробляють землю і до них приходить пайовик з пропозицію продати землю, звичайно, вони не захочуть її втратити», — сказав банкір.</p>
      <p>Непрямим підтвердженням того, що аграрії готуються до додаткових витрат на викуп паїв, є за словами Хак-Ковача, плановане падіння продажів сільгосптехніки: дилери очікують, що гроші фермерів підуть на покупку землі.</p>
      <p>«Але з точки зору банків — це дуже хороша можливість. З’явиться окремий продукт — кредит на викуп землі. Коли ми говоримо з нашими клієнтами, то вони кажуть, що близько 15% пайовиків хочуть продати свою землю. В Україні 7−6 мільйонів пайовиків, — це потенційно серйозний ринок, — говорить банкір. — Наприклад, якщо у фермера 2 тисячі гектар в оренді, то 15% потрібно буде купити. Для цього фермеру потрібен буде кредит».</p>
      <p>За словами директора департаменту корпоративного банкінгу Укргазбанку Олександра Існюка, розуміючи, що 1 га землі буде коштувати не менше $2 тис./га, навіть угода по купівлі 10 тис. га — це мінімум $20 млн і це вимагатиме значних інвестицій у власну участь за угодою і обслуговування великого кредиту. «На цьому ринку банки не будуть конкурувати. Як мінімум на перших порах простору вистачить всім», — очікує банкір.</p>
      <p>Потенційно, якщо прийняти озвучені вище цифри, то загальна вартість сільгоспземлі, виставленої пайовиками на продаж, може скласти близько $3,6 млрд.</p>
      <h3>Хто компенсує ставки, якщо кредит гривневий</h3>
      <p>Хак-Ковач з ОТП Банку очікує, що буде два кредитні продукти. «Один для дрібного фермера із земельним банком від 500 до 2 тисяч гектар. У нас це називається агрофабрика — простий продукт, потрібна проста документація, без застави, це швидке рішення», — розповідає він.</p>
      <p>Другий продукт для середніх агрохолдингів — від 30 тисяч до 100 тисяч гектар. «У них вже буде набагато більша сума кредиту, кілька десятків мільйонів гривень. Тут потрібен аналіз компанії і індивідуальне рішення», — вважає банкір.</p>
      <p>Буде і третя група позичальників — це найбільші холдинги, які вже мають доступ до міжнародних фінансових ринків. «Вони можуть вибирати будь-який спосіб фінансування. Наприклад, Кернел може випустити єврооблігації. Але таких компаній в Україні мало», — зазначив Хак-Ковач.</p>
      <p>Олександр Існюк з Укргазбанку стверджує, що без підтримки держави аграріям одними кредитами банків не обійтися. «Важливо відзначити, що такі кредити будуть передбачати термін фінансування 5−7 років у валюті. Кредитування в гривні можливе тільки в разі компенсації ставок з боку держави. Угода з купівлі землі не генерує операційний прибуток, тому ставка в 19−21% — не підйомна», — попереджає банкір. — Реальність така, що фермерам доведеться виймати гроші з оборотних коштів і вкладати їх в землю".</p>
      <p>У зв’язку з цим, фермерам потрібно буде додатково отримувати фінансування оборотного капіталу. Відзначимо, що в проекті держбюджету 2020 передбачено 4,4 млрд грн на компенсацію кредитних ставок аграріями, яким потрібно буде викупити землю, після відкриття ринку землі.</p>
      <h3>Фермери стануть більш кредитоспроможними</h3>
      <p>Банкіри відзначають позитивний фактор в запуску ринку землі для фермерів в тому, що тепер землю можна оформляти як заставу, щоб отримати фінансування на розвиток бізнесу.</p>
      <p>Так, голова правління Піреус Банку Сергій Наумов очікує активізації кредитування сільгоспвиробників під майбутній урожай, оскільки земля може бути хорошим забезпеченням під кредити. «Це активізує кредитування невеликих фермерів», — упевнений він.</p>
      <p>«Відкриття ринку землі дозволить банкам прийняти додаткові ризики на агросектор, адже банки зможуть оформляти землі сільгосппризначення в заставу, відчужувати і перепродувати в разі неповернення кредиту», — підкреслив Існюк. — Сільське господарство — капіталомістка галузь і за останні кілька років виразно відчуває брак фінансування. Одна з причин — відсутність достатньої заставної бази".</p>
    </article>
  </body>
</html>