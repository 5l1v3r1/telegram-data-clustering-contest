<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88602"/>
    <meta property="og:site_name" content="Denník politika"/>
    <meta property="article:published_time" content="2019-11-04T07:35:02+00:00"/>
    <meta property="og:title" content="Kovač už nie je trénerom Bayernu Mníchov, po prehre 1:5 dostal padáka"/>
    <meta property="og:description" content="4.11.2019 (Webnoviny.sk) – Nemecký futbalový klub Bayern Mníchov sa dohodol na ukončení spolupráce s trénerom A-mužstva Nikom Kovačom."/>
  </head>
  <body>
    <article>
      <h1>Kovač už nie je trénerom Bayernu Mníchov, po prehre 1:5 dostal padáka</h1>
      <address><time datetime="2019-11-04T07:35:02+00:00">04 Nov 2019, 07:35</time> by <a rel="author">Webnoviny</a></address>
      <p>4.11.2019 (Webnoviny.sk) – Nemecký futbalový klub Bayern Mníchov sa dohodol na ukončení spolupráce s trénerom A-mužstva Nikom Kovačom.</p>
      <h3>Prehra vo Frankfurte</h3>
      <p>Štyridsaťosemročnému rodákovi z Berlína definitívne „zlomila väz“ sobotňajšia bundesligová prehra Bavorov na ihrisku Eintrachtu Frankfurt (1:5), odkiaľ Kovač zhodou okolností pred začiatkom uplynulej sezóny 2018/2019 zamieril na lavičku Mníchovčanov.</p>
      <p><i>„Výkonnosť nášho tímu aj výsledky v ostatných týždňoch nám ukázali, že bolo potrebné niečo urobiť. Uli Hoeness, Hasan Salihamidžič a ja sme sa s Nikom v nedeľu otvorene a s plnou vážnosťou pozhovárali. Z nášho rozhovoru vyplynulo to, že Niko už nie je trénerom Bayernu. Chcel by som sa mu v mene FC Bayern poďakovať za odvedenú prácu a cením si, že v minulej sezóne získal s mužstvom ´double´,“</i> povedal pre klubový web predseda predstavenstva FC Bayern Karl-Heinz Rummenigge.</p>
      <h3>Mužstvo povedie Flick</h3>
      <p>Mníchovčanov dočasne povedie doterajší asistent Hans-Dieter Flick, ktorý bude mať za úlohu pripraviť mužstvo na stredajší dôležitý zápas Ligy majstrov proti gréckemu Olympiakosu Pireus aj najbližší bundesligový duel proti Borussii Dortmund. <i>„Od našich hráčov teraz očakávam pozitívnu odozvu a absolútnu motiváciu smerom k dosiahnutiu našich tohtosezónnych cieľov,“</i> povedal športový riaditeľ FCB Salihamidžič.</p>
      <p>Niko Kovač odchod z Mníchova akceptoval pragmaticky. <i>„Myslím si, že momentálne je to pre klub správne rozhodnutie. Výsledky a spôsob, akým sme hrali, nás prinútili dospieť k tomuto rozhodnutiu. S bratom Robertom ďakujeme Bayernu za ostatný rok a pol. Počas tohto obdobia naše mužstvo vyhralo nemeckú ligu, pohár aj superpohár. Boli to krásne časy. Klubu aj mužstvu želám iba to najlepšie,“</i> poznamenal niekdajší chorvátsky reprezentant aj kouč tamojšieho národného tímu.</p>
      <p>Viac k témam: <a href="https://www.webnoviny.sk/tag/i-bundesliga/"><u>I. bundesliga</u></a><br/>Zdroj: Webnoviny.sk – <a href="https://www.webnoviny.sk/kovac-uz-nie-je-trenerom-bayernu-mnichov-po-prehre-15-dostal-padaka/"><u>Kovač už nie je trénerom Bayernu Mníchov, po prehre 1:5 dostal padáka</u></a> © SITA Všetky práva vyhradené.</p>
    </article>
  </body>
</html>