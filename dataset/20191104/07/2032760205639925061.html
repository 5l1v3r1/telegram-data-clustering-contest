<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88601"/>
    <meta property="og:site_name" content="Denník politika"/>
    <meta property="article:published_time" content="2019-11-04T07:35:01+00:00"/>
    <meta property="og:title" content="Jedna zo stránok na Instagrame ponúkala ženy pod hashtagom „slúžky na predaj“"/>
    <meta property="og:description" content="4.11.2019 (Webnoviny.sk) – Šokujúci príklad moderného otroctva sa podarilo tento týždeň odhaliť britskej mediálnej spoločnosti BBC. Jej investigatívni novinári zverejnili reportáž o trhu so ženskými otrokyňami, ktorý sa vo veľkom uskutočňoval prostredníctvom najpoužívanejších stránok a aplikácií, vrátane Instagramu či Apple Store."/>
  </head>
  <body>
    <article>
      <h1>Jedna zo stránok na Instagrame ponúkala ženy pod hashtagom „slúžky na predaj“</h1>
      <address><time datetime="2019-11-04T07:35:01+00:00">04 Nov 2019, 07:35</time> by <a rel="author">Webnoviny</a></address>
      <p>4.11.2019 (Webnoviny.sk) – Šokujúci príklad moderného otroctva sa podarilo tento týždeň odhaliť britskej mediálnej spoločnosti BBC. Jej investigatívni novinári zverejnili reportáž o trhu so ženskými otrokyňami, ktorý sa vo veľkom uskutočňoval prostredníctvom najpoužívanejších stránok a aplikácií, vrátane Instagramu či Apple Store.</p>
      <p>Na informácie už zareagovala vláda Kuvajtu, kde sieť týchto <i>„obchodníkov“</i> sídli, a začala ich stíhať. Z Instagramu a z iných sietí už zmizla väčšina stránok, ktoré novinári vypátrali, nie však všetky.</p>
      <p>Právnici oslovení BBC navyše upozorňujú, že zodpovednosť by nemala byť vyvodená len voči páchateľom takéhoto nelegálneho obchodovania s ľuďmi, ale aj voči samotným sociálnym sieťam, ktoré v tomto prípade absolútne zlyhali pri kontrole svojho obsahu.</p>
      <p>Najväčšia z takýchto sietí, ktoré vypátrali novinári BBC, úplne otvorene ponúkala ženy pod hashtagom <i>„slúžky na predaj“</i>. V <i>„ponuke“</i> mala vyše tisíc žien, rozdelených podľa krajín pôvodu, pričom <i>„kúpiť“</i> sa dali za sumu niekoľko tisíc dolárov.</p>
      <p>BBC pripomína, že v Kuvajte ide o veľmi rozšírenú prax – slúžku v domácnosti má až 90 percent rodín.</p>
      <p>Viac k témam: <a href="https://www.webnoviny.sk/tag/obchodovanie-s-ludmi/"><u>obchodovanie s ľuďmi</u></a>, <a href="https://www.webnoviny.sk/tag/otrokarstvo/"><u>otrokárstvo</u></a><br/>Zdroj: Webnoviny.sk – <a href="https://www.webnoviny.sk/jedna-zo-stranok-na-instagrame-ponukala-zeny-pod-hashtagom-sluzky-na-predaj/"><u>Jedna zo stránok na Instagrame ponúkala ženy pod hashtagom „slúžky na predaj“</u></a> © SITA Všetky práva vyhradené.</p>
    </article>
  </body>
</html>