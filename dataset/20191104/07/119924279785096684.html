<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/04/227925/novice/novice_splosno/Trebanjci_do_pomembne_zmage/"/>
    <meta property="og:site_name" content="Dolenjski list"/>
    <meta property="article:published_time" content="2019-11-04T07:00:00+00:00"/>
    <meta property="og:title" content="Trebanjci do pomembne zmage"/>
    <meta property="og:description" content="Rokometaši Trima so sinoči na pomembni tekmi proti mariborskemu Braniku na krilih domače publike prišli do visoke zmage z 28:20 (16:10) in utrdili tretje..."/>
  </head>
  <body>
    <article>
      <h1>Trebanjci do pomembne zmage</h1>
      <address><time datetime="2019-11-04T07:00:00+00:00">04 Nov 2019, 07:00</time> by <a rel="author">M. Ž., Dominik Pekeč, RK Trimo Trebnje</a></address>
      <p><b>Trebnje</b> - Rokometaši Trima so sinoči na pomembni tekmi proti mariborskemu Braniku na krilih domače publike prišli do visoke zmage z 28:20 (16:10) in utrdili tretje mesto na prvenstveni lestvici.</p>
      <p>Trebanjci so se med reprezentančnim premorom dobro pripravljali na preizkušnjo s štajersko zasedbo, ki je letošnjo sezono začela pod pričakovanji in prejšnji teden zamenjala trenerja. Trebanjci so tekmo začeli v krču in po nekaj napakah v napadu dovolili tekmecu, da povede z 0:3. Kasneje so se le prebudili in z borbeno igro hitro stopili v enakovreden dvoboj z Mariborčani. Ti so kasneje še uspeli povesti z dvema goloma, nato pa je domačinom steklo in v 22. minuti so tako vodili z 9:7. Odličen niz so še naprej nadaljevali, polčas pa dobili s 16:10.</p>
      <p>Tudi v drugem delu so gostitelji prevladovali na terenu. Vijoličasti niso imeli rešitve, obenem pa je zasedba Trima kaznovala vsako njihovo napako s hitrim protinapadom. V vratih je dodaten izkupiček prispeval odlično razpoloženi Urh Brana, končni izid srečanja pa je bil 28:20, so tekmo povzeli v trebanjskem klubu.</p>
      <p>Najboljši strelec Trebanjcev s sedmimi goli je bil Dino Hamidović, pri gostih pa s štirimi Andraž Velkavrh.</p>
      <p>»Za nami je težka tekma, ki smo jo na slabo odprli in naredili preveč tehničnih napak. Gostje so tako povedli za par zadetkov. Nato smo stisnili v obrambi, zadeli par lahkih golov in zasluženo slavili. Rad bi pohvalil izjemne navijače, ki so nas spodbujali celotno tekmo. Zdaj nas čaka težko gostovanje v Velenju, kjer upamo na pozitiven rezultat,« je po srečanju dejal igralec tekme Marko Kotar.</p>
      <p>Trimo nova naloga čaka že ta četrtek, ko se bo odpravilo na zahtevno gostovanje v Velenje. Obračun bo ob 17.30 prenašala tudi TV Slovenija 2.</p>
      <h3>Galerija</h3>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/4/rk_trimo_trebnje___rk_maribor_branik___liga_nlb___3_11_2019_19.jpg"/>
          <figcaption>Slika 2 / 8: RK Trimo Trebnje - RK Maribor Branik - Liga NLB - 3.11.2019-19</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/4/rk_trimo_trebnje___rk_maribor_branik___liga_nlb___3_11_2019_23.jpg"/>
          <figcaption>Slika 3 / 8: RK Trimo Trebnje - RK Maribor Branik - Liga NLB - 3.11.2019-23</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/4/rk_trimo_trebnje___rk_maribor_branik___liga_nlb___3_11_2019_27.jpg"/>
          <figcaption>Slika 4 / 8: RK Trimo Trebnje - RK Maribor Branik - Liga NLB - 3.11.2019-27</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/4/rk_trimo_trebnje___rk_maribor_branik___liga_nlb___3_11_2019_34.jpg"/>
          <figcaption>Slika 5 / 8: RK Trimo Trebnje - RK Maribor Branik - Liga NLB - 3.11.2019-34</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/4/rk_trimo_trebnje___rk_maribor_branik___liga_nlb___3_11_2019_39.jpg"/>
          <figcaption>Slika 6 / 8: RK Trimo Trebnje - RK Maribor Branik - Liga NLB - 3.11.2019-39</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/4/rk_trimo_trebnje___rk_maribor_branik___liga_nlb___3_11_2019_40.jpg"/>
          <figcaption>Slika 7 / 8: RK Trimo Trebnje - RK Maribor Branik - Liga NLB - 3.11.2019-40</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/4/rk_trimo_trebnje___rk_maribor_branik___liga_nlb___3_11_2019_43.jpg"/>
          <figcaption>Slika 8 / 8: RK Trimo Trebnje - RK Maribor Branik - Liga NLB - 3.11.2019-43</figcaption>
        </figure>
      </slideshow>
    </article>
  </body>
</html>