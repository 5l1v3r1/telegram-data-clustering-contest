<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/voli-a-500-euro-per-tornare-in-sicilia-a-natale-vergogna-intervenga-lenac.html"/>
    <meta property="og:site_name" content="Tempostretto"/>
    <meta property="article:published_time" content="2019-11-04T07:14:07+00:00"/>
    <meta property="og:title" content="Voli a 500 euro per tornare in Sicilia a Natale: “Vergogna, intervenga il governo”"/>
    <meta property="og:description" content="La soppressione dei voli Vueling ha fatto ulteriormente lievitare i prezzi già scandalosi....."/>
  </head>
  <body>
    <article>
      <h1>Voli a 500 euro per tornare in Sicilia a Natale: “Vergogna, intervenga il governo”</h1>
      <address><time datetime="2019-11-04T07:14:07+00:00">04 Nov 2019, 07:14</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>La soppressione dei voli Vueling ha fatto ulteriormente lievitare i prezzi già scandalosi.....</i>
      </p>
      <p>La <b>cartina di tornasole</b> è stata la decisione di Vueling di <b>sopprimere</b> i voli da Catania e da Palermo per Roma già da alcune settimane. Un fatto che ha amplificato un fenomeno vergognoso ma purtroppo abituale: i voli aerei per <b>Natale</b> delle altre compagnie sono<a href="https://www.tempostretto.it/news/caro-voli-sicilia-quanto-mi-costiprezzi-aerei-proibitivi-deve-spostare.html"> </a><b><a href="https://www.tempostretto.it/news/caro-voli-sicilia-quanto-mi-costiprezzi-aerei-proibitivi-deve-spostare.html">lievitati</a> </b>anche del doppio.</p>
      <h3>Biglietti aerei a peso d’oro</h3>
      <p>Mentre migliaia di famiglie siciliane già contano i giorni in vista del rientro dei figli emigrati per studio o lavoro Alitalia e Ryanair colgono la palla al balzo della decisione di Vueling e aumentano i<b> <a href="https://www.tempostretto.it/news/prezzi-proibitivi-caro-voli-continua-problema-dal-governo-nessuna-soluzione.html">costi dei biglietti</a> fino a 500 euro.</b></p>
      <p>E’ vero, ci siamo abituati, ma è una vergogna senza fine. In barba alle parole, alla continuità territoriale, alla decenza.</p>
      <h3>Tariffe sociali</h3>
      <p>“ <i>Chiediamo che al più presto venga convocato un tavolo tecnico tra Ministero dei Trasporti, Regione Sicilia <b>ed Enac</b>– ha scritto il presidente del consiglio comunale di Pettineo <b>Gianfranco Gentile</b>– Giornalmente migliaia di persone <b>per motivi di salute o di lavoro</b>, devono necessariamente viaggiare e quindi sarebbero penalizzate perché i costi dei biglietti aerei aumenterebbero notevolmente. Riteniamo che i vertici del Ministero dei Trasporti, della Regione Sicilia e dell’Enac debbano porre in essere tutti gli adempimenti necessari al fine di scongiurare tale ipotesi che avrebbe terribili ripercussioni anche dal punto di vista turistico e quindi isolerebbe ancor di più la nostra regione. Ci auguriamo altresì che il Governo Nazionale preveda f<b>ondi straordinari per le</b></i><b> </b><i><b>tariffe sociali per gli scali aeroportuali sicilian</b>i</i>”.</p>
      <h3>Lo Statuto ignorato</h3>
      <p>Inutile ricordare che lo <b>Statuto della Regione Siciliane </b>prevede persino che le tariffe vengano concordate alla presenza di un rappresentante del governo siciliano, ma ormai siamo talmente abituati a vedere calpestati i nostri diritti che non riusciamo a sollevare la testa.</p>
      <p>
        <b>Il Natale sarà solo, come sempre, una festa per i figli delle famiglie più agiate.</b>
      </p>
      <h3>Falcone: La Sicilia una prigione</h3>
      <p>In mattinata è intervenuto anche l’assessore regionale ai trasporti <b>Marco Falcone</b>: “<i>E’ ormai </i><b><i>conclamata emergenza</i></b><i>. Tariffe insostenibili e frequenti disagi per i passeggeri, rendono la </i><b><i>condizione di insularità</i></b><i> della nostra Regione</i><b><i> una vera e propria prigione</i></b><i>. Ai viaggiatori siciliani, costantemente penalizzati, vengono chiesti sacrifici intollerabili e ci saremmo aspettati che le società di gestione </i><b><i>Gesap e Sac</i></b><i> avessero mostrato maggiore autorevolezza, evitando che gli aeroporti di Palermo e Catania fossero ridotti a </i><b><i>luoghi di atterraggio stabiliti solo dai desiderata e dalle volontà incontrollate delle compagnie aeree</i></b><i>.Chiediamo che il Governo nazionale intervenga al più presto, recependo il grido d’aiuto dei siciliani, eventualmente convocando un </i><b><i>tavolo tecnico</i></b><i> per dare risposte immediate e concrete ai siciliani”</i>. </p>
      <h3>“Intervenga l’Enac”</h3>
      <p>A tuonare è anche l’assessore regionale al bilancio <b>Gateano Armao su facebook</b> : “<i>Il costo dei #bigliettiaerei per <b>la #Sicilia è intollerabile. A</b> #Natale molti #siciliani costretti a vivere fuori dovranno pagare scandalose tariffe ad oltre 500€ a tratta. Intervenga subito l’#Enac che dovrebbe vigilare. #continuitàterritoriale #condizionediinsularità #GovernoMusumeci #ProteggiamolaSicilia”.</i></p>
      <h3>Dalle parole ai fatti</h3>
      <p>L’auspicio è che <b>oltre a scriverlo su facebook il</b> vice presidente della Regione ne faccia una battaglia reale e la porti, carte alla mano, a Roma battendo i pugni per una norma da inserire nella legge di stabilità che riduca i costi dei biglietti aerei da e per la Sicilia o che ponga fine a questo scandalo.</p>
      <p>500 euro per un biglietto aereo, per troppi siciliani unico modo per tornare a casa, è un’offesa alla nostra terra, al sudore delle nostre famiglie, è uno schiaffo che continuiamo a tollerare in silenzio.</p>
      <p>Rosaria Brancato</p>
      <h4>Articoli correlati</h4>
    </article>
  </body>
</html>