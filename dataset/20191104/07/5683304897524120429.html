<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/04/cpi-mouthpiece-daily-against-police-action-on-uapa-arrest.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T07:49:00+00:00"/>
    <meta property="og:title" content="യുഎപിഎ: മാവോയിസ്റ്റ് ബന്ധം ആരോപിക്കുന്നത് ദുരൂഹം‌; സിപിഐ മുഖപത്രം"/>
    <meta property="og:description" content="തിരുവനന്തപുരം∙ യുഎപിഎ കേസിൽ പൊലീസിനെ വിമര്‍ശിച്ച് സിപിഐ മുഖപത്രം. ലഘുലേഖയുടെ പേരില്‍ മാവോയിസ്റ്റ് ബന്ധം ആരോപിക്കുന്നത് ദുരൂഹമെന്നും അറസ്റ്റ്.Maoist Encounter. maoist killing. Attapadi Maoist Killing. Malayalam News. manorama online. Latest News. UAPA. Alan. Thaha. Manorama News. Pinarayi Vijayan. Maoist. Attappadi. Janayugam.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>യുഎപിഎ: മാവോയിസ്റ്റ് ബന്ധം ആരോപിക്കുന്നത് ദുരൂഹം‌; സിപിഐ മുഖപത്രം</h1>
      <address><time datetime="2019-11-04T07:49:00+00:00">04 Nov 2019, 07:49</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ യുഎപിഎ കേസിൽ പൊലീസിനെ വിമര്‍ശിച്ച് സിപിഐ മുഖപത്രം. ലഘുലേഖയുടെ പേരില്‍ മാവോയിസ്റ്റ് ബന്ധം ആരോപിക്കുന്നത് ദുരൂഹമെന്നും അറസ്റ്റ് അട്ടപ്പാടിയിലെ മാവോയിസ്റ്റ് വേട്ടയില്‍നിന്നു ശ്രദ്ധ തിരിക്കാനെന്നും പത്രം പറയുന്നു. അറസ്റ്റിലായവരുടെ മാവോയിസ്റ്റു ബന്ധം തെളിയിക്കാനായിട്ടില്ലെന്നും ലേഖനത്തിൽ ചൂണ്ടിക്കാട്ടുന്നു. </p>
      <p>
        <b>നിലപാട് മാറ്റാതെ സിപിഐ</b>
      </p>
      <p>മാവോയിസ്റ്റുകള്‍ കൊല്ലപ്പെട്ടത്  ആസൂത്രിത പൊലീസ് നടപടിയിലൂടെയന്നും സിപിഐ സംഘത്തിന്റെ റിപ്പോര്‍ട്ടിൽ പറയുന്നു. സിപിഐ അസിസ്റ്റന്‍ഡ് സെക്രട്ടറി പ്രകാശ്ബാബുവിന്റെ നേതൃത്വത്തില്‍ മഞ്ചകണ്ടി സന്ദര്‍ശിച്ച സംഘം ഇന്ന് പാര്‍ട്ടി സെക്രട്ടറി കാനം രാജേന്ദ്രനു റിപ്പോര്‍ട്ടും കൈമാറും. കൊലപാതകം പൊലീസിന് പുറത്തുള്ള ഏജന്‍സി അന്വേഷിക്കണമെന്ന നിര്‍ദേശം അടങ്ങിയ റിപ്പോര്‍ട്ട് മുഖ്യമന്ത്രിക്കും ഇന്ന് തന്നെ കൈമാറുമെന്ന് സിപിഐ നേതൃത്വം അറിയിച്ചു.</p>
      <p>മഞ്ചകണ്ടിയില്‍ ഒരു സ്ത്രീ ഉള്‍പ്പടെ നാലു മാവോയിസ്റ്റുകളെ വെടിവെച്ചു കൊന്നത് ഏറ്റുമുട്ടലിലല്ലെന്നും ആസൂത്രിക കൊലപാകകമാണെന്നുമാണ് സിപിഐയുടെ നിഗമനം . കെ പ്രകാശ്ബാബു,  പി. പ്രസാദ് എന്നിവരുടെ നേതൃത്വത്തിലുള്ള അഞ്ചംഗം സംഘം ആദിവാസികളോടും പ്രദേശവാസികളോടും ചോദിച്ചു മനസിലാക്കിയും അവിടുത്തെ സാഹചര്യങ്ങള്‍ വിശദീകരിച്ചുമാണ് സിപിഐ റിപ്പോര്‍ട്ട് തയാറാക്കിയിരിക്കുന്നത്. മണിവാസകത്തെ കസ്റ്റഡിയില്‍ വെടിവെച്ച് കൊലപ്പെടുത്തിയാണെന്ന് ആരോപിക്കുന്ന സിപിഐ മറ്റുള്ളവരും കൊല്ലപ്പെട്ടത് സമാനസാഹചര്യത്തിലാണെന്നു സംശയിക്കുന്നു.</p>
      <p>കീഴടങ്ങാന്‍ സന്നദ്ധതയറിയിച്ചിരുന്നവരാണ് മണിവാസകം ഉള്‍പ്പെടെയുള്ള നാലുപേരുമെന്നാണ് സിപിഐയുടെ നിലപാട്. ഭക്ഷണം കഴിച്ചുകൊണ്ടിരുന്നവരെ പിന്നില്‍ നിന്ന് വെടിവെച്ചതാകാമെന്ന സംശയം പ്രകടമാണ്. പാര്‍ട്ടി സെക്രട്ടറി കാനം രാജേന്ദ്രന് സമര്‍പ്പിക്കുന്ന റിപ്പോര്‍ട്ട് പാര്‍ട്ടി സംസ്ഥാന നേതൃത്വത്തിന്റെ ശുപാര്‍ശകള്‍ കൂടി ചേര്‍ത്ത് മുഖ്യമന്ത്രിക്കു സമര്‍പ്പിക്കും. തണ്ടര്‍ബോള്‍ട്ട് പ്രതിക്കൂട്ടില്‍ നില്‍ക്കുന്ന അന്വേഷണം പൊലീസില്‍ നിന്നു മാറ്റണമെന്നാണ് സിപിഐ സമര്‍പ്പിക്കാന്‍ പോകുന്ന പ്രധാന ആവശ്യം.</p>
      <p>ക്രൈംബ്രാഞ്ച് അന്വേഷണം കൊണ്ട് ഫലമില്ലെന്നും മജിസ്റ്റീരിയില്‍ അന്വേഷണമാണ് ഉചിതമെന്നുമാണ് സിപിഐ നിലപാട്. ജൂഡീഷ്യല്‍ അന്വേഷണം ഗുണകരമല്ലെന്നും മജിസ്റ്റീരിയല്‍ അന്വേഷണം വേഗം പൂര്‍ത്തിയാകുമെന്നും സിപിഐ നേതാക്കള്‍ പറഞ്ഞു. മജിസ്റ്റീരിയില്‍ അന്വേഷണത്തില്‍ ചീഫ് ജൂഡീഷ്യല്‍ മജിസ്ട്രേറ്റിനു റിപ്പോര്‍ട്ടിന് നല്‍കുന്നതുകൊണ്ട്  അന്വേഷണം വേഗത്തിലും സത്യസന്ധവുമാകുമെന്ന് സിപിഐ കരുതുന്നു.</p>
      <p>English Summary: Janayugam against UAPA and Police</p>
    </article>
  </body>
</html>