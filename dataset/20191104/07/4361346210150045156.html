<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/klopp-megorul-a-videobirotol/185821"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-04T07:15:00+00:00"/>
    <meta property="og:title" content="Klopp megőrül a videóbírótól"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Klopp megőrül a videóbírótól</mark>
      </h1>
      <address><time datetime="2019-11-04T07:15:00+00:00">04 Nov 2019, 07:15</time> by <a rel="author">Bors</a></address>
      <p>Egyre több menedzser emeli fel a hangját a videóbíró-rendszer ellen Angliában. A hétvégén két sztáralakulat, a Liverpool és a Chelsea mestere, Jürgen Klopp és Frank Lampard is élesen bírálta a VAR-t. Szerintük csak az egyértelmű esetekben szabadna felülbírálni a játékvezető ítéletét, nem pedig hosszú perceken keresztül kockáról kockára elemezni a látottakat. A német szakember azután kelt ki magából, hogy a videóbíró nem adta meg Roberto Firmino találatát az Aston Villa ellen 2-1-re megnyert bajnokin, az indoklás szerint a brazil támadó hónalja volt lesen.</p>
      <figure>
        <img src="http://media.borsonline.hu/cikk/20/191370/gallery-picture/645w/2013370_screen-shot-2019-11-03-at-175926.jpg"/>
        <figcaption>Klopp dühös, mert a videóbíró csak elbizonytalanítja a játékvezetőket, szerinte vicc, hogy Firmino gólját a nagy képen látható vonalkázás miatt elvették © AFP</figcaption>
      </figure>
      <p>– Jelentős problémává vált a VAR. Minden héten beszélünk róla, de nem történik semmi, csak nevetnek a kirohanásaimon az illetékesek – dühöngött Klopp. – Nem mosolyogni kell ezen, hanem cselekedni. Fontos meccsek dőlhetnek el egy-egy ilyen ítéleten, amely aztán az edzők állásába kerülhet. Nem akarom túldramatizálni a dolgot, de a rendszernek az lenne a lényege, hogy segítse a játékvezető munkáját, ne pedig összezavarja.</p>
      <p>Kollégája, Lampard érthetőbben fogalmazott, miután a VAR segítségével jutott büntetőhöz, és szépített ellenük a Watford (2-1). Szerinte azért áll ennyit a játék az elemzéseknél, mert a videószobában dolgozók sem tudják egyértelműen megítélni a szituációt. Úgy véli, ilyen esetekben nem helyes felülbírálni a bíró döntését.</p>
      <figure>
        <img src="http://media.borsonline.hu/cikk/20/191370/gallery-picture/645w/2013368_lampard-a-birokkal-reuters.jpg"/>
        <figcaption>Lampard szerint a bírót csak egyértelmű helyzetben szabadna felülbírálni © Reuters</figcaption>
      </figure>
      <p>– Ha a pályán dolgozó játékvezetőt egy másik, szobában ülő felülbírál, mert szerinte egy kérdéses esetnél inkább tizenegyes volt, mint nem, akkor nagyon veszélyes pontra érkeztünk. Ilyen esetekben akár egy érmét is feldobhatnánk, hogy milyen döntés szülessen – dühöngött a Chelsea menedzsere.</p>
      <p>A kritikák miatt a Premier League vezetői is elkezdtek azon dolgozni, hogy továbbfejlesszék a technológiát. Igaz, elsősorban az a céljuk, hogy a lesállásokról automatikusan jelezzen a rendszer a játékvezetőnek, rengeteg időt megspórolva ezzel.</p>
    </article>
  </body>
</html>