<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/cina-sta-pensando-a-prima-criptovaluta-di-stato/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-04T07:18:04+00:00"/>
    <meta property="og:title" content="Cina sta pensando a prima criptovaluta di stato"/>
    <meta property="og:description" content="Mentre Facebook sta cercando di recuperare i pezzi per lanciare il progetto Libra, la Cina spinge l’acceleratore sulla messa a punto della prima criptovaluta di Stato. Sono infatti numerosi i segnali che vedrebbero Pechino al lavoro per il debutto nell’arena delle monete digitali. Non ultimo, l’incoraggiamento pesante del presidente Xi Jinping a sostegno dello sviluppo della blockchain, parlando a fine ottobre a una sessione di studio del Politburo. Nell’occasione, Xi ha detto che la Cina dovrebbe “cogliere l’opportunità” dell’adozione della blockchain, la tecnologia che è alla base delle criptovalute. Non le ha menzionate apertamente, ma tanto è bastato per mandare durante lo scorso fine settimana alle stelle i valori dei Bitcoin, la regina delle criptovalute, tornata sia pure brevemente sopra quota 10.000 dollari, e poi alla riapertura dei mercati le azioni di oltre 200 compagnie legate agli investimenti nel blockchain. A quanto pare il progetto di Pechino di sbarcare nell’arena delle criptovalute, non sarebbe…"/>
  </head>
  <body>
    <article>
      <h1>Cina sta pensando a prima criptovaluta di stato</h1>
      <address><time datetime="2019-11-04T07:18:04+00:00">04 Nov 2019, 07:18</time> by <a rel="author">Mariangela Tessa</a></address>
      <p>Mentre<a href="https://www.wallstreetitalia.com/libra-facebook-al-lavoro-per-evitare-il-flop-si-pensa-a-sistema-multi-coin/"> Facebook sta cercando di recuperare i pezzi per lanciare il progetto Libra</a>, la <b>Cina</b> spinge l’acceleratore sulla messa a punto della <b>prima criptovaluta di Stato.</b></p>
      <p>Sono infatti numerosi i segnali che vedrebbero Pechino al lavoro per il debutto nell’arena delle monete digitali. Non ultimo, <b>l’incoraggiamento pesante del presidente Xi Jinping</b> a sostegno dello sviluppo della blockchain, parlando a fine ottobre a una sessione di studio del Politburo.</p>
      <p>Nell’occasione, Xi ha detto che la Cina dovrebbe “cogliere l’opportunità” dell’adozione della blockchain, la tecnologia che è alla base delle criptovalute.</p>
      <p>Non le ha menzionate apertamente, ma tanto è bastato per mandare durante <b>lo scorso fine settimana alle stelle i valori dei Bitcoin</b>, la regina delle criptovalute, <b>tornata sia pure brevemente sopra quota 10.000 dollari,</b> e poi alla riapertura dei mercati le azioni di oltre 200 compagnie legate agli investimenti nel blockchain.</p>
      <p>A quanto pare il progetto di Pechino di sbarcare nell’arena delle criptovalute, non sarebbe del tutto nuovo. La banca centrale cinese, secondo indiscrezioni, starebbe lavorando a una criptovaluta già dal 2014.</p>
      <p>Negli ultimi mesi, tuttavia, il progetto avrebbe subito una forte accelerazione proprio in relazione a Libra. Il progetto di Facebook non è mai piaciuto alla Cina. Tanto che il <i>Global Times</i>, giornale molto vicino al governo, lo ha definito come una “potenziale minaccia” per la sovranità finanziaria cinese.</p>
    </article>
  </body>
</html>