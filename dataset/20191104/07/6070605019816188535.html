<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2337966242.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T07:39:37+00:00"/>
    <meta property="og:title" content="El vent afluixa i els reis d'Espanya a Barcelona: les claus del dia, amb Antoni Bassas (04/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>El vent afluixa i els reis d'Espanya a Barcelona: les claus del dia, amb Antoni Bassas (04/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-04T07:39:37+00:00">04 Nov 2019, 07:39</time>
      </address>
      <p><b>1.</b> És dilluns, 4 de novembre del 2019. <a href="http://www.ara.cat/meteo">Avui i demà el vent seguirà bufant</a> però no serà tan fort com ahir. Aquest migdia l'ambient serà més càlid però cal preparar-se per al fred: arribarà clarament a partir de dimecres i portarà més nevades al Pirineu.</p>
      <p><b>2.</b> <a href="https://www.ara.cat/politica/Felip-VI-Catalunya-campanya-postsentencia_0_2337966234.html">La família reial espanyola ja ha dormit a Barcelona aquesta nit</a>. Centenars de persones es van concentrar en senyal de protesta davant el Palau de Congressos, a la Diagonal, una via que van tallar. Aquesta tarda, a les 4, està previst que s’hi lliurin els premis Princesa de Girona, en el curs del primer viatge oficial a Catalunya de la princesa Elionor. Els reis tornaran a dormir aquesta nit a Barcelona per participar demà a les conferències programades. <a href="https://www.ara.cat/politica/eleccions-generals-2019-10-novembre-Casado-recupera-flirteig-moderats-PP_0_2337966226.html">Casado va fer campanya amb la visita reial</a>: ”Faig responsable [Pedro Sánchez] de la seguretat, i del respecte, del cap de l’Estat i de la princesa d’Astúries”</p>
      <figure>
        <img src="https://www.ara.cat/2019/11/03/politica/Felip-VI-Catalunya-campanya-postsentencia_2337376507_67114469_117x66.jpg"/>
      </figure>
      <p>
        <a href="https://www.ara.cat/politica/Felip-VI-Catalunya-campanya-postsentencia_0_2337966234.html">Felip VI torna a Catalunya en plena campanya postsentència</a>
      </p>
      <p><b>3.</b> <a href="https://www.ara.cat/politica/Tsunami-desmarca-possibles-ocupacions-collegis_0_2337366396.html">Tsunami Democràtic va desmarcar-se ahir en un comunicat de qualsevol ocupació</a> dels col·legis electorals diumenge que ve, després que les últimes hores hagin crescut els rumors sobre un boicot a les eleccions. Tsunami defensa el dret a votar i recorda que la seva convocatòria és per al dissabte 9, la jornada de reflexió, en què crida trobar-se als carrers per fer activitats culturals, polítiques i festives. </p>
      <p><b>4.</b> <a href="https://www.ara.cat/politica/eleccions-generals-2019-10-novembre-enquestes-dibuixen-PSOE-ERC-PP_0_2337966221.html">Les enquestes de les últimes hores donen a l’independentisme la possibilitat de superar en escons el bloc no independentista</a>. En totes quatre províncies catalanes guanyaria Esquerra. Junts per Catalunya faria un resultat semblant al de l’abril i la CUP entraria al Congrés per primera vegada amb un parell d’escons, que podrien ser els mateixos que els d’Arrimadas i Álvarez de Toledo. Per cert, que la líder del PP va fer una foto ahir a la plaça Major de Vic, que a Twitter va titular “Con la Cataluña golpista”. </p>
      <figure>
        <img src="https://www.ara.cat/2019/11/03/politica/possible-resultat-al_2337376506_67113531_117x66.png"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-enquestes-dibuixen-PSOE-ERC-PP_0_2337966221.html">Les enquestes dibuixen un PSOE en mans d’ERC o del PP</a>
      </p>
      <p><b>5.</b> Precisament aquesta nit se celebrarà el debat dels caps de llista espanyols. El faran a les 10 i el protagonitzaran cinc homes: Sánchez, Casado, Iglesias, Rivera i Abascal. El resultat es preveu tan just i hi ha tants votants que es diuen indecisos que el debat podria decantar alguns vots. Les enquestes dibuixen un PSOE en mans d’Esquerra o PP.</p>
      <p><b>6.</b> <a href="https://www.ara.cat/politica/eleccions-generals-2019-10-novembre-ERC-canvia-enterra-Sanchez-PSOE_0_2337966218.html">Esquerra i PSC se les tenen</a>. Iceta: “Pedro Sánchez prepara uns pressupostos modèlics des de qualsevol punt de vista, i qui son els primers que diuen que no els votaran? Els moderats d’Esquerra Republicana i jo dic <i>menos lobos Caperucita.</i> Tots serem jutjats pel que fem, no pel que diem. Per tant, allò de llops amb pell de xai, així que compte!” Aragonès, respon: “Als que intenten dividir i als que ens diuen que som llops amb pell de xai, nosaltres, la gent d’ERC, diem que prou mentides, prou manipulacions i que no caurem en la trampa que ens vol parar el Partit Socialista”.</p>
      <p><b>7.</b> El president Puigdemont critica Pedro Sáncherz en un acte a Waterloo: “Hi ha vida democràtica més enllà del PSOE. De vegades li costa entendre això al senyor Pedro Sánchez, perquè parteix d’un supremacisme polític, però quan se n'adoni d’això, ja ens explicarà per què ha fet gastar tants milions d’euros per anar a buscar els mateixos resultats”.</p>
      <p><b>8.</b> Avui a l’ARA <a href="https://www.ara.cat/economia/Catalunya-paga-terc-taxes-mediambientals_0_2337966183.html">publiquem un estudi firmat per Xavier Grau</a>: A Catalunya hi ha molts més tributs lligats al medi ambient que a la resta de comunitats. De fet, les taxes mediambientals que cobra Catalunya suposen un terç de les de totes les autonomies.</p>
      <figure>
        <img src="https://www.ara.cat/2019/11/03/economia/Catalunya-paga-terc-taxes-mediambientals_2337376499_67111054_117x66.png"/>
      </figure>
      <p>
        <a href="https://www.ara.cat/economia/Catalunya-paga-terc-taxes-mediambientals_0_2337966183.html">Catalunya paga un terç de les taxes mediambientals</a>
      </p>
      <p><b>9.</b> A Cultura <a href="https://www.ara.cat/cultura/Joan-Lluis-Bozzo-ingerencia-desgovernat_0_2337966194.html">entrevistem l’actor i director Joan Lluís Bozzo</a>, que acaba de publicar el llibre <i>L’ofici del comediant</i>. Diu que "ara hi ha més oferta i més bon teatre però que el públic s’ha tornat més acomodatici i ha baixat molt en capacitat d’atenció”.</p>
      <figure>
        <img src="https://www.ara.cat/2019/11/04/cultura/Joan-Lluis-Bozzo-ingerencia-desgovernat_2337976196_67108479_117x66.jpg"/>
      </figure>
      <p>
        <a href="https://www.ara.cat/cultura/Joan-Lluis-Bozzo-ingerencia-desgovernat_0_2337966194.html">Joan Lluís Bozzo: “La ingerència pública ha desgovernat el món del teatre”</a>
      </p>
      <p><b>10.</b> I als esports, <a href="https://www.ara.cat/esports/motor/Alex-Marquez-campio-Moto2-Sepang_0_2337366347.html">el petit dels Márquez, Àlex Márquez, guanya el Mundial de Moto2</a>, <a href="https://www.ara.cat/esports/motor/Lewis-Hamilton-engrandeix-llegenda-Austin_0_2337366404.html">Lewis Hamilton guanya el seu sisè mundial de Fórmula 1</a>, i <a href="https://www.ara.cat/esports/Girona-convenc-Pep-Lluis-Marti_0_2337366374.html">el Girona guanya a Extremadura per 1 a 3</a> en el debut de Pep Lluís Martí a la banqueta. <a href="https://www.ara.cat/esports/barca/projecte-que-explica-fora-terreny_0_2337966215.html">El Barça, després del seu desastrós partit al camp del Llevant</a>, s’entrena avui per jugar demà a les 7 de la tarda al Camp Nou contra l’Slavia de Praga a la Champions.</p>
    </article>
  </body>
</html>