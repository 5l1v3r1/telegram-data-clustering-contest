<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Maya-Manolova-i-Slavi-Trifonov-v-edin-otbor-za-sledvashtite-parlamentarni-izbori-910926"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T07:41:00+00:00"/>
    <meta property="og:title" content="Мая Манолова и Слави Трифонов в един отбор за следващите парламентарни избори?"/>
    <meta property="og:description" content="Мая Манолова и Слави Трифонов може да са в един отбор за следващите парламентарни избори. Това намек..."/>
  </head>
  <body>
    <article>
      <h1>Мая Манолова и Слави Трифонов в един отбор за следващите парламентарни избори?</h1>
      <address>
        <time datetime="2019-11-04T07:41:00+00:00">04 Nov 2019, 07:41</time>
      </address>
      <p>Мая Манолова и Слави Трифонов може да са в един отбор за следващите парламентарни избори. Това намекнаха социолози. "Много неща може да се случат до вота за парламент. Манолова може да създаде нов политически проект или да влезе в коалиция със Слави Трифонов“, заяви Евелина Славкова в "Здравей, България“ по Нова телевизия, след като водещият Виктор Николаев попита дали Дългия и независимият кандидат за кмет, подкрепен от БСП, ще са конкуренти на изборите.</p>
      <p>"През 2015-та картата на България бе абсолютна синя. Сега се появяват по нея червени петна“, добави тя.</p>
      <p>"Дясномислещите хора гласуваха най-вече за Мая Манолова. Не излязоха обаче в такава степен, че да обърнат резултата. Разликата между нея и Йорданка Фандъкова е много малка – 20 000 гласа“, каза пък социологът Първан Симеонов.</p>
      <p>"Изборите в София можеше да бъдат решени от т.нар. демократична общност. Сега остава усещането, че Мая Манолова ще трябва да търси второ действие“, добави той, намеквайки, че сега тя трябва да каже дали ще прави партия, или ще е в комбина с шоумена – политик. </p>
      <p>"На Мая Манолова й бе грешен фокуса на кампанията. Тя искаше да се хареса на десните и успя. "Демократична България“ са подкрепили повече нея, отколкото Фандъкова. Манолова обаче приемаше електората на БСП като даденост и затова малко се намали подкрепата за нея“, коментира Славкова.</p>
    </article>
  </body>
</html>