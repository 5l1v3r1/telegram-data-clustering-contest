<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/04/shefyt-na-mcdonald-s-hvyrli-ostavka-zaradi-romans-sys-slujitelka.428457"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T07:46:00+00:00"/>
    <meta property="og:title" content="Шефът на McDonald's хвърли оставка заради романс със служителка"/>
    <meta property="og:description" content="Мениджърите не могат да имат връзка с подчинени | Dnes.bg"/>
  </head>
  <body>
    <article>
      <h1>Шефът на McDonald's хвърли оставка заради романс със служителка</h1>
      <h2>Мениджърите не могат да имат връзка с подчинени</h2>
      <address><time datetime="2019-11-04T07:46:00+00:00">04 Nov 2019, 07:46</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Президентът и главен изпълнителен директор на веригата ресторанти за бързо хранене McDonald's Стив Истърбрук се оттегли от поста заради връзка със служителка на американската компания, предадоха световните агенции и БТА.</p>
      <p>Романсът бил по взаимно съгласие.</p>
      <p>Съветът на директорите на McDonald's обаче заяви, че 52-годишният Истърбрук е нарушил правилата на компанията и е показал лоша преценка.</p>
      <p>"Това беше грешка. Предвид ценностите на компанията, съм съгласен с мнението на Съвета на директорите, че за мен дойде време да продължа напред", написа Истърбрук в електронно писмо до служителите на Макдоналдс.</p>
      <p>Правилата на компанията забраняват на мениджърите да имат връзки с подчинени.</p>
      <p>За нов президент и главен изпълнителен директор бе избран Крис Кемпчински.</p>
      <p>51-годишният Кемпчински досега оглавяваше подразделението на компанията в САЩ, което има около 14 000 ресторанта за бързо хранене.<br/>Американската корпорация е един от гигантите в бранша.</p>
      <p>Стив Истърбрук, британски бизнесмен, застана начело на американската компания през март 2015 г., припомня ДПА. Франс прес отбелязва, че под неговото ръководство Макдоналдс е удвоила своята пазарна капитализация и всяка година е увеличавала чистата си печалба.</p>
      <p>Истърбрук обаче не успя да обърне тенденцията на постепенен спад на продажбите. Подобно на други големи вериги за бързо хранене, McDonald's е изправена пред промяна на навиците на потребителите, които се стремят към по-здравословно хранене, отбелязва Франс прес.</p>
    </article>
  </body>
</html>