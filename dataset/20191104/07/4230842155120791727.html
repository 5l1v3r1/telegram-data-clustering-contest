<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191104-richnytsya-smerti-gandzyuk-yak-prosuvayetsya-sprava-i-de-zamovnyky/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T07:09:14+00:00"/>
    <meta property="og:title" content="Річниця смерті Гандзюк: як просувається справа і де замовники"/>
    <meta property="og:description" content="4 листопада виповнюється рік з дня смерті херсонської активістки Катерини Гандзюк."/>
  </head>
  <body>
    <article>
      <h1>Річниця смерті Гандзюк: як просувається справа і де замовники</h1>
      <address>
        <time datetime="2019-11-04T07:09:14+00:00">04 Nov 2019, 07:09</time>
      </address>
      <p>4 листопада виповнюється рік з дня смерті херсонської активістки Катерини Гандзюк.</p>
      <p>Факти ICTV зібрали найважливішу інформацію про те, як просувається слідство у справі про смерть Гандзюк, і те, кого підозрюють у вбивстві.</p>
      <h3>Що трапилося</h3>
      <p>Херсонську активістку Катерину Гандзюк облили кислотою вранці 31 липня 2018 року поблизу під’їзду її будинку. Небезпечна речовина потрапила на голову, спину, руку і в око жінки. Вона отримала опіки понад 40% тіла.</p>
      <p>Її госпіталізували та 1 серпня доставили в лікарню Києва, де вона проходила подальше лікування. Всього активістка перенесла 11 операцій.</p>
      <p>Незадовго після нападу було відкрито кримінальне провадження за статтею про замах на вбивство.</p>
      <p>Лікарі кілька місяців боролися за життя Гандзюк, проте їм не вдалося її врятувати, і 4 листопада жінка померла.</p>
      <figure>
        <img src="https://fakty.com.ua/wp-content/uploads/2018/11/07/gandzyuk-proshhannya-e1541594406843.jpg?1541594406"/>
      </figure>
      <p>Після цього зазначену справу перекваліфікували на замовне умисне вбивство.</p>
      <p>4 листопада відбудеться акція Рік без Каті, на яку батько активістки запросив і президента Володимира Зеленського. Таким чином він просить показати, що глава держави “на їх боці”.</p>
      <h3>Кого засудили за вбивство</h3>
      <p>За напад на Гандзюк вже засудили п’ятьох осіб, які входили до складу так званої групи Торбіна.</p>
      <p>Під час слідства було встановлено, що Сергій Торбін отримав замовлення від невідомих осіб і схилив Володимира Васяновича, Микиту Грабчука, Віктора Горбунова і В’ячеслава Вишневського до скоєння злочину.</p>
      <p>Відомо, що метою зазначеної групи був напад на активістку, а не її вбивство.</p>
      <figure>
        <img src="https://fakty.com.ua/wp-content/uploads/2019/06/20/Hto-zamovyv-Katyu-Gandzyuk.jpg?1561021280"/>
      </figure>
      <p>У червні 2019 року підозрюваних в нападі засудили. Торбін отримав шість з половиною років позбавлення волі, Грабчук, як нападник, був засуджений на шість років.</p>
      <p>Васянович та Вишневський отримали вирок у вигляді чотирьох років позбавлення волі, а Горбунов – три роки.</p>
      <h3>Кого ще підозрюють</h3>
      <p>Всього у справі про вбивство Гандзюк вісім підозрюваних (рахуючи вже засуджених). Одним з фігурантів є Ігор Павловський, який працює помічником депутата Миколи Паламарчука.</p>
      <p>Правоохоронці вважають, що він приховував злочин. Досудове слідство у зазначеній справі вже завершили, а обвинувальний акт передали до суду.</p>
      <p>
        <b>Читайте: </b>
        <a href="https://fakty.com.ua/ua/ukraine/20191003-u-spravi-pro-vbyvstvo-gandzyuk-gpu-zminyla-prokuroriv/">У справі про вбивство Гандзюк ГПУ змінила прокурорів</a>
      </p>
      <p>Одним з організаторів злочину також може бути Олексій Левін, який на момент скоєння нападу на активістку працював помічником депутата Херсонської облради Миколи Ставицького.</p>
      <p>Підозрюваний виїхав з України у серпні 2018 року. Перевіряється інформація про те, що йому допомагали втекти поліцейські.</p>
      <p>В організації та замовленні злочину підозрюють голову Херсонської обласної ради Владислава Мангера. У лютому 2019 року йому оголосили підозру та обрали запобіжний захід у вигляді утримання під вартою із заставою в 2,4 млн грн, яку він вніс.</p>
      <figure>
        <img src="https://fakty.com.ua/wp-content/uploads/2019/03/06/manger.png?1551857495"/>
      </figure>
      <p>Зараз Мангер знаходиться на волі, проте не може покинути країну, оскільки у нього забрали паспорт.</p>
      <p>В СБУ вважають, що замовник вбивства Гандзюк міг бути не один, тому робота в зазначеному напрямі триває. Також ведеться розслідування ще п’яти кримінальних справ, які пов’язані зі смертю активістки.</p>
      <p>Найближчим часом збираються оприлюднити результати зазначених справ.</p>
      <p>Крім того, розслідують і підпал лісу, в якому активістка звинувачувала місцеву владу.</p>
      <p>Замовні злочини розслідувати дуже складно, тому справа про вбивство Гандзюк ведеться так довго. Однак в СБУ сподіваються, що вдасться знайти і притягнути до відповідальності всіх організаторів і замовників.</p>
      <p>До слова, генеральний прокурор Руслан Рябошапка заявив, що одним із пріоритетів генпрокуратури є <a href="https://fakty.com.ua/ua/ukraine/20190909-vbyvstvo-gandzyuk-ye-odniyeyu-z-priorytetnyh-sprav-ryaboshapka/">розслідування справи про вбивство Катерини Гандзюк.</a></p>
    </article>
  </body>
</html>