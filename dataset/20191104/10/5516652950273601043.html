<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425089/dyo-rwsoi-meteferan-sth-rodo-62-prosfyges"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T10:00:03+00:00"/>
    <meta property="og:title" content="Δύο Ρώσοι μετέφεραν στη Ρόδο 62 πρόσφυγες"/>
    <meta property="og:description" content="Δύο Ρώσοι είναι τελικά οι διακινητές των 62 προσφύγων και μεταναστών που εντοπίστηκαν προχθές το πρωί, να επιβαίνουν σε ιστιοφόρο σκάφος ανοικτά του Πρασονησίου."/>
  </head>
  <body>
    <article>
      <h1>Δύο Ρώσοι μετέφεραν στη Ρόδο 62 πρόσφυγες</h1>
      <address>
        <time datetime="2019-11-04T10:00:03+00:00">04 Nov 2019, 10:00</time>
      </address>
      <p>
        <b>Δύο Ρώσοι είναι τελικά οι διακινητές των 62 προσφύγων και μεταναστών που εντοπίστηκαν προχθές το πρωί, να επιβαίνουν σε ιστιοφόρο σκάφος ανοικτά του Πρασονησίου.</b>
      </p>
      <p>Οι αλλοδαποί που συνελήφθησαν από προσωπικό του Κεντρικού Λιμεναρχείου Ρόδου, προσήχθησαν χθες στον αρμόδιο Εισαγγελέα Πλημμελειοδικών Ρόδου ο οποίος και άσκησε σε βάρος τους ποινικές διώξεις σε βαθμό κακουργήματος. Οι Ρώσοι διακινητές κρατούνται προκειμένου την Τρίτη 5 Νοεμβρίου να οδηγηθούν ενώπιον της ανακρίτριας Ρόδου για να απολογηθούν.</p>
      <p>Σε ό,τι αφορά τους 62 αλλοδαπούς μεταφερόμενους, μεταξύ των οποίων και γυναικόπαιδα, κρατούνται στο Κεντρικό Λιμεναρχείο Ρόδου και εκτιμάται ότι αύριο θα μεταφερθούν με πλοίο σε άλλη περιοχή, καθώς δεν υπάρχει δυνατότητα φιλοξενίας τους στο κτήριο της υπηρεσίας με αποτέλεσμα να διαμένουν σε ακατάλληλους – κυρίως αίθριους- χώρους που δεν ενδείκνυται για τέτοιου είδους χρήσεις.</p>
      <p>Για την υπόθεση εκδόθηκε ανακοίνωση από το Αρχηγείο του Λιμενικού Σώματος η οποία αναφέρει τα εξής:<br/>«Στον εντοπισμό εξήντα δύο (62) αλλοδαπών προέβησαν, μεσημβρινές ώρες χθες, στελέχη του Λιμενικού Σώματος – Ελληνικής Ακτοφυλακής, καθώς και στη σύλληψη των δύο (02) αλλοδαπών διακινητών τους.</p>
      <p>Συγκεκριμένα, ενημερώθηκε το Ενιαίο Κέντρο Συντονισμού Έρευνας και Διάσωσης του Λ.Σ.-ΕΛ.ΑΚΤ., πρωινές ώρες χθες, για την ύπαρξη σε δυσχερή θέση ενός ιστιοφόρου σκάφους στη θαλάσσια περιοχή νοτιοδυτικά ν. Ρόδου, με ικανό αριθμό αλλοδαπών επιβαινόντων.<br/>Άμεσα απέπλευσαν προς την εν λόγω θαλάσσια περιοχή δύο περιπολικά σκάφη Λ.Σ.-ΕΛ.ΑΚΤ. καθώς και ένα ναυαγοσωστικό σκάφος Λ.Σ.-ΕΛ.ΑΚΤ., όπου εντοπίστηκε το ιστιοφόρο σκάφος μεσημβρινές ώρες χθες από περιπολικό σκάφος Λ.Σ.-ΕΛ.ΑΚΤ., το οποίο και το συνόδευσε στο λιμένα Πλημμύρι Ρόδου.</p>
      <p>Από το Κεντρικό Λιμεναρχείο Ρόδου που διενεργεί την προανάκριση, κατασχέθηκε το ιστιοφόρο σκάφος, ενώ από τους ανωτέρω επιβαίνοντες αναγνωρίστηκαν οι δύο (02) αλλοδαποί Κυβερνήτες αυτού και συνελήφθησαν».</p>
    </article>
  </body>
</html>