<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/dOardq/andreas-vangstad-legger-opp"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T10:02:43+00:00"/>
    <meta property="og:title" content="Andreas Vangstad legger opp"/>
    <meta property="og:description" content="Andreas Vangstad (27) har bestemt seg for å parkere sykkelen for godt."/>
  </head>
  <body>
    <article>
      <h1>Andreas Vangstad legger opp</h1>
      <h2>Andreas Vangstad (27) har bestemt seg for å parkere sykkelen for godt.</h2>
      <address><time datetime="2019-11-04T10:02:43+00:00">04 Nov 2019, 10:02</time> by <a rel="author">Pål Wollebæk Jørgensen</a></address>
      <p>
        <b>KRISTIANSAND:</b>
      </p>
      <p>– Det er jo trist. Syklingen har gitt meg mange fine opplevelser, sier Andreas Vangstad til Fædrelandsvennen.</p>
      <p>Gimlekollen-mannen fikk tidligere i høst beskjed om at han ikke fikk fornyet kontrakt med kontinentallaget Joker Fuel of Norway. Nå har han bestemt seg for å legge opp. Det meldte han selv på sosiale medier i helgen.</p>
      <p>– Det har ikke vært noe lett valg. Nå er dette kapittelet ferdig. Etter 6 år som toppidrettsutøver i sykling er det vanskelig å si at jeg legger opp. Dette blir min største livsendring så langt i livet. Min identitet er bygd opp på sykling og idrett, hverdagen de siste 10-årene har bestått av trening og prioriteringer. Det føles veldig rart å gi slipp på noe som har betydd så utrolig mye for meg, skriver Vangstad i et avskjedsbrev.</p>
      <p>Til Fædrelandsvennen sier han har skjønt gradvis at det nærmet seg slutten av karrieren de siste årene.</p>
      <h3>Deltok i VM i Bergen</h3>
      <p>– Det er vanskelig å holde på i evigheter på det nivået jeg er nå. Jeg kunne nok funnet meg et lag og holdt det gående, men dette var tidspunktet å avslutte på. Samtidig er det selvfølgelig slik at man alltid tenker at man kunne gjort mer, sier Vangstad som har vært heltidssyklist de siste årene.</p>
      <aside>
        <a href="https://www.aftenbladet.no/article/sa-kJX72v.html">Kristiansander ferdig i Joker</a>
      </aside>
      <p>Han startet karrieren i Kristiansand Cykleklubb før han ble en del av Team Plussbankg og Team Sparebanken Sør. De siste sesongene har han syklet for Joker Fuel of Norway. Vangstad har deltatt i to VM, blant annet på hjemmebane i Bergen, der han nummer 30 på tempoen. Han har også en seier i Tour of Norway på avslutningsetappen i 2015.</p>
      <p>– Det er to høydepunkter, sammen med U23-VM i Spania, sier Vangstad, som trolig setter seg på skolebenken for å fullføre IT-utdannelse i tiden fremover.</p>
    </article>
  </body>
</html>