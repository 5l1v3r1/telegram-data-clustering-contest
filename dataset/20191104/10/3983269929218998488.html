<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-govern-crida-a-mantenir-lactitud-civica-en-les-proximes-mobilitzacions/noticia/2960661/"/>
    <meta property="og:site_name" content="CCMA"/>
    <meta property="article:published_time" content="2019-11-04T10:35:00+00:00"/>
    <meta property="og:title" content="El govern crida &quot;a mantenir l'actitud cívica&quot; en les pròximes mobilitzacions"/>
    <meta property="og:description" content="La ministra de Justícia en funcions ha advertit de la gravetat d'intentar alterar una jornada electoral i ha demanat a la Generalitat que en garanteixi el normal funcionament"/>
  </head>
  <body>
    <article>
      <h1>El govern crida "a mantenir l'actitud cívica" en les pròximes mobilitzacions</h1>
      <h2>La ministra de Justícia en funcions ha advertit de la gravetat d'intentar alterar una jornada electoral i ha demanat a la Generalitat que en garanteixi el normal funcionament</h2>
      <address><time datetime="2019-11-04T10:35:00+00:00">04 Nov 2019, 10:35</time> by <a rel="author">Redacció</a></address>
      <p>El govern fa una crida perquè les mobilitzacions previstes per a aquesta setmana, principalment aquest dimarts, contra l<a href="https://www.ccma.cat/324/felip-vi-i-els-premis-princesa-de-girona-a-barcelona-en-plena-campanya-electoral/noticia/2960610/">a visita del rei Felip VI a Barcelona</a>, <b>siguin cíviques</b>.</p>
      <p>Aquest dilluns al matí s'ha reunit el gabinet de seguiment de les protestes, com ha anat fent les últimes setmanes, i ha constatat que <b>les accions de la setmana passada </b>es van desenvolupar, en general, "de manera pacífica i democràtica". Després de la reunió, el govern ha demanat "<b>mantenir aquesta actitud cívica durant les mobilitzacions dels propers dies i hores</b>."</p>
      <p>
        <b>Protestes per la visita del rei</b>
      </p>
      <p>Aquest diumenge a la nit, uns quants <b>centenars de persones</b> van fer una cassolada i una concentració davant de l'hotel on s'allotja el rei i del Palau de Congressos, i <a href="https://www.ccma.cat/324/una-cassolada-contra-la-visita-del-rei-talla-la-diagonal-a-lentrada-de-barcelona/noticia/2960574/">van tallar el trànsit a l'avinguda Diagonal</a>.</p>
      <p>Els <b>CDR</b> han convocat per a aquest dilluns a la tarda una <b>protesta davant del Palau de Congressos de Catalunya</b>, on el monarca presidirà el lliurament dels Premis Princesa de Girona. També ho ha fet <b>Arran</b>, l'organització juvenil vinculada a la CUP, que ha cridat a bloquejar els accessos a l'edifici sota el lema "<b>Ni rei ni por</b>".</p>
      <p>En la <b>reunió del gabinet del govern de seguiment de les protestes </b>hi han participat el president, Quim Torra; el vicepresident, Pere Aragonès; les conselleres Meritxell Budó, Ester Capella i Alba Vergés, i els consellers Miquel Buch i Damià Calvet.</p>
      <p>El gabinet també ha avaluat la <b>situació de les persones ferides i detingudes</b> des de la sentència del procés. Pel que fa als ferits, la consellera Vergés ha informat que <b>no queda cap persona hospitalitzada</b> a Catalunya pels incidents dels darrers dies.</p>
      <p>
        <b>Delgado adverteix que entorpir uns comicis "pot ser un delicte molt greu"</b>
      </p>
      <p>El <b>govern espanyol </b>ha respost al govern català recordant que estem en període electoral. <b>Demana a la Generalitat que eviti</b> que en les protestes convocades aquest dimarts, contra el rei, i també dissabte, jornada de reflexió, hi hagi <b>actes violents</b>.</p>
      <figure>
        <img src="https://www.ccma.cat/multimedia/jpg/7/0/1572871058107.jpg"/>
      </figure>
      <p>
        <i>La ministra de Justícia adverteix de la gravetat d'intentar alterar una jornada electoral</i>
      </p>
      <p>En aquest sentit, la ministra de Justícia en funcions, <b>Dolores Delgado</b>, ha demanat a Torra que vetlli per la normalitat en el desenvolupament de la jornada electoral i que en garanteixi el normal funcionament.</p>
      <p>La ministra ha advertit de la <b>gravetat d'intentar alterar uns comicis</b>:</p>
      <blockquote>"Hem de demanar a les institucions catalanes que evitin qualsevol tipus de violència i que aquests dies passin sense cap entorpiment a les eleccions ni a la jornada de reflexió. Qualsevol altra cosa pot ser constitutiva d'un delicte electoral i, a més a més, molt greu."</blockquote>
      <p>
        <b>Tsunami no vol boicotejar les eleccions, com apunten alguns candidats</b>
      </p>
      <p><b>Tsunami Democràtic</b>, per la seva banda, <a href="https://www.ccma.cat/324/tsunami-no-ocupara-collegis-electoral-defensem-lexercici-del-dret-de-vot/noticia/2960551/">ha anunciat concentracions per a dissabte, 9 de novembre</a>, dia de reflexió, però ha negat que volgués ocupar els col·legis electorals.</p>
      <p>Al llarg de la setmana passada van sortir diverses informacions periodístiques que apuntaven que Tsunami tenia la <b>intenció de boicotejar les eleccions</b>. Fins i tot, alguns candidats s'hi han referit durant la campanya i alguns membres del govern espanyol en funcions han assegurat que s'impedirien actes que pertorbessin els comicis.</p>
      <p>Tsunami Democràtic va sortir al pas d'aquestes declaracions polítiques amb un <b>comunicat</b> en què "<b>defensa l'exercici del dret de vot com la resta de drets fonamentals</b>" el <b>10N</b>. Va aclarir que la seva convocatòria és només per al dia de reflexió i se centrarà a "omplir de 16.00 a 22.00 les places del país amb una jornada política, cultural i festiva".</p>
      <figure>
        <iframe data-src="https://twitter.com/tsunami_dem/status/1191040372417404929?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>