<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Karikaturist-Lipsvat-mi-kebapchetata-po-vreme-na-izbori-911026"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T10:36:00+00:00"/>
    <meta property="og:title" content="Карикатурист: Липсват ми кебапчетата по време на избори"/>
    <meta property="og:description" content="&quot;Бях в няколко града в Северна България преди първия тур и ми направиха впечатление тези &quot;малки чуде..."/>
  </head>
  <body>
    <article>
      <h1>Карикатурист: Липсват ми кебапчетата по време на избори</h1>
      <address>
        <time datetime="2019-11-04T10:36:00+00:00">04 Nov 2019, 10:36</time>
      </address>
      <p>"Бях в няколко града в Северна България преди първия тур и ми направиха впечатление тези "малки чудеса“ - най-тривиалните асфалтови дупките как по един и същи начин се третират навсякъде преди изборите. Гледах как запълват дупките бавно, тържествено… Аз си ги кръстих "дупки за първи тур“ и "дупки за втори тур“, защото предвидливо си оставят дупки, ако има балотаж, за да има малко работа в повече, за да може населението да се впечатли и от работата на местната власт".  каза известният карикатурист Ивайло Цветков пред БНР.</p>
      <p>"Вторите дупки може да си ги кръстим и "балотажки“. Пълним ги ритуално, тържествено, бавно. Смисълът е колкото да се запълни дупката, два пъти повече да се види, че се пълни дупката. Има и една опасност обаче - ако кметът или претендентът бъде избран на първи тур, "балотажките“ да останат за следващите избори“.</p>
      <p>
        <b>Битката на Тихия фронт</b>
      </p>
      <p>"Битката на тихия изборен фронт – алъш-веришът с гласове. Ако ви прави впечатление, започнаха да изчезват кебапчетата, което на мен ми липсва! Те вкарваха някакъв особен мирис и колорит в цялата изборна мозайка. Сега се действа вече по "на сигурно“, със суха пара, без въображение. Само един кандидат се чу по места, който действаше с размах и въображение – този, който си подаряваше джипа…“.</p>
      <p>
        <b>Според него Бай Ганьо и Хитър Петър продължават да шетат из страната.</b>
      </p>
      <p>"Променили са се техническите средства. Изобщо като технологии напредваме със страшна сила, но като съзнание сме си общо взето там - при изборите с Гочоолу, Дочоолу, Данко Харсъзина и т.н“.</p>
      <p>
        <b>За изборната активност</b>
      </p>
      <p>"Изборната активност е между 40 и 50 процента. Тоест половината избиратели отдавна вече са в гъбите и изобщо не мислят да излизат от там“.</p>
      <p>
        <b>Бъдещите коалиции - орел, рак и щука</b>
      </p>
      <p>"Има и положителни примери от различни цветове, които работят идеално, стиковат се. Ние карикатуристите ще си карикатурим тези, които трябва, а пък на другите можем само да ръкопляскаме“.</p>
    </article>
  </body>
</html>