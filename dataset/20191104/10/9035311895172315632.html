<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/04/hollanda-schengen-vizesinde-degisiklige-gidiyor-yeni-uygulamayla-birlikte-neler-degisecek"/>
    <meta property="og:site_name" content="euronews"/>
    <meta property="article:published_time" content="2019-11-04T10:20:23+00:00"/>
    <meta property="og:title" content="Hollanda şubat ayında yeni Schengen vizesi uygulamasına geçiyor"/>
    <meta property="og:description" content="İsviçre'nin ardından Hollanda'da Schengen vizesi başvurularında yeni uygulamaya geçeceğini duyurdu"/>
  </head>
  <body>
    <article>
      <h1>Hollanda şubat ayında yeni Schengen vizesi uygulamasına geçiyor</h1>
      <address><time datetime="2019-11-04T10:20:23+00:00">04 Nov 2019, 10:20</time> by <a rel="author">Faruk Can</a></address>
      <p>İsviçre'nin ardından Hollanda da Schengen vizesi başvurularında yeni uygulamaya geçeceğini duyurdu.</p>
      <p>Hollanda Krallığı'nın dışişleri ile ilgili işlemlerini yürüttüğü netherlandandyou.nl internet sayfasında yaptığı duyuruda "1 Şubat 2020'den itibaren Schengen vizesi başvurularında yeni kararlar geçerli olacak. Bu adım Avrupa Birliği'nin kabul ettiği yeni düzenlemeler sonrası atılıyor" dendi.</p>
      <p>
        <b>Duyuruya göre yaşanacak başlıca değişiklikler şunlar:</b>
      </p>
      <p>Schengen ülkelerine seyahat edenler artık yolculuktan altı ay öncesine kadar başvuru yapabilecekler. Şu anda başvurular en erken üç ay öncesine kadar kabul ediliyor.</p>
      <p>Deniz yolcuları 9 ay öncesine kadar başvurabilecekler.</p>
      <p>Aruba, Curacao, Saint Maarten, Bonair, Saint Eustatius veya Saba'dan geçerli vize ya da oturum izni olanlar havaalanı transit vizesine ihtiyaç duymayacaklar.</p>
      <p>1 Şubat 2020'den itibaren 60 euro olan vize başvuru ücreti 80 euroya çıkarılacak</p>
      <p>6-12 yaş arası çocuklar için ödenen 35 euroluk vize ücreti 40 euroya çıkarılacak.</p>
      <p>Schengen Vizesi kanunundaki değişiklikler 6 Haziran'da Avrupa Birliği Konseyi tarafından onaylanmıştı. Yeni kanun Schengen bölgesine yapılacak turizm, ticaret ve iş amaçlı seyahatleri kolaylaştırırken iç güvenliği de artırmayı hedefliyor.</p>
      <p>Vize ücretleri kaçak göçle mücadeleye daha fazla kaynak aktarmak ve daha etkin mücadele edebilmek için yükseltildi. Yeni kanunla vize ücretleri her üç yılda bir gözden geçirilecek ve değiklik yapılıp yapılmamasına karar verilecek.</p>
      <p>Schengen ülkelerine sık ziyaret edenlere çok girişli vizeler verilebilecek ve Avrupa Birliği'nde profesyonel amaçlarla seyahat ünlü sanatçılarla üst düzey sporculara vize kolaylığı sağlanacak.</p>
      <h3>Schengen vizesi nedir?</h3>
      <p>Schengen Vizesi, Schengen Bölge'sini ziyaret etme ve Schengen Bölgesi dahilinde seyahat etmeye yönelik olarak düzenlenen belgedir.</p>
      <p>Schengen Bölgesi, vatandaşlarının tek bir ülke olarak bu bölge dahilinde serbest dolaşımına izin vermeyi kabul eden 26 ülkeden oluşmaktadır. Schengen anlaşmasıyla bağlı 26 ülke arasından 22 tanesi AB’nin parçası, diğer 4 tanesi ise EFTA’nın (Avrupa Serbest Ticaret Birliği) parçasıdır.</p>
      <p>Schengen bölgesi Birleşik Krallık hariç olmak üzere Avrupa ülkelerinin çoğunluğunu kapsar ve Romanya, Bulgaristan, Hırvatistan, Kıbrıs ve İrlanda gibi ülkeler yakında anlaşmaya taraf olacaktır. Ancak, Norveç, İzlanda, İsviçre ve Lihtenştayn gibi Schengen bölgesine ait olup serbest dolaşım politikasını destekleyen fakat AB’nin parçası olmayan ülkeler de bulunmaktadır.</p>
      <ul>
        <li>
          <a href="https://tr.euronews.com/2019/06/06/ab-konseyi-schengen-vizesi-surecini-degistirdi-ucretler-artiyor">AB Konseyi Schengen vizesi sürecini değiştirdi: Ücretler artıyor</a>
        </li>
        <li>
          <a href="https://tr.euronews.com/2019/03/12/ab-de-vizesiz-seyahat-donemi-bitiyor-mu-etias-sistemi-neyi-degistiriyor">AB'de vizesiz seyahat dönemi bitiyor mu? ETIAS sistemi neyi değiştiriyor?</a>
        </li>
      </ul>
    </article>
  </body>
</html>