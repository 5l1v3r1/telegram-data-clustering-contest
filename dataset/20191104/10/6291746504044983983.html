<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/matthew-mcconaughey-50-anni/"/>
    <meta property="og:site_name" content="Il Post"/>
    <meta property="article:published_time" content="2019-11-04T10:58:24+00:00"/>
    <meta property="og:title" content="La strana carriera di Matthew McConaughey"/>
    <meta property="og:description" content="Dieci anni fa non si pensava a lui come a un grande attore, cinque anni fa azzeccò un paio di ottimi ruoli, negli ultimi cinque sembra averli sbagliati tutti: oggi ne compie 50"/>
  </head>
  <body>
    <article>
      <h1>La strana carriera di Matthew McConaughey</h1>
      <h2>Dieci anni fa non si pensava a lui come a un grande attore, cinque anni fa azzeccò un paio di ottimi ruoli, negli ultimi cinque sembra averli sbagliati tutti: oggi ne compie 50</h2>
      <address>
        <time datetime="2019-11-04T10:58:24+00:00">04 Nov 2019, 10:58</time>
      </address>
      <p>Dieci anni fa non uscirono molti articoli per celebrare i quarant’anni di Matthew McConaughey: era un attore molto bello, dal nome difficile da pronunciare e dalla carriera piuttosto anonima, fatta di tante commedie romantiche e nessun ruolo drammatico davvero riuscito. Cinque anni fa, mentre McConaughey festeggiava i suoi 45 anni, era cambiato tutto: grazie a film come <i>The Lincoln Lawyer, Killer Joe, Magic Mike, The Paperboy</i> e <i>Mud</i> era diventato un attore più credibile, poi era stato protagonista di <i>True Detective, </i>aveva avuto un gran bel ruolo in <i>The Wolf of Wall Street</i> e, soprattutto, aveva vinto il premio Oscar grazie a <i>Dallas Buyers Club. </i>Il 4 novembre 2014, mentre McConaughey festeggiava i suoi 45 anni e si parlava della sua <a href="https://www.ilpost.it/2013/11/12/matthew-mcconaughey-foto/">rinascita</a>, stava per uscire <i>Interstellar</i>, l’ambizioso film di fantascienza di cui era protagonista, diretto da Christopher Nolan.</p>
      <p>Oggi, cinque anni dopo, McConaughey compie cinquant’anni e non è facile dire dove stia andando la sua carriera. Dopo <i>Interstellar</i> i suoi film sono stati <i>La foresta dei sogni, Free State of Jones, Gold – La grande truffa, La torre nera, Cocaine – La vera storia di White Boy Rick, Serenity – L’isola dell’inganno</i> e <i>The Beach Bum. </i>Se ne avete visti almeno uno, probabilmente siete già ben sopra la media. E difficilmente troverete qualcuno che vi dirà che uno di questi dovete proprio vederlo.</p>
      <slideshow>
        <figure>
          <img src="https://www.ilpost.it/wp-content/uploads/2019/11/McConaughey13.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey21.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey14.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey15.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey16.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey17.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey18.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey26.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey19.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey20.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey22.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey23.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey25.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey30.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey27.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey28.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey29.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey31.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey32.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey33.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/McConaughey24.jpg"/>
        </figure>
      </slideshow>
      <p>McConaughey è nato a Uvalde, in Texas, e come si capisce dopo due sillabe sentendolo parlare in inglese, ha in effetti un accento molto texano. A proposito di suoni: il suo cognome si pronuncia “<a href="https://www.ilpost.it/2015/02/21/matthew-mcconaughey-pronuncia/">məˈkɒnəheɪ</a>”, cioè qualcosa di simile a “m-con-a-i”. È figlio di un’insegnante e del gestore di un distributore di benzina che poi fondò una piccola azienda legata all’estrazione del petrolio. Il padre era anche stato un giocatore di football andato molto vicino a debuttare nel massimo campionato, la NFL, e una delle cose meno texane di McConaughey è il fatto che tifi per i Washington Redskins. Già al liceo McConaughey, ultimo di tre fratelli, si fece notare per la bellezza e per i successi da atleta e da studente. Si diplomò, andò un anno in Australia a fare lavori di ogni tipo e poi tornò in Texas per studiare Giurisprudenza all’università di Austin. Le sue biografie raccontano che andasse bene anche come studente, ma che dopo aver letto <i>Il più grande venditore del mondo</i> di Og Mandino mollò tutto e decise di studiare per fare l’attore.</p>
      <p>Sfruttando soprattutto la sua bellezza, McConaughey riuscì a entrare in qualche pubblicità e video musicale. Nel 1993 arrivò il suo debutto cinematografico, ma in quel caso <i>nonostante</i> la sua bellezza. Un po’ per caso era riuscito infatti a fare un provino per interpretare in <i>La vita è un sogno</i> di Richard Linklater un uomo che ha superato i vent’anni ma esce ancora con i liceali e pensa solo alle canne e al sesso. Linklater temeva che la sua bellezza lo avrebbe reso poco credibile nel ruolo, e allora pensò di fargli avere capelli lunghi e improbabili baffi. Nei piani iniziali in <i>La vita è un sogno</i> (<i>Dazed and Confused</i>) David Wooderson – il personaggio di McConaughey – avrebbe dovuto dire solo qualche parola, ma Linklater si accorse che funzionava e che McConaughey riusciva spesso a improvvisare, e decise quindi di far crescere il personaggio. Il personaggio di Wooderson è famoso per due cose: il motto «<a href="https://www.youtube.com/watch?v=2QajabqkTpU">Just Keep Livin’</a>» e le parole «Alright alright alright». Entrambe le cose sono rimaste piuttosto attaccate a McConaughey: il motto è diventato il nome della sua associazione benefica e le parole sono diventate una sorta di tormentone, che lui ha continuato a ripetere per anni, persino durante la consegna del suo Oscar.</p>
      <figure>
        <iframe src="https://www.youtube.com/embed/X4bg4Q63kJQ" width="675" height="380" data-service="Youtube" scrolling="no"/>
      </figure>
      <p>Dopo <i>La vita è un sogno </i>arrivarono ruoli per niente memorabili in <i>Angels, Non aprite quella porta IV</i>, <i>A proposito di donne, Ultimo appello</i> e ruoli un pochino più interessanti nel western <i>Stella solitaria</i> e nel thriller <i>Il momento di uccidere</i>. McConaughey era stato preso in considerazione per interpretare Jack in <i>Titanic</i> e aveva avuto qualche parte da protagonista, ma nessuno parlava di lui come di uno dei migliori attori della sua generazione. Gli anni Novanta finirono con film come <i>Contact</i> di Robert Zemeckis, <i>Amistad</i> di Steven Spielberg ed <i>EdTV</i> di Ron Howard: ottimi registi e film interessanti, ma nessun ruolo particolarmente memorabile.</p>
      <p>Nei primi anni del Duemila, superati i trent’anni, McConaughey sembrò accontentarsi di diventare un attore da commedie romantiche e film d’azione, senza troppe ambizioni. Recitò in film come <i>Prima o poi mi sposo, Tredici variazioni sul tema, Il regno del fuoco, Come farsi lasciare in 10 giorni, Sahara, A casa con i suoi, Surfer, Dude</i> e <i>La rivolta delle ex</i>. A quarant’anni McConaughey non era considerato un attore migliore di quello che era a trent’anni: anzi, era forse finito un po’ intrappolato nel ruolo del belloccio che si toglie la maglietta per far vedere i muscoli.</p>
      <p>McConaughey ha raccontato che se ne rese conto, si prese un paio di anni di pausa e tornò solo per film in cui gli fosse richiesto di recitare parti diverse e più difficili. In un paio di anni interpretò un avvocato nel thriller <i>The Lincoln Lawyer</i>, un poliziotto/sicario in <i>Killer Joe</i>, il proprietario di uno strip club in <i>Magic Mike</i> di Steven Soderbergh, un malinconico giornalista gay in <i>The Paperboy</i> e un enigmatico fuggiasco in <i>Mud</i> di Jeff Nichols<i>. </i>Nessun capolavoro ma una serie di film apprezzati, che in un paio di anni fecero cambiare a molti l’idea che si erano fatti di McConaughey.</p>
      <p>La vera svolta arrivò però grazie a Jean-Marc Vallée, che lo scelse per interpretare il complicato ruolo da protagonista di <i><a href="https://www.ilpost.it/2016/05/20/dallas-buyers-club-storia-vera-matthew-mccounaghey/">Dallas Buyers Club</a></i>, in cui interpretò un uomo omofobo che si ammala di AIDS e che per curarsi traffica illegalmente farmaci non ancora approvati. Per il ruolo McConaughey perse tra i 15 e i 20 chili, ma come <a href="http://www.newyorker.com/arts/critics/cinema/2013/11/04/131104crci_cinema_denby">spiegò</a> David Denby, critico cinematografico del <i>New Yorker</i>, fu più che altro una trasformazione «spirituale», grazie alla quale recitò con uno «sguardo al tempo stesso disperato e stimolante».</p>
      <figure>
        <iframe src="https://www.youtube.com/embed/SqpBUHMR99M" width="675" height="380" data-service="Youtube" scrolling="no"/>
      </figure>
      <p>McConaughey vinse l’Oscar e fece un lungo discorso di ringraziamento in cui parlò di Dio e spiegò, più o meno, che il suo eroe era lui stesso nel futuro.</p>
      <figure>
        <iframe src="https://www.youtube.com/embed/wD2cVhC-63I" width="675" height="380" data-service="Youtube" scrolling="no"/>
      </figure>
      <p>Poco dopo l’Oscar uscì la prima stagione di <i>True Detective</i>, in cui McConaughey ebbe un ruolo cupo e molto apprezzato, formando un’ottima coppia con l’amico Woody Harrelson, anche lui texano. Poi arrivò un breve ma notevole ruolo in <i>The Wolf of Wall Street.</i></p>
      <figure>
        <iframe src="https://www.youtube.com/embed/wM6exo00T5I" width="675" height="380" data-service="Youtube" scrolling="no"/>
      </figure>
      <p>Non furono comunque gli unici suoni strani della sua carriera:</p>
      <figure>
        <iframe src="https://www.youtube.com/embed/IJsG9i2y-MU" width="675" height="380" data-service="Youtube" scrolling="no"/>
      </figure>
      <p>E poi arrivò <a href="https://www.ilpost.it/tag/interstellar/"><i>Interstellar</i></a>, che sembrava poter essere il definitivo salto che serviva a McConaughey per diventare un attore di primissimo livello, di quelli a cui pensi quando pensi anche a Brad Pitt o Leonardo DiCaprio.</p>
      <figure>
        <iframe src="https://www.youtube.com/embed/FrxMkVg4fKc" width="675" height="380" data-service="Youtube" scrolling="no"/>
      </figure>
      <p>Invece la sua carriera prese il giro sbagliato: da <i>Interstellar</i> in poi McConaughey non ha più azzeccato un film. <i>La foresta dei sogni</i>, di Gus Van Sant, ottenne pessime recensioni; <i>Free State of Jones</i>, che raccontava una storia interessante e sembrava promettere bene, ebbe pessimi incassi e fu dimenticato presto; <i>Gold – La grande truffa </i>fece parlare per quanto si era imbruttito e ingrassato McConaughey ma poi non lasciò grandi tracce nei cinema; <i>La torre nera</i> fu un mezzo disastro, di critica e di incassi. Guardando avanti, ci sono discrete aspettative per <i>The Gentlemen</i>, il nuovo film di Guy Ritchie, in cui McConaughey interpreta un americano che ha fatto soldi a Londra coltivando e vendendo cannabis, e che finisce in mezzo a una serie di complicate circostanze che fanno pensare che Ritchie sia tornato a fare un film “alla <i>Snatch</i>“.</p>
      <p>Cinema a parte, McConaughey gestisce la Just Keep Livin’ Foundation. È stato testimonial di Dolce &amp; Gabbana insieme a Scarlett Johannson, si è occupato di una serie di pubblicità per il bourbon Wild Turkey, ha investito nella squadra di calcio F.C. Austin, e ha recitato in una serie di famose pubblicità della Lincoln (poi prese in giro e parodiate in diversi modi).</p>
      <figure>
        <iframe src="https://www.youtube.com/embed/FoGGDKV88Fg" width="675" height="380" data-service="Youtube" scrolling="no"/>
      </figure>
      <p>Ha anche dato voce a un discorso motivazionale che qualche anno fa prese un buon giro su internet.</p>
      <figure>
        <iframe src="https://www.youtube.com/embed/OKJImnk-gzQ" width="675" height="380" data-service="Youtube" scrolling="no"/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/03/irishman-cinema/"/>
        <a href="https://www.ilpost.it/2019/10/30/netflix-funzione-visione-veloce/"/>
        <a href="https://www.ilpost.it/2019/10/21/watchmen-serie-tv-sky-hbo/"/>
      </related>
    </article>
  </body>
</html>