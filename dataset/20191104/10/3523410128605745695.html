<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638001/%D8%AD%D9%85%D9%84%D9%87-%D8%A8%D9%87-%DA%A9%D8%A7%D8%B1%D9%88%D8%A7%D9%86-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%85%D8%B3%DB%8C%D8%B1-%D8%B3%D9%88%D8%B1%DB%8C%D9%87-%D8%A8%D9%87-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T10:56:00+00:00"/>
    <meta property="og:title" content="حمله به کاروان نظامی آمریکا در مسیر سوریه به عراق"/>
    <meta property="og:description" content="یگان‌های ارتش سوریه در چارچوب تکمیل عملیات استقرار در مناطق شمال‌شرقی کشور جهت مقابله با عملیات نظامی ترکیه،در حال تثبیت مواضع‌شان در این منطقه هستند."/>
  </head>
  <body>
    <article>
      <h1>
        <a href="https://www.bultannews.com/fa/news/638001/%D8%AD%D9%85%D9%84%D9%87-%D8%A8%D9%87-%DA%A9%D8%A7%D8%B1%D9%88%D8%A7%D9%86-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%85%D8%B3%DB%8C%D8%B1-%D8%B3%D9%88%D8%B1%DB%8C%D9%87-%D8%A8%D9%87-%D8%B9%D8%B1%D8%A7%D9%82">حمله به کاروان نظامی آمریکا در مسیر سوریه به عراق</a>
      </h1>
      <h2>یگان‌های ارتش سوریه در چارچوب تکمیل عملیات استقرار در مناطق شمال‌شرقی کشور جهت مقابله با عملیات نظامی ترکیه،در حال تثبیت مواضع‌شان در این منطقه هستند.</h2>
      <address><time datetime="2019-11-04T10:56:00+00:00">04 Nov 2019, 10:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، خبرگزاری رسمی سوریه (سانا) عصر دیروز اعلام کرد که<b> یگان‌های ارتش</b> این کشور مواضع‌شان را در روستاها و شهرک‌های «تل‌تمر» تا ناحیه «ابوراسین» در حومه جنوب شرقی «<b>رأس‌العین</b>» و در مسیر جاده «الدرباسیه ــ رأس‌العین» در حومه شمال شرقی الحسکه در مرز مشترک با ترکیه تقویت کرده‌اند.</p>
      <p>سانا افزود یگان‌های ارتش، که مجهز به مهمات و خودروهای زرهی پیشرفته هستند، از محور الرقه پیشروی کرده و به یگان‌های مستقر در حومه غربی استان الحسکه ملحق شده‌اند.</p>
      <p>این خبرگزاری «به انتقال تجهیزات ارتش سوریه به شهرک ابوراسین در محور شمال شرقی تل‌تمر و حرکت یگان‌های دیگر به محور شمالی در چارچوب تکمیل عملیات استقرار در مرز مشترک با ترکیه» اشاره کرده است.</p>
      <p>عقب‌نشینی کاروان نظامی آمریکا به‌سمت عراق</p>
      <p>روز گذشته تصاویر و ویدیویی منتشر می‌کرد که عقب‌نشینی کاروان نظامی بزرگ آمریکا از سوریه به‌سمت عراق را نشان می‌داد.</p>
      <p>این کاروان نظامی آمریکا از طریق گذرگاه مرزی «الولید» عبور می‌کرد که همچنین شامل خودروهای زرهی مجهز و مهمات بود که توسط کامیون‌ها حمل می‌شدند.</p>
      <p>همزمان، وزارت دفاع روسیه اعلام کرد که کاروان نظامی نیروهای آمریکایی در شمال شرقی سوریه هدف حمله گروه‌های مسلح همپیمان ترکیه قرار گرفته است.</p>
      <p>وزارت دفاع روسیه در بیانیه‌ای تصریح کرد که طبق اطلاعات دریافتی، کاروان نظامیان آمریکایی در تاریخ 3 نوامبر در مسیر بزرگراه «ام4» به‌سمت مرز با عراق در 6کیلومتری غرب شهرک «تل‌تمر» در حرکت بود که هدف حمله از سمت «مناطق تحت سیطره گروه‌های مسلحِ همپیمان با ترکیه» قرار گرفت، ولی در این حمله، به کسی آسیبی نرسید.</p>
      <p>انفجار در رأس‌العین</p>
      <p>خبرگزاری سانا گزارش داد که روز یکشنبه 4 غیرنظامی در جریان انفجار بمب کارگذاشته‌شده در روستای «ام‌العصایر» در حومه رأس‌العین جان‌شان را از دست دادند.</p>
      <p>این خبرگزاری تصریح کرد نیروهای ترکیه اقدام به جاسازی این بمب کرده بودند.</p>
      <p>پیش از این نیز، سانا از کشته شدن یک عضو تیم پزشکی آمریکا در جریان حمله ترکیه به شمال شرقی سوریه خبر داد و تصریح کرد که این حمله در روستای «الرشیدیه» در حومه تل‌تمر در استان الحسکه انجام شد.</p>
    </article>
  </body>
</html>