<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739975"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T10:19:00+00:00"/>
    <meta property="og:title" content="ฝ่ายค้านยกนิยมปฏิบัติ&quot;ส.ส.&quot;ต้องนั่งปธ.กมธ."/>
    <meta property="og:description" content="“ประธานวิปฝ่ายค้าน” ขอรัฐบาลใจกว้างแก้ไขรัฐธรรมนูญ ระบุตั้งคนนอกนั่งกมธ. ได้ แต่นิยมปฏิบัติคือให้ส.ส.นั่งเป็นประธาน"/>
  </head>
  <body>
    <article>
      <h1>ฝ่ายค้านยกนิยมปฏิบัติ"ส.ส."ต้องนั่งปธ.กมธ.</h1>
      <address>
        <time datetime="2019-11-04T10:19:00+00:00">04 Nov 2019, 10:19</time>
      </address>
      <p>
        <b>“ประธานวิปฝ่ายค้าน” ขอรัฐบาลใจกว้างแก้ไขรัฐธรรมนูญ ระบุตั้งคนนอกนั่งกมธ. ได้ แต่นิยมปฏิบัติคือให้ส.ส.นั่งเป็นประธาน</b>
      </p>
      <p>เมื่อวันที่ 4 พ.ย. ที่พรรคเพื่อไทย นายสุทิน คลังแสง  ประธานคณะกรรมการประสานงานพรรคร่วมฝ่ายค้าน กล่าวถึงการตั้งกรรมาธิกาวิสามัญพิจารณาศึกษาเพื่อแก้ไขรัฐธรรมนูญ 2560 ว่า พรรคเพื่อไทยยังไม่ทราบว่าพรรคได้สัดส่วนเท่าไหร่ คงเป็นไปตามโครงสร้างเดิม และคิดว่ายังมีเวลาให้คิดอีก ซึ่งโครงสร้างการจัดตั้งกรรมาธิการฯ เป็นอำนาจของสภาผู้แทนราษฎร สมาชิกสภาผู้แทนราษฎร (ส.ส.) เสนอจำนวน แบ่งเป็นคณะรัฐมนตรี และส่วนที่เหลือจัดสรรตามจำนวนสมาชิก ส.ส.ของพรรคการเมือง เมื่อเทียบฝ่ายค้านกับรัฐบาลแล้วฝ่ายค้านจะมีจำนวนมากกว่า  โดยทั่วไปสามารถตั้งบุคคลภายนอกเป็นกรรมมาธิการฯ ได้ แต่ที่นิยมปฏิบัติคือให้ส.ส.เข้านั่งเป็นประธาน<br/><br/>นายสุทิน กล่าวว่า ส่วนกรณีที่มีการสนับสนุนให้ นายอภิสิทธิ์เวชชาชีวะ อดีตนายกรัฐมนตรี นั่งเป็นประธานกรรมาธิการชุดดังกล่าว นั้น พรรคเพื่อไทยใจกว้าง ยอมเปิดและเสียสละ หากสมาชิกเห็นว่าเหมาะสมก็ทำได้ อย่างไรก็ตาม พรรคเพื่อไทยขอวิงวอนให้รัฐบาลใจกว้างด้วยเช่นกัน เพื่อให้ได้มาซึ่งการแก้ไขรัฐธรรมนูญ โดยกรรมาธิการฯชุดนี้ ตั้งขึ้นเพื่อศึกษาหาวิธีการแก้ไขรัฐธรรมนูญ ซึ่งการเดินสายทำความเข้าใจ อาจมีการเสนอในที่ประชุมในกรรมาธิการฯชุดนี้ เพราะเป็นแนวทางหนึ่งในการแก้ไข.</p>
    </article>
  </body>
</html>