<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739980"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T10:39:00+00:00"/>
    <meta property="og:title" content="แหกห้องขังศาลพัทยา&quot;2นักค้ายา&quot;แทงตร.ยิงเปิดทางหนี"/>
    <meta property="og:description" content="3 ผู้ต้องขังคดียาสุดเหิม แหกห้องขังศาลพัทยา แทงตำรวจชิงปืนยิงขึ้นฟ้า 4 นัดเปิดทางขึ้นกระบะหนี ตำรวจไล่ล่ากระชั้นชิด"/>
  </head>
  <body>
    <article>
      <h1>แหกห้องขังศาลพัทยา"2นักค้ายา"แทงตร.ยิงเปิดทางหนี</h1>
      <address>
        <time datetime="2019-11-04T10:39:00+00:00">04 Nov 2019, 10:39</time>
      </address>
      <p>
        <b>3 ผู้ต้องขังคดียาสุดเหิม แหกห้องขังศาลพัทยา แทงตำรวจชิงปืนยิงขึ้นฟ้า 4 นัดเปิดทางขึ้นกระบะหนี ตำรวจไล่ล่ากระชั้นชิด</b>
      </p>
      <p>เมื่อวันที่ 4 พ.ย.พ.ต.อ.ฐนพงศ์ โพธิ์ รรท. สภ.เมืองพัทยา จ.ชลบุรี ได้รับแจ้งเหตุ3 ผู้ต้องหาคดียาเสพติด ร่วมกันใช้อาวุธมีดแทงเจ้าหน้าที่ตำรวจประจำศาลจังหวัดพัทยาในห้องคุมขังก่อนเปิดฉากใช้อาวุธปืนยิงขึ้นฟ้าจำนวน 4 นัด ขึ้นรถกระบะหลบหนีไป เหตุเกิดที่บริเวณด้านหลังอาคารศาลที่ควบคุมตัวผู้ต้องหาของศาลจังหวัดพัทยา อ.บางละมุง จ.ชลบุรี จึงนำกำลังไปตรวจสอบพร้อมเจ้าหน้าที่หน่วยกู้ภัยสว่างบริบูรณ์พัทยา ที่เกิดเหตุพบร่าง ร.ต.อ.ธนะเมศฐ์ โพธิพันธ์ รอง สวป.สภ.สัตหีบ ช่วยราชการศาลจังหวัดพัทยา ถูกมีดพับสแตนเลสขนาดเล็กแทงปักอยู่ที่หน้าชายโครงซ้าย นอนฟุบอยู่กับพื้นบริเวณห้องควบคุมตัวผู้ต้องหา ทางเจ้าหน้าที่จึงเข้าช่วยเหลือ ก่อนเร่งนำตัวส่ง รพ.กรุงเทพพัทยา จ.ชลบุรี </p>
      <figure>
        <img src="https://www.dailynews.co.th/admin/upload/20191104/news_ZNZAFqILoz173638_533.jpg?v=20191104236?v=9333"/>
      </figure>
      <p>จากการสอบสวน รปภ.ประจำศาลจังหวัดพัทยา ให้การว่าวันนี้เจ้าหน้าที่เรือนจำพิเศษพัทยา อ.บางละมุง จ.ชลบุรี ได้นำผู้ต้องหาคดีต่างๆจำนวน 14 รายเดินทางมาที่ศาลจังหวัดพัทยา เพื่อดำเนินการตามขั้นตอนของการพิจารณาคดี ซึ่งได้ คุมตัวทั้งหมดเข้าสู่ห้องควบคุมตัวด้านหลังอาคารศาล โดยขณะที่ตนกำลังยืนรักษาความปลอดภัยอยู่ด้านนอกจากนั้นก็ได้ยินเสียงเอะอะโวยวายจากด้านใน จากนั้นก็มีเสียงปืนดังขึ้น 1 นัด ก่อนจะเห็นผู้ต้องหา 3 รายเป็นชายต่างชาติ 1 ราย ชายไทย 1 ราย และหญิงไทยอีก 1 ราย ที่ถูกพันธนาการด้วยโซ่ตรวนวิ่งตามกันออกมา ทาง รปภ.จึงพยายามเข้าจับกุม เนื่องจากเห็นว่าใส่ชุดผู้ต้องขังและมีโซ่ตรวนที่ขา ผู้ต้องหาจึงยิงปืนขึ้นฟ้าอีก 1 นัด รปภ.จึงวิ่งหลบออกมา จากนั้นก็ยิงปืนขึ้นฟ้าอีก 3 นัด แล้วพากันวิ่งขึ้นรถกระบะยี่ห้ออีซูซุ สีบรอนด์ ไม่ทราบทะเบียน ซึ่งจอดทิ้งไว้อยู่ด้านหน้าศาลก่อนพากันขึ้นรถหลบหนีไป<br/>ซึ่งเหตุการณ์ที่เกิดขึ้นจากการตรวจสอบภาพวงจรปิดสามารถจับภาพเหตุการณ์ไว้ได้ทั้งหมดแต่ไม่มีการเปิดเผย ทราบแต่เพียงว่าน่าจะเป็นอาวุธปืนขนาด 9 ม.ม. แต่ได้มาอย่างไรยังไม่สามารถระบุได้ โดยทางเจ้าหน้าที่ได้ประสานกำลังพร้อม สภ.ข้างเคียงเพื่อติดตามตัวมาดำเนินคดีต่อไป</p>
      <figure>
        <img src="https://www.dailynews.co.th/admin/upload/20191104/news_nqpsjcRySf173651_533.jpg?v=20191104236?v=6793"/>
      </figure>
      <p>สำหรับผู้ต้องหาทั้ง 3 รายประกอบด้วย นายหน่อย หรือต้น นิลเทศ ในข้อหามียาเสพติดให้โทษไว้ในครอบครอง ได้แก่ ยาบ้า 229.800 เม็ด ยาอี 100 เม็ด ยาไอซ์ จาก สภ.บ่อวิน ซึ่งเป็นผู้ก่อเหตุแทงและใช้อาวุธปืนยิง และ นายบาส หรือบาร์ค อาเลน เฮลมัส สัญชาติอเมริกัน พร้อมด้วย น.ส.สิรินภา วิเศษฤทธิ์ คดีมียาเสพติดไว้ในครอบครองเป็นยาไอซ์น้ำหนัก 1 ก.ก.และอาวุธปืน</p>
      <figure>
        <img src="https://www.dailynews.co.th/admin/upload/20191104/news_skvLkKJBhT173804_533.jpg?v=20191104236?v=2917"/>
      </figure>
      <p> </p>
    </article>
  </body>
</html>