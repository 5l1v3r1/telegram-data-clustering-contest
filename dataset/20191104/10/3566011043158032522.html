<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544696.html/%D8%B1%D8%AA%D8%A8%D9%87-%D8%AF%D9%88%D9%85-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C-%D8%AF%D8%B1-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD--%D8%A7%D9%85%DB%8C%D9%86--%D8%A8%D8%B1%DA%AF%D8%B2%D8%A7%D8%B1%DB%8C-%D9%86%D9%85%D8%A7%D8%B2-%D8%AC%D9%85%D8%A7%D8%B9%D8%AA-%D8%AF%D8%B1-%D8%A8%DB%8C%D8%B4-%D8%A7%D8%B2------%D9%85%D8%AF%D8%B1%D8%B3%D9%87-%D8%A7%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T10:38:00+00:00"/>
    <meta property="og:title" content="رتبه دوم استان مرکزی در اجرای طرح «امین»/برگزاری نماز جماعت در بیش از ۱۵۰۰ مدرسه استان"/>
    <meta property="og:description" content="مدیرکل آموزش‌وپرورش استان مرکزی با اشاره به اینکه بیش از ۱۵۰۰ مدرسه در استان نماز جماعت را برپا می کنند گفت: سعی مان را بر این گذاشته ایم که تمام مدارس اقامه نماز جماعت را انجام دهند."/>
  </head>
  <body>
    <article>
      <h1>رتبه دوم استان مرکزی در اجرای طرح «امین»/برگزاری نماز جماعت در بیش از ۱۵۰۰ مدرسه استان</h1>
      <h2>مدیر کل آموزش و پرورش استان مرکزی:</h2>
      <address>
        <time datetime="2019-11-04T10:38:00+00:00">04 Nov 2019, 10:38</time>
      </address>
      <p>مدیرکل آموزش‌وپرورش استان مرکزی با اشاره به اینکه بیش از ۱۵۰۰ مدرسه در استان نماز جماعت را برپا می کنند گفت: سعی مان را بر این گذاشته ایم که تمام مدارس اقامه نماز جماعت را انجام دهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ شهریار فولادوند مدیر کل آموزش و پرورش استان مرکزی شامگاه یکشنبه در جمع فرماندهان بسیج دانش آموزی با اشاره به هفته بسیج دانش آموزی و شهادت شهید حسین فهمیده گفت: شهید فهمیده الگوی برتر و زنده نسل جوان و نوجوانان است و باید دانش آموزان از این رهبر تاثیرگذار به خوبی استفاده کنند.</p>
      <p>وی افزود: یکی از بهترین جلسات در طول سال تحصیلی جلسات با بسیجیان و دانش آموزان بسیجی است که این جلسات سبب می شود استعدادهای برتر کشف شود.</p>
      <p>مدیر کل آموزش و پرورش استان مرکزی با بیان اینکه امروز باید به جوانان فرصت داد گفت: گوش کردن به حرف های آنها و عملیاتی کردن راهکارها و مطالبات آنها یک ضرورت است.</p>
      <p>وی اظهار کرد: برای انجام دادن کلیه طرح ها باید به امکانات و تجهیزات موجود نگاه کنیم و این نگاه سبب می شود سطح توقعات به شکل مطلوبی باشد.</p>
      <p>فولادوند با اشاره به حساسیت فعالیت در آموزش و پرورش و رسالت بزرگ معلمان بیان داشـت: انحراف در آموزش و پروش دامنه گسترده ای از انحرافات را در جامعه ایجاد می کند و لذا باید خیلی دقت کرد.</p>
      <p>وی با اشاره به مطالبه دانش آموزان مبنی بر همکاری آموزش و پرورش برای برگزاری برنامه ها در مدارس عنوان کرد: اینکه سطح همکاری با دانش آموزان در مدارس بالا برود یک توقع به جا است که ما این مطالبه به حق را در دستور کار قرار داده ایم.</p>
      <p>مدیر کل آموزش و پرورش استان مرکزی با بیان اینکه امروز انتظار از بسیج دانش آموزی بالا رفته و لذا بسیجیان دانش آموز باید در جهت تحقق انتظارات بکوشند گفت: بسیجیان باید در همه ابعاد خود را مسلط کنند و به کمک آموزش و پرورش بیایند چراکه دامنه کار این نهاد بسیار وسیع است و بسیج به عنوان ذخیره انقلاب اسلامی همیاری کند.</p>
      <p>وی با تأکید بر اینکه تربیت نیروی ارزشی در جامعه امروز باید در اولویت کارها و برنامه های بسیج باشد افزود: بسیجیان در برنامه های جذب باید پیامبر اکرم(ص) را الگوی خود قرار دهند چرا که ایشان با کمترین امکانات بیشترین جذب را برای اسلام داشتند و این باید امروز در دستور کار همه بسیجیان باشد.</p>
      <p>فولادوند با اشاره به اجرای موفق طرح امین در استان بیان داشت: استان مرکزی در حوزه اجرای طرح امین دومین استان برتر کشور است و امروز بیش از ۶۰۰ نفر از معلمان اقامه نماز را در مدارس انجام می دهند و بیش از ۲۵۰ روحانی در مدارس مشغول هستند و همچنین بیش از ۱۵۰۰ مدرسه در استان نماز جماعت را برپا می کنند و ما سعی مان را بر این گذاشته ایم که تمام مدارس اقامه نماز جماعت را داشته باشند.</p>
      <p>وی با تأکید بر اینکه نقش معلم در کشور بسیار حساس است گفت: نمی توان از آن به راحتی عبور کرد و لذا تربیت معلم تراز انقلاب اسلامی برای آموزش و پرورش بسیار مهم است و به آن توجه می شود.</p>
      <p>مدیر کل آموزش و پرورش استان مرکزی زنگ نماز در مدارس را الزامی دانست و افزود: نمی توان دانش آموزان را به اجبار به نماز خواندن ببریم ولی زیرساخت ها و آموزش های لازم برای هدایت آنها به سمت نماز خواندن در حال انجام است چراکه نماز برای ما خیلی اهمیت دارد و پرچم ما مسلمانان محسوب می شود.</p>
      <p>وی خاطر نشان کرد: توجه به سواد رسانه ای در شرایط امروز بسیار مهم است و پایین آوردن سواد رسانه ای در سن پایین تر برای نوجوانان یک ضرورت است و باید به آن توجه شود.</p>
      <p>انتهای پیام/  </p>
      <p> </p>
    </article>
  </body>
</html>