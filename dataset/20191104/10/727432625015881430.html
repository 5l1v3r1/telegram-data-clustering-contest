<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/huawei-kan-komme-tilbake-snart/71780022"/>
    <meta property="og:site_name" content="Dinside"/>
    <meta property="article:published_time" content="2019-11-04T10:54:47+00:00"/>
    <meta property="og:title" content="Huawei kan komme tilbake snart"/>
    <meta property="og:description" content="Amerikanske myndigheter sier de «veldig snart» vil dele ut lisenser til selskaper."/>
  </head>
  <body>
    <article>
      <h1>Huawei kan komme tilbake snart</h1>
      <h2>Amerikanske myndigheter sier de «veldig snart» vil dele ut lisenser til selskaper.</h2>
      <address><time datetime="2019-11-04T10:54:47+00:00">04 Nov 2019, 10:54</time> by <a rel="author">Martin Kynningsrud Størbu</a></address>
      <p>Huawei kan snart være tilbake for fullt etter at president Donald Trump i mai <a href="https://www.dinside.no/mobil/huawei-telefoner-mister-tilgangen-til-google-tjenester/71095076">plasserte den kinesiske mobilgangen på en svarteliste på grunn av nasjonale sikkerhetsbekymringer</a>.</p>
      <related>
        <a href="https://www.dinside.no/mobil/flopp-eller-fremtid/71733668"/>
      </related>
      <p>Under et intervju med <a href="https://www.bloomberg.com/news/articles/2019-11-03/ross-optimistic-on-china-trade-deal-says-huawei-licenses-coming">Bloomberg</a> forrige uke uttalte den amerikanske handelssekretæren Wilbur Ross at de vil dele ut lisenser til amerikanske selskaper som kan gjøre forretninger med Huawei, og at disse lisensene vil komme «veldig snart».</p>
      <p>Amerikanske selskaper som ønsker å samarbeide med Huawei, har nemlig vært nødt til å søke om det. Ross forteller overfor nettstedet at de har mottatt hele 260 søknader.</p>
      <p>– Det har kommet inn mange søknader, faktisk flere enn vi hadde trodd. Husk også at med enhetslisten må man forvente et avslag, så det trygge for disse selskapene er å anta at de får avslag, selv om vi åpenbart kommer til å godkjenne flere av dem, sier han til Bloomberg.</p>
      <p>Det er lite trolig at teleoperatører vil tildeles lisenser ettersom amerikanske myndigheter frykter at Kina vil presse Huawei til å spionere på amerikanske innbyggere over mobilnettet, og som er selve essensen i den opprinnelige svartelistingen, <a href="https://www.forbes.com/sites/zakdoffman/2019/11/03/huawei-may-soon-have-google-back-huge-boost-for-mate-30-sales/#4497e2685131">skriver Forbes</a>.</p>
      <related>
        <a href="https://www.dinside.no/data/telia-vraker-huawei/71685761"/>
      </related>
      <h3>Mistet samarbeidspartnere</h3>
      <p>USAs bannlysing har vært et stort tilbakeslag for Huawei som ikke har kunnet levere nye smarttelefoner med <a href="https://www.dinside.no/mobil/huawei-telefoner-mister-tilgangen-til-google-tjenester/71095076">en utgave av Android som inneholder Googles apper</a>, deriblant appbutikken Play Store, Chrome og YouTube.</p>
      <p>I tillegg har det ført til at <a href="https://www.dinside.no/data/flere-selskaper-dropper-huawei/71095596">viktige samarbeidspartnere som Intel, Qualcomm og Broadcom ikke lenger har kunnet selge produkter til Huawei</a>.</p>
      <p>Samtidig har nordmenn, men også forbrukere i andre land i Vesten, dermed måttet sett langt etter toppmodellen <a href="https://www.dinside.no/mobil/den-beste-mobilen-du-ikke-far-kjopt/71666214">Huawei Mate 30 Pro</a>. Huawei venter dermed spent på hva den amerikanske regjeringen vil foreta seg den nærmeste tiden.</p>
      <p>
        <b>Når lisensutdelingen vil skje, er ikke fastslått, men den kan finne sted denne måneden. For Huawei handler det først og fremst om at Google blir blant selskapene som får grønt lys av president Trump. Det er et være eller ikke være.</b>
      </p>
      <p>Huawei har så langt ikke kommentert saken.</p>
      <related>
        <a href="https://www.dinside.no/mobil/ingen-google-ingen-norsk-lansering/71620245"/>
      </related>
    </article>
  </body>
</html>