<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/monopoli-Iberia-historia-Air-Europa_0_2337966262.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T10:17:09+00:00"/>
    <meta property="og:title" content="IAG es reforça amb Air Europa en la cursa pel mercat sud-americà"/>
    <meta property="og:description" content="La matriu d’Iberia i Vueling anuncia un acord per comprar l’aerolínia per prop de 1.000 M€"/>
  </head>
  <body>
    <article>
      <h1>IAG es reforça amb Air Europa en la cursa pel mercat sud-americà</h1>
      <h2>La matriu d’Iberia i Vueling anuncia un acord per comprar l’aerolínia per prop de 1.000 M€</h2>
      <address>
        <time datetime="2019-11-04T10:17:09+00:00">04 Nov 2019, 10:17</time>
      </address>
      <p>IAG ha arribat a un acord amb Globalia per comprar tot el capital social d’Air Europa per 1.000 milions d’euros, que s’abonaran en efectiu al tancament de l’operació, segons va anunciar ahir el hòlding aeri. IAG, que és la matriu de companyies com British Airways, Iberia, Vueling, Level o Aer Lingus, vol fer així de Madrid un “veritable rival” per als quatre hubs més grans d’Europa: Amsterdam, Frankfurt, Londres Heathrow i París Charles de Gaulle.</p>
      <p>Segons el grup britànic, l’operació reposicionarà IAG “com a líder” en el mercat del trànsit aeri entre Europa i l’Amèrica Llatina i el Carib. Segons Willie Walsh, conseller delegat d’IAG, “l’adquisició d’Air Europa suposa afegir a IAG una nova aerolínia competitiva i rendible, fer de Madrid un hub europeu líder i permetre que IAG aconsegueixi el lideratge de l’Atlàntic sud”.</p>
      <p>El conseller delegat d’Air Europa, Javier Hidalgo, va assegurar que amb la integració la companyia “passarà a formar part del grup d’aerolínies que ocupa el cinquè lloc a Europa en nombre d’avions de llarg radi, amb 63 aparells, just per darrere de KLM, amb 65”. Hidalgo també va destacar el compromís d’IAG amb el hub madrileny.</p>
      <p>Segons van explicar les companyies, per ara la marca Air Europa continuarà i la societat seguirà sent un centre d’ingressos autònom dins d’Iberia, dirigit pel conseller delegat d’Iberia, Luis Gallego.</p>
      <p>Temor sindical<br/>Els sindicats CCOO i UGT i la Federació de la Petita i Mitjana Empresa de Mallorca (Pimem) no van trigar a mostrar-se preocupats i van afirmar que el fet que IAG compri Air Europa és “una mala notícia” per a l’economia balear. Segons van declarar als mitjans el secretari general de CCOO a les Balears, José Luis García, i el secretari general d’UGT a les illes, Alejandro Texías, els sindicats estan “molt preocupats” per la situació dels treballadors, que esperen que no es vegin afectats.</p>
      <p>Per la seva banda, el president de Pimem, Jordi Mora, va afirmar que com a conseqüència de l’operació hi haurà “un increment de preus i la reducció de freqüències” de vols.</p>
      <p>Segons van explicar les companyies, en les diverses reunions que han mantingut els últims mesos s’ha comunicat als sindicats que les principals sinergies a curt termini seran en ingressos més que no pas en costos, de manera que se suposa que no es veuran afectades les plantilles ni les seves condicions laborals. A més, de moment les dues companyies, Iberia i Air Europa, mantenen els convenis respectius.</p>
      <p>El factor brasiler<br/>L’operació s’ha de llegir en termes de la competència entre aerolínies per capitalitzar el trànsit aeri entre Sud-amèrica i Europa. Així ho explica el professor d’economia i empresa de la Universitat Oberta de Catalunya Pere Suau-Sánchez, que recorda que Delta i Sky Team tenen una posició d’avantatge en la cursa per aquell mercat.</p>
      <p>“Al maig el Brasil va alliberar el mercat i va atorgar la llicència domèstica a Air Europa. Això dona accés al mercat brasiler i també permet canalitzar la gent del Brasil cap a Europa”, apuntava aquest expert. En la seva anàlisi també assegura que rere l’operació hi ha l’intent fallit d’IAG (amb Latam) de penetrar en el mercat xilè per tenir entrada al continent.</p>
      <p>L’acord inclou el compromís d’IAG de pagar 40 milions d’euros en cas que no s’obtinguin les autoritzacions dels reguladors o que alguna de les parts decideixi trencar l’acord. En aquest sentit, la Comissió Europea va explicar ahir que encara no se els han notificat l’operació i que quan ho facin oficialment ja expressarà si la compra li sembla preocupant en termes de competència.</p>
      <p>La borsa, per la seva part, va beneir l’operació. IAG va veure com les seves accions pujaven ahir un 1%, fins als 6,3 euros. Segons els analistes de Barclays, amb la fusió augmentaran un 50% els ingressos d’Iberia i un 10% els d’IAG. Els guanys operatius haurien d’afegir un 30% de rendibilitat a Iberia i un 3% al hòlding.</p>
      <p>L’única preocupació és l’endeutament que això suposa. L’adquisició es farà amb finançament extern i, quan tiri endavant, s’espera que el deute net respecte del resultat brut d’explotació (ebitda) d’IAG sigui 0,3 vegades més alt, en comparació amb l’1,2 registrat al final del tercer trimestre d’aquest any. Els actius d’Air Europa a 31 de desembre del 2018 eren de 901 milions d’euros. I els beneficis abans d’impostos de la companyia per a l’exercici finalitzat el 2018 van ser de 67 milions.</p>
      <h3>VUIT DATES CLAU D’AIR EUROPA</h3>
      <ul>
        <li>1984. Neix la companyia com a Air Espanya, participada pel grup anglès ILG (International Leisure Group). El 1986 va començar a operar vols xàrter entre Espanya i el Regne Unit.</li>
        <li>1991. ILG fa fallida. Juan José Hidalgo va liderar el grup que va comprar Air Europa. Hidalgo era propietari de Viajes Halcón, i més tard va comprar Travelplan, Touring Club, Iberrail i Viajes Ecuador.</li>
        <li>1993. Es liberalitza el mercat del transport aeri a Espanya. Air Europa comença a oferir viatges regulars trencant el monopoli d'Iberia. El 1994 va posar en marxa la ruta Madrid-Barcelona i el 1995 va començar a volar a Londres i Nova York.</li>
        <li>1997. La companyia entra en crisi. Va llogar aparells a Iberia i fins i tot va negociar la compra per part de la companyia de bandera, sense arribar a un acord. Més de 20 anys després s'ha tancat un pacte perquè Iberia compri Air Europa.</li>
        <li>1998. Juan José Hidalgo va agrupar totes les seves companyies en un hòlding, Globalia Corporación Empresarial. El 2016 el seu fill Javier, que és qui ha tancat ara la venda a Iberia, va ser nomenat conseller delegat d'Air Europa.</li>
        <li>2005. Air Europa s'avança a Iberia i és la primera companyia espanyola a volar a la Xina. El 2007 Air Europa va entrar en l'aliança Sky Team, competidora de Oneworld, l'aliança de la qual forma part Iberia.</li>
        <li>2016. Es crea la filial Air Europa Express per plantar cara a Iberia Express. El 2019 Air Europa Express deixa d'operar els vols entre les Illes Canàries i els traspassa a Canaryfly.</li>
        <li>2019. Air Europa firma amb Air France-KLM una <i>joint venture</i> per fer vols de llarg radi entre París, Madrid i Amsterdam al centre i el sud d'Amèrica.</li>
      </ul>
    </article>
  </body>
</html>