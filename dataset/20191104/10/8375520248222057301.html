<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-zhovtni-progulnikiv-nardepiv-ishche-pobilshalo-komitet-viborciv--637518.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T10:12:43+00:00"/>
    <meta property="og:title" content="У жовтні прогульників-нардепів іще побільшало – Комітет виборців"/>
    <meta property="og:description" content="Показники відвідування Верховної Ради депутатами у жовтні знизилися у порівнянні з попереднім місяцем."/>
  </head>
  <body>
    <article>
      <h1>У жовтні прогульників-нардепів іще побільшало – Комітет виборців</h1>
      <address>
        <time datetime="2019-11-04T10:12:43+00:00">04 Nov 2019, 10:12</time>
      </address>
      <p>Показники відвідування Верховної Ради депутатами у жовтні знизилися у порівнянні з попереднім місяцем.</p>
      <p>Про це повідомляє <a href="https://www.facebook.com/cvu.ngo/posts/3156716197703448">Комітет виборців України</a> (КВУ).</p>
      <p>«У цілому показники відвідування ВР залишаються високими, однак вони дещо погіршилися у порівнянні із попереднім місяцем. Зокрема, дещо погіршилася динаміка відвідування у ВО «Батьківщини» (-9% відвідуваності), «Голосу» (-8%), «ОПЗЖ» (-5%) та «Слуги Народу» (-2%). У «Європейської солідарності» показники відвідуваності залишилися сталими, тобто відсоток депутатів, які відвідували засідання Ради у вересні та жовтні, не змінився», - розповів голова КВУ Олексій Кошель.</p>
      <p>Зазначається, що найвищі показники відвідуваності у «Слуги Народу» та «Європейської солідарності». В середньому на засіданнях Ради були присутні 92% депутатів СН та 87% депутатів ЄС. Також високі показники у фракції «Голос» - 86%.</p>
      <p>Нижчі показники у фракцій «Опозиційна платформа За життя» - 80% та ВО «Батьківщина» - 79%.</p>
      <p>У середньому на засіданнях Верховної Ради були присутні 378 народних депутатів або 89% від її поточного складу.</p>
      <p>Інформація за даними письмової реєстрації.</p>
      <p>Всього в жовтні було проведено 16 пленарних засідань.</p>
      <p>У КВУ нагадали, що 30 жовтня набув чинності закон №196-IX, який передбачає введення штрафів для депутатів, які систематично не голосують в Раді та не відвідують засідання парламентських комітетів.</p>
      <p>Нинішній склад парламенту провів своє перше пленарне засідання 29 серпня цього року.</p>
      <related>
        <a href="https://glavcom.ua/news/irina-lucenko-yde-z-verhovnoji-radi--637496.html"/>
        <a href="https://glavcom.ua/news/stalo-vidomo-yaku-zarplatu-v-novomu-uryadi-otrimav-avakov--637457.html"/>
        <a href="https://glavcom.ua/country/politics/seksskandal-yaremenko-zayaviv-shcho-yde-z-posadi-golovi-komitetu-radi-637095.html"/>
      </related>
    </article>
  </body>
</html>