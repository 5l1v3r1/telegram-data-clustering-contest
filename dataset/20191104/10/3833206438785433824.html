<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Izvikaha-na-razgovori-v-MVnR-frenskiya-poslanik-zaradi-dumite-na-Makron-911028"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T10:43:00+00:00"/>
    <meta property="og:title" content="Извикаха на разговори в МВнР френския посланик заради думите на Макрон"/>
    <meta property="og:description" content="Френският посланик у нас Флоранс Робин е извикана на разговори в МВнР по нареждане на външния минист..."/>
  </head>
  <body>
    <article>
      <h1>Извикаха на разговори в МВнР френския посланик заради думите на Макрон</h1>
      <address>
        <time datetime="2019-11-04T10:43:00+00:00">04 Nov 2019, 10:43</time>
      </address>
      <p>Френският посланик у нас Флоранс Робин е извикана на разговори в МВнР по нареждане на външния министър <a href="https://www.plovdiv24.bg/novini/persons/5137.html">Екатерина Захариева</a>.</p>
      <p>Повод за срещата е интервюто на президента Еманюел Макрон за френското списание "Вальор актюел", в което той заявява: "Предпочитам хора, които идват от Гвинея и Кот д‘Ивоар законно, които са тук и които вършат тази работа, отколкото български или украински незаконни канали".</p>
      <p>С Флоранс Робин е разговарял заместник-министърът на външните работи Петко Дойков. Той е изразил недоумение от изказването на френския президент, което предизвика възмущение в българското общество, включително сред сънародниците ни във Франция.</p>
      <p>От българска страна е било подчертано, че няма никакви сериозни основания за подобни твърдения, предаде Нова.</p>
      <p>Отношенията между България и Франция – на приятели, партньори и съюзници, са отлични, българската общност е много добре интегрирана във Франция, а в последно време България не е получавала сигнали от френска страна за сериозни нарушения, се казва в съобщението на МВнР.</p>
      <p>Посланик Робин е изразила съжаление и е заявила, че думите на президента Макрон са извадени от контекста и са погрешно разбрани.</p>
      <p>"Те в никакъв случай не се отнасят до българското правителство, българските граждани или българските работници, които са добре приети и са доказали своя професионализъм,“ заявява посланик Робин.</p>
      <p>Тя е препотвърдила отличните двустранни отношения и изрази надежда, че те ще продължават да се задълбочават. "Между нашите две страни съществува отлично сътрудничество –  в сферите на образованието, културата, икономиката. Франция ще бъде заедно с България и ще продължи да подкрепя нейните усилия в рамките на Европейския съюз“, заявява посланик Робин.</p>
    </article>
  </body>
</html>