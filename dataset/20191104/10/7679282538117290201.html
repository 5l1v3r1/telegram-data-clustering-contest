<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-pregnant-woman-set-fire-for-dowry-accused-husband-and-mother-in-law-arrested-2831110.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T10:33:46+00:00"/>
    <meta property="og:title" content="दहेज के लिए गर्भवती महिला को लगाई आग, आरोपी पति और सास गिरफ्तार"/>
    <meta property="og:description" content="ओडिशा के गंजाम जिले में दहेज के लिए चार महीने की गर्भवती पत्नी को कथित रूप से आग लगाने के मामले में एक व्यक्ति और उसकी 65 वर्षीय मां को गिरफ्तार किया गया है। पुलिस ने यह जानकारी दी। अस्का पुलिस..."/>
  </head>
  <body>
    <article>
      <h1>दहेज के लिए गर्भवती महिला को लगाई आग, आरोपी पति और सास गिरफ्तार</h1>
      <address><time datetime="2019-11-04T10:33:46+00:00">04 Nov 2019, 10:33</time> by <a rel="author">एजेंसी,ब्रह्मपुर (ओडिशा)</a></address>
      <p>ओडिशा के गंजाम जिले में दहेज के लिए चार महीने की गर्भवती पत्नी को कथित रूप से आग लगाने के मामले में एक व्यक्ति और उसकी 65 वर्षीय मां को गिरफ्तार किया गया है। पुलिस ने यह जानकारी दी।</p>
      <p>अस्का पुलिस थाने के प्रभारी निरीक्षक प्रशांत कुमार साहू ने बताया कि घटना 31 अक्टूबर को देवभूमि में हुई और पीड़ित महिला की विधवा मां की शिकायत के आधार पर रविवार को गिरफ्तारी की गई। पुलिस ने बताया कि आरोपियों की पहचान तुकुना चौधरी (40) और उसकी मां उमा के रूप में हुई।</p>
      <p>पुलिस के मुताबिक पीड़ित महिला ममाली (25) 80 से 90 प्रतिशत तक झुलस चुकी है और यहां एमकेसीजी मेडिकल कालेज एवं अस्पताल में जिंदगी की जंग लड़ रही है। उसका भ्रूण नहीं बच सका।</p>
      <p>महिला की मां कुनी पात्रा ने शिकायत में कहा कि दो साल पहले ममाली की शादी तुकुना से हुई थी, जिसमें कुछ आभूषणों के साथ 40 हजार रुपये नकद ससुराल वालों को दिये गए थे। उन्होंने आरोप लगाया कि ससुराल वालों ने 80 हजार रुपये और मांगे तथा उनकी बेटी पर अत्याचार भी किये। आरोपियों के खिलाफ दहेज उत्पीड़न का मामला दर्ज कर लिया गया है। </p>
    </article>
  </body>
</html>