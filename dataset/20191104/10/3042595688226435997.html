<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/dnt-leder-ble-tatt-av-snoskred/71780316"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T10:15:24+00:00"/>
    <meta property="og:title" content="DNT-leder ble tatt av snøskred"/>
    <meta property="og:description" content="Det var styreleder Trond Løkke i Vesterålen Turlag som ble tatt av skred ved Trollfjordhytta i Lofoten søndag. Det har gått bra med ham, opplyser DNT."/>
  </head>
  <body>
    <article>
      <h1>DNT-leder ble tatt av snøskred</h1>
      <h2>Det var styreleder Trond Løkke i Vesterålen Turlag som ble tatt av skred ved Trollfjordhytta i Lofoten søndag. Det har gått bra med ham, opplyser DNT.</h2>
      <address><time datetime="2019-11-04T10:15:24+00:00">04 Nov 2019, 10:15</time> by <a rel="author">Amanda Nordhagen Walnum</a></address>
      <p>Søndag gikk det et skred ved Trollfjordhytta på Austvågøy. Én person ble hentet ut av skredet.</p>
      <p>- Vedkommende er gravd fram i live, og beskrives som bevisst, men sterkt nedkjølt. Lege har tatt sin vurdering, og personen sendes til sykehus i Tromsø, sa operasjonsleder Kai Eriksen til Dagbladet.</p>
      <p>
        <b>Mandag opplyser Den norske turistforening at det var styreleder i Vesterålen Turlag, Trond Løkke, som ble tatt av skredet.</b>
      </p>
      <p>Turfølget på ni personer var på Trollfjordhytta i anledning en styresamling i Vesterålen Turlag. Skredet gikk da følget var på vei ned, rundt 300 meter fra hytta langs den anbefalte vintertraseen.</p>
      <p>Ifølge DNT ble Løkke funnet etter 1,5 time under snøen.</p>
      <p>Universitetssykehuset Nord-Norge (UNN) opplyser at Løkke er lettere skadd og at han etter planen skal skrives ut tirsdag.</p>
      <p>
        <b>- Vi er veldig glade for at dette gikk bra, og at alle som var involvert er i trygge hender. Vi vil gjerne takke redningsmannskapene og alle som bidro til at Trond ble funnet så fort og fraktet i sikkerhet, sier generalsekretær i DNT, Dag Terje Klarp Solvang.</b>
      </p>
      <p>Resten av gruppa ble igjen på Trollfjordhytta, sammen med en representant fra politiet. Politiet frakter disse ut i dag.</p>
      <p>- Vi jobber fortløpende med å kartlegge hendelsesforløpet, og vil ta en runde med de involverte når de er klare for det. Frem til da trenger de berørte ro og vi ber om at pressen kontakter oss i DNT sentralt for ytterligere spørsmål, sier Solvang.</p>
    </article>
  </body>
</html>