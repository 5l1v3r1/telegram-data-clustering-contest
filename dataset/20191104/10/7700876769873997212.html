<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/04/in-arrivo-la-social-impact-investments-international-conference/153170/"/>
    <meta property="og:site_name" content="VITA"/>
    <meta property="article:published_time" content="2019-11-04T10:09:00+00:00"/>
    <meta property="og:title" content="In arrivo la Social Impact Investments International Conference"/>
    <meta property="og:description" content="Terza edizione della conferenza internazionale. L’evento, in programma il 5 e 6 dicembre a Roma, è promosso dall’Università di Roma “La Sapienza”, insieme ad Unitelma Sapienza e in partnership con il Centro Casmef della Università Luiss Guido Carli. Dopo un prima giornata prettamente accademica nel secondo giorno la conferenza si sposta in Campidoglio"/>
  </head>
  <body>
    <article>
      <h1>In arrivo la Social Impact Investments International Conference</h1>
      <address><time datetime="2019-11-04T10:09:00+00:00">04 Nov 2019, 10:09</time> by <a rel="author">Redazione</a></address>
      <p>
        <b>Terza edizione della conferenza internazionale. L’evento, in programma il 5 e 6 dicembre a Roma, è promosso dall’Università di Roma “La Sapienza”, insieme ad Unitelma Sapienza e in partnership con il Centro Casmef della Università Luiss Guido Carli. Dopo un prima giornata prettamente accademica nel secondo giorno la conferenza si sposta in Campidoglio</b>
      </p>
      <p>È in programma nella Capitale la terza edizione della<b> <a href="https://www.socialimpactconference.it/">Social Impact Investments International Conference</a></b>. L’evento, promosso dall’Università di Roma “La Sapienza”, insieme ad Unitelma Sapienza ed in partnership con il Centro Casmef della Università Luiss Guido Carli, si svolgerà il 5 e 6 dicembre.<br/>Al Comitato Scientifico, presieduto dal professor <b>Mario La Torre</b> (<i>nella foto</i>) - già membro italiano della <b>Taskforce G8 sugli investimenti ad impatto sociale</b> – partecipano docenti italiani e stranieri membri della <b>University Alliance for Positive Finance</b>.</p>
      <figure>
        <img src="http://i.cdn-vita.it/blobs/variants/7/c/6/0/7c602d90-0697-49c8-a2fa-5283c298ee38_large.jpg?_637084591117452726"/>
      </figure>
      <p><b>La prima giornata, giovedì 5 dicembre</b> si terrà alla <b>Facoltà di Economia della “Sapienza”</b> ed avrà un format tipicamente accademico con presentazione di paper scientifici sui temi della finanza sostenibile, dei rischi ESG, dell’impact investing; la giornata è arricchita dalla presenza di due key note speaker tra i massimi esperti di sostenibilità: il <b>professor Philippe Krueger</b>, dell’Università di Ginevra, già vincitore nel 2015 del prestigioso <b>Moskowitz Prize</b> con un lavoro sul rischio climatico ed il valore delle imprese, e il professor <b>Andreas Hoepner</b> dell’Università di Dublino.</p>
      <p><b>La seconda giornata del 6 dicembre</b>, invece, sarà ospitata dal Comune di Roma, nella sala della <b>Protomoteca </b>ed è strutturata su 4 panel: il primo politico-istituzionale, il secondo dedicato alle banche, il terzo agli asset managers ed agli investitori istituzionali, il quarto alle imprese non finanziarie.<br/>Alla presenza della sindaca di Roma, <b>Virgina Raggi</b>, e dei Rettori di Sapienza, <b>Eugenio Gaudio</b> e di Unitelma Sapienza, <b>Antonello Folco Biagini</b>, sarà annunciato un <b>protocollo d’intesa</b> tra il Comune e le due Università romane che prevede una collaborazione in materia di welfare sostenibile. La giornata si chiuderà con la consegna dei <b>premi ai migliori paper</b> e la presentazione del <b>Fondo per l’Innovazione Sociale</b> lanciato dal Dipartimento della Funzione Pubblica della Presidenza del Consiglio dei Ministri dedicato a progetti d’impatto sociale di Comuni e Città Metropolitane.</p>
      <p>Hanno confermato la loro presenza alle tavole rotonde: <b>Adelaide Mozzi</b> - Commissione Europea - che illustrerà le prossime azioni della Commissione in materia di finanza sostenibile; <b>Helmut Kreimer-Eis</b> – FEI - che presenterà un nuovo studio sugli orientamenti dei Ventur Capitalist e dei Business Angels in materia di investimenti ESG. Tra gli operatori, <b>Bernardo Mattarella</b> – che illustrerà i dettagli dei social bond emessi di recente da Banca del Mezzogiorno; <b>Jacopo Schettini</b> – Standard Ethics – che chiarirà le nuove sfide delle agenzie in materia di rating di sostenibilità; <b>Carmine Franco</b> – Ossiam, Natixis – per discutere delle strategie ESG degli asset managers ed <b>Ernesto Ciorra</b> – Enel – a chiarire le politiche sostenibili delle imprese energetiche.</p>
      <p>La conferenza si inserisce nell'ambito delle attività sostenute dal progetto di ricerca MiuR “Una piattaforma italiana per la finanza di impatto: modelli finanziari per l’inclusione sociale ed un welfare sostenibile” che vede coinvolto un network di 10 Università italiane.</p>
      <p>In apertura image by Nattanan Kanchanaprat from Pixabay</p>
      <related>
        <h4>Contenuti correlati</h4>
        <a href="http://www.vita.it/it/article/2019/10/30/la-banca-di-comunita-il-non-profit-e-leducazione-finanziaria/153138/"/>
        <a href="http://www.vita.it/it/article/2019/10/24/decreto-salva-imprese-ok-allemendamento-per-i-workers-buyout/153088/"/>
        <a href="http://www.vita.it/it/article/2019/10/22/il-leader-mondiale-della-finanza-impact-ronald-cohen-ricevuto-dal-prem/153052/"/>
        <a href="http://www.vita.it/it/article/2019/10/09/valutazione-dimpatto-sociale-innovazione-o-ritorno-al-passato/152893/"/>
      </related>
    </article>
  </body>
</html>