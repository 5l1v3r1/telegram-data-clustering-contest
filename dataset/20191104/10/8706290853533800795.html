<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682160/mitera-12chronis-gia-ton-ierea-pistevo-pos-itan-ena-teras-kai-ont"/>
    <meta property="og:site_name" content="enikos.gr"/>
    <meta property="article:published_time" content="2019-11-04T10:46:00+00:00"/>
    <meta property="og:title" content="Μητέρα 12χρονης για τον ιερέα: Πιστεύω πως ήταν ένα τέρας και όντως έκανε αυτά για τα οποία τον καταγγέλλει το παιδί"/>
    <meta property="og:description" content="Ύποπτη χαρακτηρίζουν οι Αρχές τη στάση της μητέρας του 12χρονου κοριτσιού, που φέρεται να κακοποίησε σεξουαλικά ο ιερέας σύντροφός της. Οι αστυνομικοί που χειρίζονται την υπόθεση εκτιμούν ότι η γυναίκα βουλγαρικής καταγωγής δεν..."/>
  </head>
  <body>
    <article>
      <h1>Μητέρα 12χρονης για τον ιερέα: Πιστεύω πως ήταν ένα τέρας και όντως έκανε αυτά για τα οποία τον καταγγέλλει το παιδί</h1>
      <address>
        <time datetime="2019-11-04T10:46:00+00:00">04 Nov 2019, 10:46</time>
      </address>
      <p>Των Δ. Πανανού και Θ. Πάνου</p>
      <p>Ύποπτη χαρακτηρίζουν οι Αρχές τη στάση της μητέρας του <a href="http://www.enikos.gr/society/681148/sokarei-i-katathesi-tis-12chronis-gia-ton-ierea-mas-vrike-i-mama-">12χρονου κοριτσιού</a>, που φέρεται να κακοποίησε σεξουαλικά ο <a href="http://www.enikos.gr/society/681325/dikigoros-ierea-ston-ant1-ypoptes-epikoinonies-tis-miteras-me-to-">ιερέας</a> σύντροφός της. Οι αστυνομικοί που χειρίζονται την υπόθεση εκτιμούν ότι η γυναίκα βουλγαρικής καταγωγής δεν έχει αποκαλύψει όλη την αλήθεια, γεγονός στο οποίο συντείνει η αλλαγή της στάσης της. Πώς δηλαδή από “καλός άνθρωπος”, κατά τα λεγόμενά της, ο παπάς στο χωριό Οχιά της Μάνης μετατράπηκε σε “τέρας”;</p>
      <p>Η μητέρα του 12χρονου κοριτσιού είχε κληθεί να δώσει κατάθεση στην Αστυνομία. Ερωτώμενη για τη συμπεριφορά του συντρόφου της και τα όσα κατήγγειλε η κόρη της, σύμφωνα με όλες τις πληροφορίες, είχε πει στους αστυνομικούς: “Ο ιερέας είναι καλός άνθρωπος. Μας είχε βοηθήσει ως οικογένεια. Ήταν συχνά στο σπίτι μου και αγαπούσε τα παιδιά. Τους φερόταν σαν πραγματικός πατέρας. Όταν μου είπε το παιδί τι γινόταν, δεν μπορούσα να το πιστέψω. Νόμιζα ότι λέει ψέματα. Δεν γνωρίζω τίποτα για όσα καταγγέλλει το κορίτσι μου. Δεν ήμουν ποτέ μπροστά σε κάποιο περιστατικό”.</p>
      <p>Ωστόσο, στη συνέχεια η γυναίκα, που φαίνεται να αποτελεί πρόσωπο - κλειδί στην υπόθεση, άλλαξε στάση, δηλώνοντας δημόσια ότι στην αρχή δεν μπορούσε να πιστέψει ότι ο ιερέας είχε κάνει κακό στην κόρη της. “Του είχα εμπιστοσύνη. Τώρα, όμως, πιστεύω πως ήταν ένα τέρας και όντως έκανε αυτά για τα οποία τον καταγγέλλει το παιδί. Θέλω να τιμωρηθεί”, δήλωσε στη Realnews η μητέρα του κοριτσιού.</p>
      <p>Αναφερόμενη μάλιστα στον πατέρα της, ο οποίος φέρεται, σύμφωνα με τις καταγγελίες της πλευράς του ιερέα, να έχει κακοποιήσει τη 12χρονη, αρνείται κατηγορηματικά την εμπλοκή του.</p>
      <p>“Ο πατέρας μου δεν κακοποίησε το παιδί. Δεν είναι αλήθεια. Μπορείτε να ρωτήσετε παντού. Ο πατέρας μου είναι ανάπηρος. Το παιδί λέει ότι ήταν ο παπάς. Δεν είχα καταλάβει τίποτα”, δηλώνει.</p>
      <p>Την ίδια στιγμή, ο ιερέας μέσα από τη φυλακή συνεχίζει να αρνείται τις κατηγορίες. “Ό,τι έχω πει από την πρώτη στιγμή είναι αλήθεια. Το βεβαιώνουν όλα τα χαρτιά που υπάρχουν και όλοι οι άνθρωποι που έχουν αναμειχθεί στην υπόθεση αυτή. Εγώ και η κόρη μου ήμασταν αυτοί που ενημερώσαμε τη μάνα του παιδιού για την εκμυστήρευση που μας έκανε, ότι το είχε πειράξει ο παππούς του, αλλά και τους γιατρούς και την Αστυνομία, όταν έπαθε η μάνα τη νευρική κρίση. Με υπομονή και με τη βοήθεια του Θεού θα περάσω τη δοκιμασία αυτή”, λέει στη Realnews μέσω του δικηγόρου του, Νικόλαου Ιωάννου.</p>
      <p>Στο πλευρό του ιερέα βρίσκεται από την πρώτη στιγμή η κόρη του, η οποία, όπως δηλώνει, αρνείται να πιστέψει ότι ο πατέρας της μπορούσε να κακοποιήσει τη μικρή.</p>
      <p>“Δεν μπορώ να πιστέψω όσα ζω. Ο πατέρας μου μας μεγάλωσε έξι παιδιά, πέντε κορίτσια και ένα αγόρι, μόνος του, με τρόπο υποδειγματικό. Δεν έγινε παπάς από ανάγκη. Από συμπόνοια θέλησε να βοηθήσει τη μητέρα του κοριτσιού και δέχτηκε να παρέχει στέγη και τροφή μόνο στη μητέρα. Η ίδια στη συνέχεια ζήτησε να πάρει μαζί και την κόρη και τον γιο της. Όταν το παιδί μάς εκμυστηρεύτηκε ότι το είχε κακοποιήσει ο παππούς του, το είχαμε πει στη μητέρα του. Η ίδια μας απέτρεψε από το να ασχοληθούμε άλλο με αυτό, λέγοντάς μας ότι το παιδί δεν κατάλαβε και ότι αποκλείεται να είχε συμβεί κάτι τέτοιο. Εμείς αργότερα είπαμε στους γιατρούς ότι το παιδί είχε καταγγείλει κακοποίηση. Με συμβουλή των γιατρών πήγαμε απευθείας στην Αστυνομία και έτσι ξεκίνησαν οι διαδικασίες για να παρέμβει εισαγγελέας”.</p>
      <p>Πηγή: Realnews</p>
      <related>
        <h4>σχετικά άρθρα</h4>
        <a href="http://www.enikos.gr/society/682095/thlivero-rekor-tis-elladas-stin-kakopoiisi-ton-zoon-video%0A%20%20%20%20%0A"/>
        <a href="http://www.enikos.gr/society/681917/i-kori-tou-ierea-gia-tin-ypothesi-kakopoiisis-tis-12chronis-sti-m%0A%20%20%20%20%0A"/>
        <a href="http://www.enikos.gr/society/681728/kori-ierea-ston-ant1-kati-echei-kanei-o-pappous-tis-sti-12chroni-%0A%20%20%20%20%0A"/>
        <a href="http://www.enikos.gr/society/681653/agonia-gia-18chroni-mitera-pou-exafanistike-apo-ti-messara%0A%20%20%20%20%0A"/>
        <a href="http://www.enikos.gr/society/681325/dikigoros-ierea-ston-ant1-ypoptes-epikoinonies-tis-miteras-me-to-%0A%20%20%20%20%0A"/>
        <a href="http://www.enikos.gr/society/681271/xechasan-agoraki-trion-eton-se-scholiko-leoforeio%0A%20%20%20%20%0A"/>
        <a href="http://www.enikos.gr/society/681143/pappous-12chronis-ston-ant1-oudepote-peiraxa-ego-to-paidi-video%0A%20%20%20%20%0A"/>
        <a href="http://www.enikos.gr/society/681148/sokarei-i-katathesi-tis-12chronis-gia-ton-ierea-mas-vrike-i-mama-%0A%20%20%20%20%0A"/>
        <a href="http://www.enikos.gr/society/681077/arneitai-tis-katigories-o-iereas-perievala-tin-12chroni-me-storgi%0A%20%20%20%20%0A"/>
      </related>
    </article>
  </body>
</html>