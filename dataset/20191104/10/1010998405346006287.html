<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/kitaj-opitva-da-verbuva-sluzhiteli-po-sigurnostta-v-chehija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T10:48:00+00:00"/>
    <meta property="og:title" content="Китай опитва да вербува чешки политици и хора от спецслужбите"/>
    <meta property="og:description" content="Азиатската страна е активна в Централна и Източна Европа"/>
  </head>
  <body>
    <article>
      <h1>Китай опитва да вербува чешки политици и хора от спецслужбите</h1>
      <h2>Азиатската страна е активна в Централна и Източна Европа</h2>
      <address><time datetime="2019-11-04T10:48:00+00:00">04 Nov 2019, 10:48</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Китайските тайни служби действат все по-активно в Чехия, като се опитват да вербуват служители от специалните служби. Това съобщава Националната служба за сигурност и информация – контраразузнаването на страната.</p>
      <p>В телевизионно предаване Ладислав Щиха от прессекретариата на службата заяви, че това е нова тенденция в дейността на китайските тайни служби.</p>
      <p>По думите му преди време интересът на Пекин е бил насочен главно към дейци на чешката наука и промишлеността. Имало е и опити за вербуване на някои политици, предаде БТА, като цитира ТАСС.</p>
      <p>Според Щиха вербуването ставало предимно когато чешки граждани, събудили интерес у китайските тайни служби, посещават Китайската народна република.</p>
      <p>Оттам азиатската страна поема изцяло разходите за пътуванията им и ги обгражда с внимание. Следват предложения за сътрудничество, чийто характер далеч надхвърля установените рамки.</p>
      <p>Дейността на китайските и на руските тайни служби застрашава в най-голяма степен сигурността на Чехия, заяви преди две седмици директорът на контраразузнаването Михал Коуделка.</p>
      <p>В отговор президентът на Чехия Милош Земан (известен с консервативните си възгледи и геополитическите си предпочитания в източно направление) каза в четвъртък, че на шефа на ведомството „зад всеки ъгъл му се привижда китайски или руски шпионин” и му препоръча да концентрира усилията си върху борбата с корупцията.</p>
      <p>„Ал Джазира” пише, че напрежението между Пекин и Прага се е засилило откакто Зденек Хриб стана кмет на чешката столица през ноември 2018 г. Изданието твърди, че Хриб е приемал делегации от Тайван и Тибет, което се разминава с политиката на Пекин за единен Китай (възглед, че съществува една държава Китай, въпреки че има две правителства, претендиращи за това име – КНР и Република Китай в Тайван).</p>
      <p>Като резултат се влошиха културните отношения между двете страни. Множество концерти на чешки изпълнители в КНР бяха отказани. Външният министър на страната Томас Петричек подчерта, че няма правото да „заповядва” на законно избран кмет.</p>
      <p>Освен това роля в отношенията играе и Милош Земан, който водеше кампания за изграждането на близки отношения с Китай и Русия, въпреки че Чехия е част от ЕС и НАТО.</p>
      <p>Популистът е често определян като фигура, която иска да води своя собствена външна политика, извън тази на правителството. А това, че премиерът Андрей Бабиш (който не е особен привърженик на Китай) е зависим от Земан, означава, че едва ли политиките на президента биха били спрени.</p>
      <p>Факт е, че Китай гледа на Сърбия, Унгария и Чехия като на ключови елементи от плановете на страната за технологична, икономическа и, в крайна сметка, политическа експанзия в Европа. В резултат, например, в Сърбия <a href="https://www.forbes.com/sites/rebeccabanovic/2019/04/28/china-and-serbia-sign-major-infrastructure-deal-under-the-belt-and-road-initiative/">китайци строят пътища, сгради и други големи инфраструктурни обекти</a>, ИТ гиганти като "Хуауей" <a href="https://eu.usatoday.com/story/tech/2019/10/16/huawei-surveillance-cameras-spread-china-serbia-and-elsewhere/3995561002/">осигуряват "умно" видеонаблюдение</a> с лицево разпознаване на всеки гражданин в големите градове, а по улиците на Белград можете да срещнете и <a href="https://www.reuters.com/article/us-serbia-china-patrols/chinese-police-officers-join-serbian-colleagues-on-the-beat-in-belgrade-idUSKBN1W81B0">командировани китайски полицаи</a>.</p>
      <p>Опасенията на някои анализатори са, че в по-слабите като политически интегритет европейски страни Китай може да стигне до "колонизация", каквато <a href="https://www.forbes.com/sites/panosmourdoukoutas/2018/08/04/china-is-treating-africa-the-same-way-european-colonists-did/#ecfb123298ba">от години извършва в Африка</a> - с изкупуване на плодородните земи, обвързване на чуждата икономика със своите външнотърговски фирми и с отпускане на заробващи заеми за правителствата.</p>
      <p>Оттук се включва местната власт в Чехия, която ще опита да предотврати допълнително вмешателство от чужди страни.</p>
      <p>Пред американското Национално публично радио кметът Хриб твърди, че единственото нещо, което Китай търси в Чехия, е разпространението на пропаганда, а не културен и политически обмен, който европейската страна търси. </p>
      <p>Освен това в писмо до президента Си Дзинпин Хриб призовава за запазване на отношенията между двете страни, особено в областта на китайските инвестиции в Чешката Република.</p>
    </article>
  </body>
</html>