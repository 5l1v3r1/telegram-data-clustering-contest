<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/appuntamenti/2019/11/04/utilitalia-porta-ecomondo-economia-circolare_2mlexS1fLHxnn4tLjDHT4I.html"/>
    <meta property="og:site_name" content="Adnkronos"/>
    <meta property="article:published_time" content="2019-11-04T10:47:00+00:00"/>
    <meta property="og:title" content="Utilitalia porta a Ecomondo l'economia circolare"/>
    <meta property="og:description" content="Criticità e potenzialità nella gestione dei rifiuti industriali, depurazione e valorizzazione dei fanghi, filiera nazionale del rifiuto organico; e ancora biometano, prevenzione dei rifiuti, economia circolare degli oli vegetali esausti, fabbisogno nazionale di impianti di trattamento e sistemi tariffari alla luce del futuro panorama regolatorio delineato dall’Authority. Sono alcuni dei temi che Utilitalia, Federazione delle imprese idriche, ambientali ed energetiche, porterà alla Fiera riminese Ecomondo: dal 5 all’8 novembre sono in programma decine di appuntamenti concentrati principalmente nella grande Piazza delle Utilities (Padiglione D2, Stand 41)."/>
  </head>
  <body>
    <article>
      <h1>Utilitalia porta a Ecomondo l'economia circolare</h1>
      <address>
        <time datetime="2019-11-04T10:47:00+00:00">04 Nov 2019, 10:47</time>
      </address>
      <p>Criticità e potenzialità nella gestione dei rifiuti industriali, depurazione e valorizzazione dei fanghi, filiera nazionale del rifiuto organico; e ancora biometano, prevenzione dei rifiuti, economia circolare degli oli vegetali esausti, fabbisogno nazionale di impianti di trattamento e sistemi tariffari alla luce del futuro panorama regolatorio delineato dall’Authority. Sono alcuni dei temi che Utilitalia, Federazione delle imprese idriche, ambientali ed energetiche, porterà alla Fiera riminese Ecomondo: dal 5 all’8 novembre sono in programma decine di appuntamenti concentrati principalmente nella grande Piazza delle Utilities (Padiglione D2, Stand 41).</p>
      <p>Per quattro giorni, le aziende associate ad Utilitalia incontreranno gli operatori per affrontare i principali temi tecnici e gestionali di questo settore industriale. "Anche quest’anno - spiega il presidente di Utilitalia Giovanni Valotti - la Federazione intende sfruttare il grande potenziale offerto da Ecomondo per organizzare vari momenti di confronto e approfondimento, dialogando con interlocutori politici, istituzionali e tecnici. Il filo conduttore che lega tutte queste iniziative è il ruolo delle utilities nella transizione energetica e verso l’economia circolare, secondo un approccio industriale improntato all’efficienza ed alla qualità dei servizi offerti".</p>
      <p>Si parte il 5 novembre, nella Piazza delle Utilities, con un approfondimento sui fanghi di depurazione e sulla loro qualità, in particolare per quanto concerne il loro reimpiego agricolo. Nella stessa giornata (in Sala Ravezzi 2, Hall Sud) si parlerà della gestione dei rifiuti industriali e della fragilità del sistema infrastrutturale italiano: è ormai fondamentale offrire al sistema produttivo soluzioni di trattamento che abbiano costi sostenibili e siano rispettose della normativa, della tutela della salute e dell’ambiente.</p>
      <p>Il 6 novembre (in Sala Ravezzi 1, Hall Sud) la filiera dei rifiuti organici sarà al centro di un confronto tra operatori nazionali e internazionali, che farà emergere le diversità e le peculiarità delle scelte strategiche e organizzative lungo le varie fasi della filiera. Sempre il 6 novembre si parlerà anche dell’economia circolare degli oli vegetali esausti, di oli minerali usati (con la presentazione di un accordo tra Utilitalia e il Conou) e dell’innovazione tecnologica nella raccolta dei rifiuti urbani.</p>
      <p>Il 7 novembre (Piazza delle Utilities) si affronteranno altri aspetti dell’economia circolare, partendo dalla fragilità e dal sottodimensionamento del sistema impiantistico per il trattamento dei rifiuti urbani: Utilitalia presenterà un’analisi dei fabbisogni di trattamento del Paese allo stato attuale e al 2035. Nella Sala Workshop sarà invece affrontato il tema della 'regolazione' del settore ambientale, un confronto sull’attuale e futuro sistema tariffario quale strumento fondamentale per favorire lo sviluppo industriale del ciclo integrato di gestione dei rifiuti.</p>
      <p>L’appuntamento dell’8 novembre sarà infine dedicato alla presentazione ufficiale della Settimana Europea per la Riduzione dei Rifiuti, la Serr 2019, con la quale Utilitalia insieme con Anci, Legambiente e ministero dell’Ambiente, chiuderà l’edizione 2019 della sua partecipazione ad Ecomondo.</p>
    </article>
  </body>
</html>