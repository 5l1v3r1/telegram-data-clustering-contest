<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544693.html/%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%AF%D8%B1-%D8%AC%D9%87%D8%AA-%D9%85%D8%AD%D9%82%D9%82-%DA%A9%D8%B1%D8%AF%D9%86-%D8%A2%D8%B1%D9%85%D8%A7%D9%86-%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%DA%AF%D8%A7%D9%85-%D8%A8%D8%B1%D8%AF%D8%A7%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T10:38:00+00:00"/>
    <meta property="og:title" content="دانش آموزان در جهت محقق کردن آرمان‌های انقلاب گام بردارند"/>
    <meta property="og:description" content="فرمانده سپاه روح‌الله استان مرکزی گفت: دانش آموزان امیدها و سرمایه‌های این کشور هستند و می‌خواهند در گام دوم اهداف متعالی انقلاب را پیش ببرند و لذا جوانان و بسیجیان به‌عنوان افسران انقلاب باید در جهت محقق کردن آرمان‌های انقلاب گام بردارند."/>
  </head>
  <body>
    <article>
      <h1>دانش آموزان در جهت محقق کردن آرمان‌های انقلاب گام بردارند</h1>
      <h2>فرمانده سپاه روح الله استان مرکزی:</h2>
      <address>
        <time datetime="2019-11-04T10:38:00+00:00">04 Nov 2019, 10:38</time>
      </address>
      <p>فرمانده سپاه روح‌الله استان مرکزی گفت: دانش آموزان امیدها و سرمایه‌های این کشور هستند و می‌خواهند در گام دوم اهداف متعالی انقلاب را پیش ببرند و لذا جوانان و بسیجیان به‌عنوان افسران انقلاب باید در جهت محقق کردن آرمان‌های انقلاب گام بردارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سردار محسن کریمی فرمانده سپاه روح‌الله استان مرکزی شامگاه یکشنبه در جمع فرماندهان بسیج دانش‌آموزی با اشاره به اهمیت تفکر بسیج و بسیج دانش‌آموزی گفت: بسیجیان به‌عنوان خواص جامعه باید ابتدا قدر این نعمت را بدانند و بعد باید برای تجهیز کردن خود به علم، تقوا و بصیرت تلاش زیادی کنند.</p>
      <p>وی افزود: نوجوانان و جوانان امیدها و سرمایه‌های این کشور هستند و می‌خواهند در گام دوم اهداف متعالی انقلاب را پیش ببرند و لذا جوانان و بسیجیان به‌عنوان افسران انقلاب باید در جهت محقق کردن آرمان‌های انقلاب گام بردارند.</p>
      <p>فرمانده سپاه روح‌الله استان مرکزی بابیان اینکه امروز شرایط کشور در حالت جنگی است و دشمن در همه ابعاد به دنبال توطئه آفرینی و دشمنی با ملت است گفت: جنگ امروز از نظامی به حوزه‌های علمی، اقتصادی، فرهنگی و اجتماعی منتقل‌شده و در این جنگ هدف دشمن به‌کل جامعه رفته و لذا در این شرایط وحدت یک اصل مهم است که باید به آن خیلی اهمیت داد.</p>
      <p>وی ادامه داد: دشمن وقتی نتوانست با داعش در منطقه به‌جایی برسد امروز تمرکز خود را برای ایجاد اختلاف بین ملت‌ها و اختلافات درونی گذاشته و لذا همه باید در جهت توطئه‌ها و فتنه‌های جدید دشمن هوشیار باشیم.</p>
      <p>کریمی بابیان اینکه جمله راهبردی معمار کبیر انقلاب مبنی بر اینکه بسیج لشگر مخلص خداست نیاز به درک صحیحی دارد و باید عمق این جمله را بفهمیم افزود: تشکیل بسیج یکی از هنرهای مهم امام بود و در طول این چهل سال با همین بسیج مردمی توانستیم دستاوردهای مهمی برای انقلاب به دست آوریم و امروز باید تفکر بسیج هم ادامه پیدا کند و هم تقویت شود.</p>
      <p>وی با تأکید بر اینکه امروز جنگ، جنگ اراده‌ها است گفت: اراده جوانان انقلابی و مؤمن بسیار قوی‌تر از ارائه‌های دشمن است و باید به‌کارگیری شوند.</p>
      <p>فرمانده سپاه روح‌الله استان مرکزی با اشاره به اهمیت توجه به سواد رسانه ای در بین دانش آموزان بیان داشت: امروز باید نحوه درست استفاده کردن از فضای مجازی به نوجوانان آموزش داده شود چراکه دشمن از این طریق به دنبال شبهه آفرینی برای نوجوانان و جوانان است و به همین دلیل سواد رسانه ای یک موضوع الزامی است.</p>
      <p>وی افزود: طرح شهید بهنام محمدی با هدف تربیتی دنبال می شود و این طرح دستاوردهای بسیار خوبی به همراه داشته که باید هم آن را دنبال کرد و هم در جهت تقویت آن تلاش کرد.</p>
      <p>کریمی با بیان اینکه سطح انتظارات از بسیج دانش آموزی بسیار زیاد است گفت: آن چیزی که باید در دستور کار این نهاد باشد ارائه الگو به آموزش و پرورش است.</p>
      <p>فرمانده سپاه روح الله استان مرکزی خاطر نشان کرد: ۱۳ آبان ماه به عنوان روز مبارزه با استکبار فرصتی مناسب برای نشان دادن جنایت های آمریکا علیه ملت و هویت واقعی نظام استکباری به جوانان است که باید آن را گرامی داشت و از آن استفاده کرد.</p>
      <p>انتهای پیام/</p>
    </article>
  </body>
</html>