<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-bihar-sleeping-pregnant-wife-shot-first-and-then-killed-with-stabbed-in-saharsa-2831069.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T10:11:14+00:00"/>
    <meta property="og:title" content="सो रही गर्भवती पत्नी को पहले गोली मारी, मन नहीं भरा तो चाकू से गोदकर मार डाला"/>
    <meta property="og:description" content="सहरसा में हैवान पति ने सो रही गर्भवती पत्नी को पहले गोली मारी इतने में भी मन नहीं भरा तो चाकू से गोदकर मार डाला। हैवानियत की यह घटना जिले के बनमा ईटहरी ओपी क्षेत्र के मकदमपुर गांव में देर रात की..."/>
  </head>
  <body>
    <article>
      <h1>सो रही गर्भवती पत्नी को पहले गोली मारी, मन नहीं भरा तो चाकू से गोदकर मार डाला</h1>
      <address><time datetime="2019-11-04T10:11:14+00:00">04 Nov 2019, 10:11</time> by <a rel="author">सिमरी बख्तियारपुर (सहरसा)। संवाद सूत्र</a></address>
      <p>सहरसा में हैवान पति ने सो रही गर्भवती पत्नी को पहले गोली मारी इतने में भी मन नहीं भरा तो चाकू से गोदकर मार डाला। हैवानियत की यह घटना जिले के बनमा ईटहरी ओपी क्षेत्र के मकदमपुर गांव में देर रात की है।</p>
      <p>इस संबंध में मृतक महिला चंदुला देवी (21) के के पिता ने दहेज प्रताड़ना का आरोप लगाते हुए अपने दामाद पांडव मिस्त्री और उसके परिजनों समेत 10 लोगों के खिलाफ सलखुआ थाना में केस दर्ज करवाया है।</p>
      <p>मृतक महिला के पिता ईटहरी पंचायत के वार्ड नंबर 7 मकदमपुर गांव निवासी सिकेन्द्र मिस्त्री ने पुलिस को बताया कि छठ पर्व को लेकर 30 अक्टूबर को अपने दामाद सल्खुआ के कोरलाहा गांव निवासी रामचन्द्र मिस्त्री के बेटे पाण्डव मिस्त्री यहां आया था। रात में सभी अपने कमरे में सोने चले गये। करीब दस बजे घर में जोरदार आवाज सुनाई दी। आवाज सुन घर में देखने गये तो बिस्तर पर बेटी चंदुला खून से लथपथ पड़ी थी। उसकी कनपट्टी के समीप गोली मारकर हत्या कर दी गई। जख्म को देखने से लगा कि गोली मारने के बाद धारदार हथियार से उसे गोदा गया था। वहीं घटना के बाद दामाद की खोजबीन की तो पता चला कि घटना के बाद वह बाइक लेकर सड़क पर खड़े सहयोगी चचेरे भाई गुरु मिस्त्री के साथ भाग निकला। चंदुला छह माह की गर्भवती थी। ससुराल वाले उससे दहेज में एक लाख रुपये, बाइक, जेवरात सहित अन्य सामान की मांगते थे और नहीं लाने पर अक्सर जान से मारने की धमकी देते थे।</p>
      <p>ओपीध्यक्ष रूदल कुमार ने बताया कि घटना स्थल पर से दो मिस फायर गोली, खून लगी धारदार कैंची, मोबाइल और अन्य सामान बरामद किया गया है। आरोपियों की गिरफ्तारी के लिए छापेमारी की जा रही है।</p>
    </article>
  </body>
</html>