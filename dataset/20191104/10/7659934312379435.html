<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1975496/airbnb-5-ki%C5%9Finin-%C3%B6ld%C3%BC%C4%9F%C3%BC-cad%C4%B1lar-bayram%C4%B1-partisinin-ard%C4%B1ndan-parti-evlerini"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-04T10:30:00+00:00"/>
    <meta property="og:title" content="Airbnb, 5 kişinin öldüğü Cadılar Bayramı partisinin ardından parti evlerini yasakladı"/>
    <meta property="og:description" content="Airbnb, Kaliforniya'daki kiralık bir mülkte düzenlenen Cadılar Bayramı partisinde gerçekleşen ve ölümle sonuçlanan kurşunlamanın ardından “parti evlerini” yasaklayacağını söyledi. Perşembe günü yaşanan saldırıda 5 kişi öldü ve partiye katılan 100 kad"/>
  </head>
  <body>
    <article>
      <h1>Airbnb, 5 kişinin öldüğü Cadılar Bayramı partisinin ardından parti evlerini yasakladı</h1>
      <address>
        <time datetime="2019-11-04T10:30:00+00:00">04 Nov 2019, 10:30</time>
      </address>
      <p>Airbnb, Kaliforniya'daki kiralık bir mülkte düzenlenen Cadılar Bayramı partisinde gerçekleşen ve ölümle sonuçlanan kurşunlamanın ardından “parti evlerini” yasaklayacağını söyledi.<br/><br/>Perşembe günü yaşanan saldırıda 5 kişi öldü ve partiye katılan 100 kadar kişi San Francisco'nun Orinda banliyösünde canını kurtarmak için korkuyla kaçıştı.<br/><br/>Kiralamayla ilgili bilgi sahibi bir kaynağa göre 4 yatak odalı ev, kalabalık aile üyelerinin astım hastası olduğunu ve orman yangını nedeniyle oluşan dumandan kaçınması gerektiğini söyleyen bir kadın tarafından Airbnb üzerinden kiralandı.<br/><br/>Mülk sahibi, bunun Cadılar Bayramı için tek gecelik bir kiralama olduğundan şüphelenmiş ve anlaşmadan önce kiracıya hiçbir partiye izin vermediğini hatırlatmıştı.<br/><br/>Airbnb CEO'su Brian Chesky cumartesi günü paylaştığı bir dizi tweet'te, San Francisco merkezli şirketin, “yüksek riskli” rezervasyonların manuel olarak taranmasını genişlettiğini ve Airbnb kiralık evlerinde partileri yasaklayan politikalara uymayan konukları engelleyeceğini söyledi.<br/><br/>Independent Türkçe'de yer alan habere görei Chesky ayrıca, şirketin, izinsiz kişilere yönelik şikayetler için bir "hızlı cevap ekibi" oluşturduğunu söyledi.<br/><br/>Chesky Twitter hesabından, “Daha iyisini yapmalıyız ve yapacağız. Bu kabul edilemez" diye yazdı.<br/><br/>Mülk sahibi Michael Wang, perşembe geceki saldırıdan önce komşuların evde parti olduğuna dair onlarla temasa geçmesinin ardından eşinin kiracıya ulaştığını söyledi.<br/><br/>Kiracı, evde sadece bir düzine insan olduğunu ifade ederken, Wang ise kapı zili kamerasından daha fazla insan gördüğünü söyledi.<br/><br/>The Chronicle'a konuşan Wang, “Polisi aradık. Onları durdurmak için eve gidiyorlardı ama polisler varmadan önce, komşumuz bize ateş açıldığını söyleyen bir mesaj gönderdi” dedi.<br/><br/>Saldırıyla ilgili tutuklama yapılmazken, ateşin neden açıldığına dair bilgi de verilmedi.<br/><br/>Evde iki silah bulduklarını söyleyen yetkililer ilk olarak, San Francisco Körfezi'nden gelen üç kişinin olay yerinde, 4. kişinin de hastanede öldüğünü açıkladı.<br/><br/>Contra Costa İlçesi Şerif Ofisi cuma akşamı, ölenlerin kimliğini Tiyon Farley (22), Omar Taylor (24), Ramon Hill Jr (23) ve Javin County (29) olarak tespit etti.<br/><br/>Cuma gecesi geç saatlerdeyse 5. kurbanın da kimliğini tespit etti ve 19 yaşındaki Oshiana Tompkins'in hastanede öldüğünü belirtti.<br/><br/>4 yatak odalı evdeki partinin sosyal medyada “Airbnb köşk partisi” diye duyurulduğu görüldü.</p>
    </article>
  </body>
</html>