<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-suditimut-yunaka-yakiy-rozmistiv-svastiku-u-torgovelnomu-centri-637531.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T10:45:00+00:00"/>
    <meta property="og:title" content="У Києві судитимуть юнака, який розмістив свастику у торговельному центрі"/>
    <meta property="og:description" content="Інцидент стався у торгівельному центрі на проспекті Степана Бандери"/>
  </head>
  <body>
    <article>
      <h1>У Києві судитимуть юнака, який розмістив свастику у торговельному центрі</h1>
      <address>
        <time datetime="2019-11-04T10:45:00+00:00">04 Nov 2019, 10:45</time>
      </address>
      <h4>Інцидент стався у торгівельному центрі на проспекті Степана Бандери</h4>
      <p>Київською місцевою прокуратурою №5 скеровано до суду обвинувальний акт відносно молодика, який поширював та публічно використовував нацистську свастику.</p>
      <p>Про це повідомляє пресслужба прокуратури Києва.</p>
      <p>Як повідомлялося раніше, інцидент стався 16 лютого 2019 року у торгівельному центрі на проспекті Степана Бандери у столиці.</p>
      <p>17-річний хлопець, перебуваючи у приміщенні центру, за допомогою програмного забезпечення TeamViewer здійснив зі свого мобільного телефону доступ до системи комп’ютера, з якого здійснювалася трансляція реклами на LED. Пароль до системи був відображений на моніторі в результаті збою в роботі комп’ютера. Молодик скористався цією технічною несправністю та завантажив у систему фото із зображенням нацистської свастики. Вказане зображення протягом певного часу демонструвалося відвідувачам через монітор, розташований на першому поверсі центру, допоки працівники охорони не відімкнули живлення системи комп’ютера.</p>
      <p>За результатами розслідування неповнолітньому повідомлено про підозру у вчиненні кримінального правопорушення, передбаченого ч. 1 ст. 436-1 КК України, тобто у поширенні, а також публічному використанні символіки націонал-соціалістичного (нацистського) тоталітарного режиму.</p>
      <p>На даний час обвинувальний акт скеровано до суду</p>
      <p>Як повідомлялося, у лютому 2019 року у торговельному центрі Gorodok Gallery стався інцидент: <a href="https://glavcom.ua/kyiv/news/na-shodah-stolichnogo-torgovelnogo-centru-zyavilasya-svastika-570916.html">на LED-сходах з’явилося зображення свастики.</a></p>
      <p>бурені відвідувачі зняли це на відео і поширили у соцмережі.</p>
      <p>Адміністрація Gorodok Gallery заявила, що їхня комп’ютерна система була зламана хакерською атакою, і запевнила, що співробітники ТЦ «не мають жодного стосунку до інформації, яка була розміщена на LED-сходах, та ні в якому разі не підтримують подібні дії».</p>
      <p>За фактом появи свастики столичною прокуратурою <a href="https://glavcom.ua/kyiv/news/sbu-rozsliduje-poyavu-svastiki-u-torgovelnomu-centri-kijeva-571615.html">було відкрито кримінальне провадження.</a></p>
      <related>
        <a href="https://glavcom.ua/kyiv/news/policiya-rozsliduje-vikoristannya-svastiki-v-nichnomu-klubi-kijeva-495005.html"/>
      </related>
    </article>
  </body>
</html>