<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/v-akciji-manj-sveck-za-manj-grobov-zbrali-vec-kot"/>
    <meta property="og:site_name" content="Primorske novice"/>
    <meta property="article:published_time" content="2019-11-04T10:14:16+00:00"/>
    <meta property="og:title" content="V akciji Manj svečk za manj grobov zbrali več kot 54.000 evrov"/>
    <meta property="og:description" content="V ekološko-humanitarni akciji Manj svečk za manj grobov so do zdaj zbrali 54.226 evrov, zbiranje denarja prek SMS sporočil še poteka. Zbrani denar bodo namenili kritju stroškov zdravljenja, nakupu zdravstvene opreme, kompletov prve pomoči in za reševanje ob poplavah ter z višin, so sporočili iz Fundacije Svečka."/>
  </head>
  <body>
    <article>
      <h1>V akciji Manj svečk za manj grobov zbrali več kot 54.000 evrov</h1>
      <address><time datetime="2019-11-04T10:14:16+00:00">04 Nov 2019, 10:14</time> by <a rel="author">STA</a></address>
      <p>
        <b>V ekološko-humanitarni akciji Manj svečk za manj grobov so do zdaj zbrali 54.226 evrov, zbiranje denarja prek SMS sporočil še poteka. Zbrani denar bodo namenili kritju stroškov zdravljenja, nakupu zdravstvene opreme, kompletov prve pomoči in za reševanje ob poplavah ter z višin, so sporočili iz Fundacije Svečka.</b>
      </p>
      <figure>
        <img src="https://static.primorske.si/foto/highres/gnweb/718261_253-svecke.jpg"/>
        <figcaption>“Nič ni narobe, če namesto 15 kupimo 14 sveč in kakšen evro namenimo za reševanje življenj," meni vodja akcije Manj svečk za manj grobov Primož Jelševar. Foto: Maja Pertič Gombač</figcaption>
      </figure>
      <p><b>LJUBLJANA</b> &gt; "Projekt temelji na spoštovanju tradicije, da se našim pokojnim dostojno poklonimo. Nič ni narobe, če zanje prižgemo svečo, če na grob položimo cvetje in se jih spomnimo na ta način. Nič pa tudi ni narobe, če namesto 15 kupimo 14 sveč in kakšen evro namenimo za reševanje življenj," je v sporočilu zapisal vodja akcije <b>Primož Jelševar</b>.</p>
      <p>Gre za trajnostno akcijo, kjer se na grob namesto sveče položi zastavico. Denar, ki bi ga porabili za nakup sveč, pa nameni v dobrodelne namene. "Prav je, da skrbimo za lepo urejene grobove preminulih, vendar je vsak trenutek, ki ga preživimo s svojimi najdražjimi, tisočkrat več vreden kot najlepše urejen grob," je zapisal Jelševar.</p>
      <p>Do zdaj zbrani denar so večinoma darovali obiskovalci pokopališč na stojnicah. Do konca tedna bodo zbirali donacije prek SMS sporočil, fundacija pa tudi še prejema donacije organizacij.</p>
      <p>V dobrodelni akciji je sodelovalo 140 organizacij in več kot 500 prostovoljcev. Stojnice so letos postavili v Kopru, Litiji, Mariboru, Murski Soboti, Zagorju ob Savi, Trbovljah, Hrastniku, Celju, Dobrepolju, Dolu pri Ljubljani, Domžalah, Grosuplju, Ivančni Gorici, Savi, Šentjurju, Škofji Loki, Logatcu, Šmartnem pri Litiji, Vojniku in Vuzenici.</p>
    </article>
  </body>
</html>