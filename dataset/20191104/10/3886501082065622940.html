<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118856-palmer-radicemo-na-prosirenju-eu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-04T10:20:03+00:00"/>
    <meta property="og:title" content="Vučić: Dijalog sa Prištinom za dva tri meseca. Palmer: Radićemo na proširenju EU"/>
    <meta property="og:description" content="Predsednik Srbije Aleksandar Vučić izjavio je da veruje da će uskoro, za dva ili tri meseca, biti nastavljen dijalog sa Prištinom.&quot;Želimo da dijalog bude ozbiljan i da vodi ka kompromisnom rešenju. Srbija je spremna za kompromis ali nije i nikada neće biti spremna za ponižavanje sebe i svog naroda. I svog naroda na Kosovu i Metohiji i naroda u celini. Nikada nismo isticali bilo kakve ekstremne zahteve, niti ono što znamo da niko neće prihvatiti, zato smo pominjali kompromis&quot;, rekao je Vučić nakon sastanka sa specijalnim izaslanikom Stejt departmenta za Zapadni Balkan Metjuom Palmerom.Vučić je naveo da greše i oni medju Albancima i u delu medjunarodne zajednice koji smatraju da je moguće da se pritiskom Srbija natera da prihvati bilo šta suprotno svojim nacionalnim interesima, jer je tako nešto nemoguće.On je rekao da je sa Palmerom imao otvoren i iskren razgovor i da je zadovoljan sadržajem tog razgovora.&quot;Razmotrili smo sva naša sporna pitanja i razlike izmedju nas i odlučni smo da pronalazimo rešenja koja bi…"/>
  </head>
  <body>
    <article>
      <h1>Vučić: Dijalog sa Prištinom za dva tri meseca. Palmer: Radićemo na proširenju EU</h1>
      <address>
        <time datetime="2019-11-04T10:20:03+00:00">04 Nov 2019, 10:20</time>
      </address>
      <p>Predsednik Srbije Aleksandar Vučić izjavio je da veruje da će uskoro, za dva ili tri meseca, biti nastavljen dijalog sa Prištinom.<br/><br/>"Želimo da dijalog bude ozbiljan i da vodi ka kompromisnom rešenju. Srbija je spremna za kompromis ali nije i nikada neće biti spremna za ponižavanje sebe i svog naroda. I svog naroda na Kosovu i Metohiji i naroda u celini. Nikada nismo isticali bilo kakve ekstremne zahteve, niti ono što znamo da niko neće prihvatiti, zato smo pominjali kompromis", rekao je Vučić nakon sastanka sa specijalnim izaslanikom Stejt departmenta za Zapadni Balkan Metjuom Palmerom.<br/><br/>Vučić je naveo da greše i oni medju Albancima i u delu medjunarodne zajednice koji smatraju da je moguće da se pritiskom Srbija natera da prihvati bilo šta suprotno svojim nacionalnim interesima, jer je tako nešto nemoguće.<br/><br/>On je rekao da je sa Palmerom imao otvoren i iskren razgovor i da je zadovoljan sadržajem tog razgovora.<br/><br/>"Razmotrili smo sva naša sporna pitanja i razlike izmedju nas i odlučni smo da pronalazimo rešenja koja bi značila bolje odnose izmedju SAD i Srbije. Jedna od važnih stvari je unapredjenje bilateralnih odnosa sa SAD i ja koristim priliku da još jednom pozovem američkog predsednika Donalda Trampa da poseti Srbiju. Nijedan američki predsednik od Džimija Kartera 1980. godine nije posetio Srbiju i to bi bio snažan impuls razvoju naših odnosa", rekao je predsednik Srbije.<br/><br/>Vučić je rekao da je opšte poznato da su po pitanju Kosova i Metohije stanovišta različita, ali da je zahvalan Palmeru što je bio spreman da čuje ono što Beograd misli.<br/><br/>"Cenimo podršku našem evropskom putu. O svim pitanjima koja su suprotna i koja umeju da zabole otvoreno sa govorio sa Palmerom", rekao je on i dodao da o nekim detaljima neće govoriti u javnosti iz pristojnosti prema gostu i zbog diplomatskih pravila.<br/><br/>On je dodao da je i Palmer njemu rekao ono što se Americi ne svidja u srpskoj politici a da su u razgovoru mnoge stvari razjašnjenje.<br/><br/>Specijalni izaslanik za Zapadni Balkan Metju Palmer izjavio je u Beogradu da je važno da se na Kosovu poštuju rezultati izbora, i da je sasvim jasno da je Srpska lista zadobila podršku velike većine Srba na Kosovu i pravo da budu predstavljeni u Vladi.<br/><br/>Na konferenciji za novinare posle sastanka sa predsednikom Srbije Aleksandrom Vučićem, Palmer je odgovarajući na pitanja o izjavi Aljbina Kurtija da u Vladu neće zvati Srbe iz Srpske liste, rekao da je o tome razgovarao sa liderima na Kosovu uključujući Kurtija i istakao da je važno da Srbi imaju priliku da se izraze ne samo otvoreno u javnosti već i kroz politički proces.<br/><br/>Komentarišući isto pitanje, Vučić je rekao da je uprkos pritiscima Srpska lista dobila ogromnu podršku Srba sa Kosova, jer kako je rekao "ti ljudi na drugačiji način doživljavaju Kosovo nego Rada Trajković, (Nenad) Rašić i (Slobodan) Petrović".<br/><br/>Vučić je dodao da mu je jasno što su Trajković, Rašić i Petrović draži Amerikancima, jer kako je rekao, oni Kosovo doživljavaju kao nezavisno.<br/><br/>"Važno je ovo što je rekao Palmer, Srpska lista osvojila je više od 90 odsto glasova i ona mora da bude u vladi ukoliko želi, a tako kaže i njihov Ustav", rekao je Vučić.<br/><br/>On je dodao da su Amerika, Francuska, Engleska i Nemačka podržale stvaranje vojske Kosova "jer im se može".<br/><br/>Kako je rekao "može im se" i da dovedu Radu Trajković ako Kurti tako odluči, ali onda, dodao je, "nemojte da pričaju o vladavini prava".<br/><br/>Odgovarajući na pitanje da ga deo javnosti kad saradjuje sa Amerikom naziva izdajnikom, Vučić je rekao da nije čuo zašto je izdajnik, te da je 95 odsto Srba sa Kosova glasajući za Srpsku listu pokazalo da ga ne smatra izdajnikom.<br/><br/>Vučić je rekao da Srbija neće ulaziti u sukobe sa Amerikom jer bi tako "pokazala naivnost i glupost", već će sva pitanja rešavati na bilateralnom nivou, ne podilazeći ali razumevajući dokle može da ide.<br/><br/>Palmer je rekao i da je odluka EU da ne dodeli datum za početak pristupnih pregovora Severnoj Makedoniji i Albaniji "istorijska greška".<br/><br/>"To je po našem mišljenju istorijska greška i loša poruka regionu", rekao je Palmer i naveo da SAD žele evropsku perspektivu za Zapadni Balkan i da će raditi na tome da ubede lidere EU u to pre samita u Zagrebu.<br/><br/>Palmer je izjavio da je s Vučićem razgovarao o političkoj situaciji ne samo u Srbiji već i u regionu.</p>
    </article>
  </body>
</html>