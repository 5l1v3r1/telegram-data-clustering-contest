<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/s-teresa-i-sikilia-pluripremiati-in-umbria-alla-rassegna-sipario-dottobre.html"/>
    <meta property="og:site_name" content="Tempostretto"/>
    <meta property="article:published_time" content="2019-11-04T10:25:10+00:00"/>
    <meta property="og:title" content="S. Teresa. I Sikilia pluripremiati in Umbria alla Rassegna “Sipario d’Ottobre”"/>
    <meta property="og:description" content="&quot;Terremigranti&quot;, dopo gli applausi i riconoscimenti: Cettina Sciacca migliore regia; Cucuzzella e Scorza migliori attore e attrice"/>
  </head>
  <body>
    <article>
      <h1>S. Teresa. I Sikilia pluripremiati in Umbria alla Rassegna “Sipario d’Ottobre”</h1>
      <address><time datetime="2019-11-04T10:25:10+00:00">04 Nov 2019, 10:25</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>"Terremigranti", dopo gli applausi i riconoscimenti: Cettina Sciacca migliore regia; Cucuzzella e Scorza migliori attore e attrice</i>
      </p>
      <figure>
        <img src="https://www.tempostretto.it/wp-content/uploads/2019/11/Sikilia2.jpg"/>
      </figure>
      <p>S. TERESA – A Cettina Sciacca il premio per la migliore regia; a Diego Cucuzzella e Giulia Scorza quello quali migliori attore e attrice.</p>
      <p>Dopo gli applausi e le emozioni, per <a href="https://www.tempostretto.it/news/esodo-post-terremoto-1908-applausi-ed-emozioni-a-trevi-per-il-musical-dei-sikilia.html?refresh_ce">Terremigranti</a>, che lo scorso ottobre aveva conquistato il pubblico della Rassegna teatrale “Sipario d’Ottobre”, giunta alla quarta edizione, arrivano i riconoscimenti.</p>
      <p>I Sikilia hanno fatto incetta di premi in Umbria, dove al teatro Clitunno di Trevi (Perugia) si è consumata la cerimonia conclusiva della kermesse.</p>
      <p>“I premi – dice visibilmente commossa la direttrice artistica della compagnia teatrale di S. Teresa di Riva – sono il frutto di un lavoro certosino e professionale, svolto con grandi sacrifici e impegno. Dedico questi riconoscimenti ai miei ragazzi. Sono loro il motivo per il quale vale la pena andare avanti e credere nei sogni”.</p>
      <p>Il musical (di Cettina Sciacca e Antonio Pizzi) racconta il grande esodo seguito al terremoto che nel dicembre del 1908 devastò Messina</p>
      <figure>
        <img src="https://www.tempostretto.it/wp-content/uploads/2019/11/sikilia-650x350-1.jpg"/>
        <figcaption>
          <b>
            <i>Terremigranti, un momento dello spettacolo <br/>andato in scena in Umbria ad ottobre</i>
          </b>
        </figcaption>
      </figure>
      <p>Terre migranti è andato in scena al Teatro Clitunno di Trevi (Perugia) nel contesto della Rassegna “Sipario d’Ottobre”, da quest’anno trasformata nel Primo premio Ray Lovelock, dedicato all’attore scomparso proprio a Trevi nel novembre di due anni fa. Terre migranti era stato scelto tra 82 rappresentazioni provenienti da tutta Italia.</p>
      <p>
        <b>Carmelo Caspanello</b>
      </p>
      <h3>Articoli correlati</h3>
    </article>
  </body>
</html>