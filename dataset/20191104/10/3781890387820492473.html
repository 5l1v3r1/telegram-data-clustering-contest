<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739972"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T10:27:00+00:00"/>
    <meta property="og:title" content="หยุดยาว4วัน! ดันใช้เงิน&quot;ชิมช้อปใช้&quot;ทะลุ&quot;เกินหมื่นล้าน&quot;"/>
    <meta property="og:description" content="หยุดยาว 4 วัน ดันใช้จ่ายชิมช้อปใช้คึกคัก เงินสะพัดเกินหมื่นล้าน ด้านกรมบัญชีกลาง ธนาคารกรุงไทยจะร่วมกับการท่องเที่ยวแห่งประเทศไทย จัดแคมเปญใหญ่โหมกระหน่ำลดราคา"/>
  </head>
  <body>
    <article>
      <h1>หยุดยาว4วัน! ดันใช้เงิน"ชิมช้อปใช้"ทะลุ"เกินหมื่นล้าน"</h1>
      <address>
        <time datetime="2019-11-04T10:27:00+00:00">04 Nov 2019, 10:27</time>
      </address>
      <p>
        <b>หยุดยาว 4 วัน ดันใช้จ่ายชิมช้อปใช้คึกคัก เงินสะพัดเกินหมื่นล้าน ด้านกรมบัญชีกลาง ธนาคารกรุงไทยจะร่วมกับการท่องเที่ยวแห่งประเทศไทย จัดแคมเปญใหญ่โหมกระหน่ำลดราคา</b>
      </p>
      <p>นายชาญกฤช เดชวิทักษ์ ผู้ช่วยรัฐมนตรีประจำนายกรัฐมนตรี (ปฏิบัติงานกระทรวงการคลัง) เปิดเผยว่า ในช่วงวันหยุดยาวระหว่างวันที่ 2-5 พ.ย.62 ติดต่อกัน 4 วัน เพื่อลดปัญหาการจราจรรองรับการประชุมสุดยอดผู้นำอาเซียน ได้มีประชาชนออกมาใช้จ่ายเงินผ่านโครงการชิมช้อปใช้ 1 และ 2 จำนวนมาก โดยข้อมูล ณ วันที่ 3 พ.ย.62 มียอดการใช้จ่ายรวม 10,667 ล้านบาท แบ่งเป็นร้านชิม 1,460.1 ล้านบาท ร้านช้อป 6,171.7 ล้านบาท ร้านใช้ 141.7. ล้านบาท และร้านค้าทั่วไป 2,893.8 ล้านบาท<br/><br/>“จากการลงพื้นที่ติดตามผลอย่างต่อเนื่องในหลายพื้นที่พบว่า ร้านค้ารายย่อยและวิสาหกิจชุมชนสามารถเพิ่มยอดขายได้อย่างน้อย 30% และบางพื้นที่ยอดขายเพิ่มขึ้นถึง 100% แสดงว่าเงินสามารถเข้าสู่ระบบเศรษฐกิจฐานรากของประเทศ ก่อให้เกิดการหมุนเวียน และกระตุ้นเศรษฐกิจ ซึ่งปัจจุบันมีร้านค้าเข้าร่วมชิมช้อปใช้แล้ว 180,000 ร้านค้า กระจายอยู่ 77 จังหวัดทั่วทั้งประเทศ”<br/><br/>น.ส.วิราวรรณ พยาน้อย รองอธิบดีกรมบัญชีกลาง กล่าวว่า หลังจากนี้กรมบัญชีกลาง ธนาคารกรุงไทยจะร่วมกับการท่องเที่ยวแห่งประเทศไทย จัดแคมเปญใหญ่โหมกระหน่ำลดราคา เพื่อดึงนักท่องเที่ยวออกไปเที่ยวช่วงปลายนี้ เพื่อกระตุ้นให้ผู้ได้รับสิทธิชิมช้อปใช้นำเงินของตัวเองออกมาใช้จ่ายให้มากขึ้น ซึ่งจะมีการโครงการออกมาเร็วๆ นี้ ซึ่งเป็นสิทธิเพิ่มเติมจากเดิมที่ให้เงินผ่านชิมช้อปใช้วงเงิน 30,000 บาทแรก ได้รับคืนเงินแคชแบ็ก15%  ของมูลค่าซื้อขายแต่ไม่เกิน 4,500 บาท หากซื้อเกิน 30,000-50,000 บาท ได้รับคืนเงินแคชแบ็ก 20% ของเงินใช้จ่าย แต่ไม่เกิน 4,000 บาท  รวมถึง 8,500 บาท</p>
      <figure>
        <img src="https://www.dailynews.co.th/admin/upload/20191104/news_uKJCygbbEQ172742_533.jpg?v=20191105069?v=6718"/>
      </figure>
    </article>
  </body>
</html>