<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/04/news/il_tiramisu_piu_buono_del_mondo_ecco_i_campioni-240202078/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T10:50:00+00:00"/>
    <meta property="og:title" content="Il Tiramisù più buono del mondo: ecco i campioni"/>
    <meta property="og:description" content="Il risultato della competizione, seconda edizione, si è avuto dalla finale di Treviso della Tiramisù World Cup che si è svolta"/>
  </head>
  <body>
    <article>
      <h1>Il Tiramisù più buono del mondo: ecco i campioni</h1>
      <h2>Il risultato della competizione, seconda edizione, si è avuto dalla finale di Treviso della <i>Tiramisù World Cup</i> che si è svolta ieri. A conquistare il titolo sono stati Fabio Peyla, addetto marketing, 40 anni, di Uggiate Trevano (Como) e Sara Arrigoni, insegnante di Paladina (Bergamo), 27 anni.</h2>
      <address>
        <time datetime="2019-11-04T10:50:00+00:00">04 Nov 2019, 10:50</time>
      </address>
      <p>Sono di Como e Bergamo i campioni del mondo 2019 di Tiramisù. Il risultato è arrivato con la finale di Treviso della Tiramisù World Cup che si è svolta ieri, competizione che premia "chi fa davvero il Tiramisù più buono del mondo". A conquistare il titolo sono stati Fabio Peyla, addetto marketing, 40 anni, di Uggiate Trevano (Como) e Sara Arrigoni, insegnante di Paladina (Bergamo), 27 anni. Peyla ha superato i concorrenti con la sua ricetta originale del Tiramisù, mentre Arrigoni ha vinto per la sua ricetta creativa al mojito, ma non alcolica. La competizione, giunta alla terza edizione, ha visto partecipare chef amatoriali nella preparazione della ricetta originale (uova, mascarpone, zucchero, savoiardi, caffè e cacao) o nella creativa, con la possibilità di aggiungere fino a tre ingredienti e sostituire il biscotto.<br/><br/>L'edizione 2019, con gara itinerante in Europa e in Italia, ha previsto tappe a "Bibione e Venezia Orientale - Summer Selections" (22 e 23 giugno), "Friuli Venezia Giulia Selections" (Villa Manin di Passariano, 21 e 22 settembre) e a Bruxelles con le "European Selections" (11- 14 ottobre). Alla finale del 3 novembre hanno gareggiato Eleonora Andronico di Gemona di origine romana e Beatrice Castellan di Valdobbiadene, ma residente a Imola. Per la ricetta creativa hanno concorso Rossella Favaretto di Mestre (pepe e pere) e Camilla Favaretto di Feltre (amaretti, formaggio e lamponi). I nuovi campioni del mondo ora voleranno in Brasile, ospiti dell'Ambasciata italiana a Curitiba per la Settimana della Cucina Italiana nel Mondo.</p>
    </article>
  </body>
</html>