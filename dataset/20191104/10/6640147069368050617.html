<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/tripsdrill-unespansione-con-prima-mondiale-nel-2020/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T10:00:00+00:00"/>
    <meta property="og:title" content="Tripsdrill: un’espansione con prima mondiale nel 2020"/>
    <meta property="og:description" content="Tripsdrill il prossimo anno inaugurerà due montagne russe. Un prototipo mondiale adrenalinico ed una per tutta l famiglia, prodotte dalla Vekoma."/>
  </head>
  <body>
    <article>
      <h1>Tripsdrill: un’espansione con prima mondiale nel 2020</h1>
      <address><time datetime="2019-11-04T10:00:00+00:00">04 Nov 2019, 10:00</time> by <a rel="author">Giuseppe Genova</a></address>
      <p><b>Tripsdrill</b> ha appena effettuato un annuncio grandioso: nel 2020 arriveranno al parco non una, ma ben <b>due montagne russe</b>.</p>
      <p>Al parco si lavora ormai da oltre sei mesi. Dalla scorsa primavera, l’area adiacente l’ingresso ed il parcheggio si è trasformata in un grande cantiere in fermento. È apparso chiaro fin da subito che sarebbe arrivato qualcosa di grosso, e già all’inizio dell’estate osservando i lavori è sembrato evidente che si sarebbe trattato di un roller coaster. Ma <b>Tripsdrill ha stupito</b> tutti, ben oltre ogni aspettativa. Nel 2020 -non è stato specificato esattamente il mese- il parco presenterà un’attrazione familiare ed una più adrenalinica.</p>
      <ul>
        <li>La prima attrazione è un <b>family boomerang coaster</b> prodotto dalla ditta <b>Vekoma</b>. Si tratta di una montagna russa familiare molto divertente, che prevede un tracciato compatto, percorso sia in avanti che all’indietro. Sarà alto<b> 22 metri</b> e raggiungerà una velocità di <b>60 km/h</b>. Con percorsi differenti, troviamo questa tipologia all’interno di diversi parchi europei. Gli esempi più famosi sono certamente<b> Raik</b>, <a href="http://www.tomshw.it/culturapop/parchi-divertimento-in-europa/">all’interno di uno dei migliori parchi d’Europa:</a> Phantasialand e quello presente in Polonia ad<b> Energylandia</b>.</li>
        <li>La seconda attrazione è una prima mondiale. Un nuovo modello prodotto sempre dalla Vekoma e formalmente chiamato<b> suspended thrill coaster</b>. Chiaramente rivolto agli amanti dell’adrenalina. L’altezza dovrebbe essere di poco superiore ai <b>30 metri</b>, la lunghezza quasi <b>800 metri</b> e la velocità massima raggiunta <b>80 km/h</b>. È prevista la presenza di inversioni. La foto proposta qui sotto è un artwork dimostrativo presentato dalla Vekoma, ma non vi è conferma di un legame diretto con Tripsdrill, anzi il colore appare improbabile:</li>
      </ul>
      <figure>
        <img src="https://www.tomshw.it/images/images/2019/11/parchi-a-tema-60241.768x432.jpg"/>
      </figure>
      <p>Descritto in questo modo la novità thrill potrebbe non sembrare particolarmente significativa, ma non è così. Vediamo il perché. Questo modello è il sostituto degli <b>SLC</b> (suspended looping coaster) Vekoma: per restare in Italia stiamo parlando del <b>Blue Tornado</b>: un modello molto adrenalinico ed apprezzato, ma progettato com’è normale che sia, con la tecnologia del 1990. La Vekoma si è quindi data da fare ed ha riprogettato da zero la tipologia, dal design dei binari fino ai treni, in modo da renderli <b>più moderni e confortevoli</b>. Questi modelli hanno fatto la storia delle montagne russe, la curiosità nel provare come la tipologia sia stata migliorata è quindi tanta.</p>
      <p>Tripsdrill non presenterà le due novità in aree separate, bensì nella stessa area. Le due montagne russe<b> si incroceranno più volte</b> lungo il percorso. La resa visiva si preannuncia spettacolare, anche perché il parco ha già dichiarato che <b>verrà curata anche la tematizzazione</b>. Ulteriori dettagli verranno diffusi più avanti questo inverno. Chiaramente non mancheremo di seguire attentamente il cantiere.</p>
      <figure>
        <img src="https://www.tomshw.it/images/images/2019/11/parchi-a-tema-60242.768x432.jpg"/>
      </figure>
      <p>Tripstrill è un parco divertimenti di tipo tematico situato in Germania, 40 km a nord della città di<b> Stoccarda</b>, molto isolato, in una zona campagnola dove si coltiva l’uva, prodotto che sta dietro alla nascita del parco stesso, che quest’anno ha compiuto <b>90 anni</b>. Una storia fatta di successo e passione che un giorno verrà raccontata. Non c’è modo migliore per festeggiare se non quello di prepararsi con<b> importanti investimenti</b> verso un futuro sempre più promettente. La voglia di emergere nel panorama internazionale è ormai chiara.</p>
      <hr/>
      <blockquote>In tema di montagne russe, un buon modo per mettersi alla prova è provare a costruirne una da scrivania. Proponiamo il difficile set <a href="https://toms.it/R6e6m">IGGI SpaceRail livello 5</a>.</blockquote>
    </article>
  </body>
</html>