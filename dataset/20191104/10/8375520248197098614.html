<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zaliznicya-gotujetsya-do-novorichnih-svyat-priznacheno-35-dodatkovih-pojizdiv-637519.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T10:21:15+00:00"/>
    <meta property="og:title" content="Залізниця готується до новорічних свят: призначено 35 додаткових поїздів"/>
    <meta property="og:description" content="У компанії очікують взимку на збільшення обсягу пасажирських перевезень"/>
  </head>
  <body>
    <article>
      <h1>Залізниця готується до новорічних свят: призначено 35 додаткових поїздів</h1>
      <address>
        <time datetime="2019-11-04T10:21:15+00:00">04 Nov 2019, 10:21</time>
      </address>
      <h4>У компанії очікують взимку на збільшення обсягу пасажирських перевезень</h4>
      <p>«Укрзалізниця» призначить 35 додаткових пасажирських поїздів далекого сполучення для перевезення пасажирів під час новорічних та різдвяних свят. Про це сказав голова компанії Євген Кравцов, повідомляє пресслужба УЗ.</p>
      <p>Як зазначив Кравцов, в цілому залізниця планує за період свят збільшити обсяг пасажирських перевезень на декілька відсотків порівняно з минулим роком.</p>
      <p>«Цілорічних поїздів та призначених додаткових вистачить, щоб перевезти майже півмільйона пасажирів, які подорожують залізницею під час зимових свят», - сказав він.</p>
      <p>Також залізниця планує вдвічі збільшити кількість швидкісних поїздів, що курсують на маршрутах класу Інтерсіті+.</p>
      <p>«Завдання уряду на наступні 5 років — збільшити на 10 одиниць кількість рухомого складу, що використовується на швидкісних маршрутах. Таким чином, ми вдвічі збільшимо парк цих поїздів та зможемо запропонувати нашим клієнтам кращий сервіс», — сказав Кравцов.</p>
      <p>Він також додав, що «Укрзалізниця» продовжує працювати над питанням запуску нових міжнародних залізничних маршрутів. «Одним з головних питань є запуск з наступного року сполучення з Берліном», заявив Кравцов.</p>
      <blockquote><i>Інтерсіті+ — денні швидкісні поїзди в Україні, котрі курсують у прямому сполученні й здійснюють рейси з Києва до Харкова, Львова, Запоріжжя, Дніпра, Покровська, Кривого Рогу, Костянтинівки, Одеси, Тернополя, а також у міжнародному сполученні до Перемишля.</i> <br/><i>Згідно з даними Укрзалізниці, швидкісними поїздами у 2018 році скористалися 5660 тисяч пасажирів. Це на 9% більше, ніж у 2017 році.</i></blockquote>
      <related>
        <a href="https://glavcom.ua/economics/finances/ukrzaliznicya-planuje-nastupnogo-roku-perepoloviniti-administrativniy-personal-637005.html"/>
        <a href="https://glavcom.ua/economics/finances/ukrzaliznicya-vchitime-providnikiv-u-specshkoli-pravilno-spilkuvatisya-636523.html"/>
        <a href="https://glavcom.ua/economics/finances/ukrzaliznicya-vidkrila-ruh-potyagiv-na-vidremontovaniy-dilyanci-volnovaha-komish-zorya-636149.html"/>
      </related>
    </article>
  </body>
</html>