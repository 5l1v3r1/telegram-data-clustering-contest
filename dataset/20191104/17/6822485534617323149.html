<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813135.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T17:12:00+00:00"/>
    <meta property="og:title" content="رسانه انگلیسی: حمله به آرامکو، ۵۰۰ میلیارد پوند برای سعودی‌ها هزینه داشت"/>
    <meta property="og:description" content="به گزارش فارس، با شروع روند فروش سهام شرکت «آرامکو» در بورس و ادامه گمانه‌زنی‌ها درباره ارزش این سهام، یک رسانه غربی به توضیح دلایل عصبانیت شدید سعودی‌ها درباره حمله شهریورماه به تاسیسات نفتی این کشور پرداخته و از ضرر ۵۰۰ میلیارد پوندی این حمله خبر داده است."/>
  </head>
  <body>
    <article>
      <h1>رسانه انگلیسی: حمله به آرامکو، ۵۰۰ میلیارد پوند برای سعودی‌ها هزینه داشت</h1>
      <address>
        <time datetime="2019-11-04T17:12:00+00:00">04 Nov 2019, 17:12</time>
      </address>
      <p>پایگاه «اکسپرس» با اشاره به آغاز عرضه اولیه سهام «آرامکو» گزارش داد، حمله ۲۳ شهریور به پالایشگا‌ه‌های «بقیق» و «خریص» سبب کاهش ۵۰۰ میلیارد پوندی ارزش این شرکت نفتی عربستان سعودی شده است.</p>
      <p>به گزارش فارس، با شروع روند فروش سهام شرکت «آرامکو» در بورس و ادامه گمانه‌زنی‌ها درباره ارزش این سهام، یک رسانه غربی به توضیح دلایل عصبانیت شدید سعودی‌ها درباره حمله شهریورماه به تاسیسات نفتی این کشور پرداخته و از ضرر ۵۰۰ میلیارد پوندی این حمله خبر داده است.</p>
      <p>پایگاه خبری «اکسپرس» درباره آغاز روند عرضه شرکت آرامکو ضمن تکرار ادعای دست داشتن ایران در حمله ۲۳ شهریور ماه یمنی‌ها به تأسیسات نفتی عربستان سعودی، گزارشی با این عنوان منتشر کرد: «خشم عربستان سعودی: چطور ایران روی دست ولی‌عهد در ارائه سهام این شرکت نفتی به بازار بورس، ۵۰۰ میلیارد پوند هزینه گذاشت؟»</p>
      <p>در گزارش این رسانه انگلیسی با اشاره به حمله به پالایشگا‌ه‌های «بقیق» و «خریص» آرامکو آمده است: «عربستان سعودی دارد بزرگترین دارایی این کشور یعنی آرامکو را در بازار بورس قرار می‌‌دهد تا برای تغییر اقتصادش سرمایه‌ جذب کند، اما ارزش این شرکت از زمان حمله ایران به دو پالایشگاه آرامکو  کاهش یافته است».</p>
      <p>ادعای اکسپرس در حالی مطرح شده که مقام‌های یمنی بارها اعلام کرده‌اند که عملیات ۲۳ شهریورماه توسط یگان پهپادی یمن و در پاسخ به حملات متجاوزان سعودی انجام شده است. </p>
      <p>این رسانه انگلیسی در ادامه گزارش می‌نویسد: «محمد بن سلمان ولی‌عهد [عربستان سعودی] به دنبال فروش بزرگترین دارایی پادشاهی به ارزش حدود ۱.۱ تریلیون پوند خواهد بود. این رقم در قیاس با تخمینی که در نیمه اول سال ۲۰۱۹ زده شد، افت شدیدی را نشان می‌دهد. پیش از این، ارزش آرامکو بیش از ۱.۵ تریلیون پوند تخمین زده شده بود».</p>
      <p>اکسپرس باز هم مدعی شد: «به نظر می‌رسد که حمله ایران به تاسیسات نفتی سعودی یک آسیب جدی بر اقتصاد ریاض برجای گذاشته است».</p>
      <p>بنا بر گزارش این رسانه، حملات به ۲۳ شهریورماه به تاسیسات نفتی ارامکو سبب شد که «فورا نیمی از فروش نفت سعودی متوقف شود و همچنین سبب افزایش شدید اما مقطعی بهای نفت در بازارهای جهانی شد».</p>
      <p>در ادامه این گزارش با اشاره به ادعاهای اخیر مقام‌های سعودی از قبیل «عادل الجبیر» وزیر مشاور در امور خارجی درباره دست داشتن ایران در این حمله می‌نویسد: «عصبانیت ریاض شاید به خاطر تاثیر شدید (حمله به آرامکو) روی طرح‌های اقتصادی‌شان در آینده باشد».</p>
      <p>اکسپرس سپس ادعا کرد: «ایران شاید حفره بزرگی در جاه‌طلبی‌های اقتصادی عربستان سعودی ایجاد کرده باشد اما غلبه مالی آرامکو بدان معناست که عرضه سهام آن هنوز هم می‌تواند تبدلی به بزرگترین عرضه سهام در تاریخ شود».</p>
      <p>انتشار گزارش این رسانه انگلیسی درباره عرضه سهام آرامکو در شرایطی صورت گرفته که پیشتر کارشناسان بانکی با جدی شدن طرح عرضه اولیه سهام آرامکو  ارقام متفاوتی را نسبت به ارزش واقعی این شرکت اعلام کرده‌اند که با یکدیگر اختلاف جدی دارند.</p>
      <p>نتایج تحقیقات انجام شده حاکی از چالش بزرگی است که ولیعهد عربستان سعودی در رسیدن به اهداف خود در تامین منابع مالی از محل فروش سهام آرامکو با آن روبرو است. چراکه در حالی بن سلمان ارزش آرامکو را ۲ هزار میلیارد دلار اعلام کرده که بسیاری از بانک‌ها ارزش این شرکت را حدود ۱۵۰۰ میلیارد دلار تخمین زدند.</p>
    </article>
  </body>
</html>