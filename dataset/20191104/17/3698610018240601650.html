<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-rayonah-rozvedennya-stvoryuyutsya-ne-siri-a-bezpekovi-zoni-komanduvach-oos-328449_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T17:20:00+00:00"/>
    <meta property="og:title" content="У районах розведення створюються не &quot;сірі&quot;, а безпекові зони – командувач ООС"/>
    <meta property="og:description" content="А розведення сил – не відступ української армії, наголошують у штабі."/>
  </head>
  <body>
    <article>
      <h1>У районах розведення створюються не "сірі", а безпекові зони – командувач ООС</h1>
      <h2>А розведення сил – не відступ української армії, наголошують у штабі.</h2>
      <address>
        <time datetime="2019-11-04T17:20:00+00:00">04 Nov 2019, 17:20</time>
      </address>
      <p>Розведення військ не є відступом української армії, а після відведення українських військових на позиції 2016 року залишиться не "<b><a href="https://dt.ua/UKRAINE/pislya-rozvedennya-u-siriy-zoni-mozhut-zalishitisya-pidkontrolni-ukrayini-mista-i-sela-325753_.html">сіра зона</a></b>", а район безпеки, наголосив на брифінгу у Краматорську командувач операцією Об'єднаних сил Володимир Кравченко.</p>
      <p>"Наголошую, що розведення військ - це не відступ української армії, особливо як пишуть ЗМІ, по всій лінії фронту. Наразі мова йде про розведення на ділянці протяжністю до 3 км, тоді як загальна протяжність лінії розмежування становить понад 400 км. До того ж розведення відбувається дзеркально з ворожої сторони", - зазначив він.</p>
      <p>Після відведення військових <b><a href="https://dt.ua/UKRAINE/zolote-patrulyuyut-posileni-zagoni-policiyi-i-nacgvardiyi-mvs-327771_.html">у населених пунктах залишаються українські поліцейські, нацгвардійці та прикордонники</a></b>, які несуть службу в посиленому режимі, "створюється не "сіра зона", а район безпеки".</p>
      <p>"Люди не залишаються беззахисними, не опиняються ні в яких "сірих зонах". Жителі Золотого-4 були й залишаються під контролем України... Свої обов'язки виконують і виконуватимуть представники Нацполіції, Нацгвардії України та Держприкордонслужби, а також місцевої влади", - цитує Кравченка "<a href="https://www.ukrinform.ua/rubric-ato/2811530-pisla-vidvedenna-vijsk-stvoruetsa-ne-sira-zona-a-rajon-bezpeki-komanduvac-oos.html">Укрінформ</a>". Додатково мирним мешканцям допомагають гуманітарні місії Червоного Хреста, Карітас та інші.</p>
      <p>Говорячи про дзеркальність та відстані розведення, Володимир Кравченко пояснив, що війська відводяться менше ніж на кілометр з обох сторін, щоб зменшити можливість ведення прицільного вогню зі стрілецької зброї.</p>
      <p>Бойовики теж відійшли на визначені позиції, ситуація в районі розведення контрольована, запевняє він. Водночас Кравченко спростував заяви підконтрольних окупантам ЗМІ про нібито зайняття українських позицій під час розведення.</p>
      <p>За його словами, розведення на першій ділянці в Станиці Луганській влітку цього року було успішним. Нині триває розведення на другій ділянці біля Золотого-4: звідти відвели військовослужбовців ЗСУ, напередодні розпочалось розмінування територій, на черзі демонтаж фортифікації.</p>
      <p>"На 29-ту добу буде здійснено доповідь про те, що всі заходи виконано і наступного дня представники СММ ОБСЄ проведуть верифікацію виконаних заходів щодо розведення сил. На черзі третя ділянка розведення – в районах української Богданівки та окупованого Петрівського, що на Донеччині", - додав командувач ООС.</p>
      <p>Нагадаємо, 1 листопада, <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. </p>
      <p>Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.</p>
      <p><b><a href="https://dt.ua/UKRAINE/v-zolotomu-obstrilyali-dobrovolciv-z-yakim-sperechavsya-zelenskiy-zmi-327668_.html">Проти відведення українських військових виступили ветерани та добровольці російсько-української війни</a></b>, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.</p>
      <p><b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">Президент Володимир Зеленський особисто гарантував безпеку</a></b> жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їх безпеку <b><a href="https://dt.ua/POLITICS/razumkov-poklav-na-policiyu-vidpovidalnist-za-bezpeku-meshkanciv-zolotogo-pislya-vivedennya-zsu-325523_.html">на поліцію і Національну гвардію</a></b>, які разом із прикордонниками залишаться там після розведення.</p>
      <p>Докладніше про наслідки розведення читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>