<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/finance/n-karamouzis-etoimazei-neo-fund-pou-tha-ependysei-se-ellinikes-mme/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T17:50:55+00:00"/>
    <meta property="og:title" content="Ν. Καραμούζης: Ετοιμάζει νέο fund που θα επενδύσει σε ελληνικές ΜμΕ"/>
    <meta property="og:description" content="«Περιμένουμε οι δυο πρώτες συμφωνίες να οριστικοποιηθούν το πρώτο εξάμηνο του 2020»"/>
  </head>
  <body>
    <article>
      <h1>Ν. Καραμούζης: Ετοιμάζει νέο fund που θα επενδύσει σε ελληνικές ΜμΕ</h1>
      <h2>«Περιμένουμε οι δυο πρώτες συμφωνίες να οριστικοποιηθούν το πρώτο εξάμηνο του 2020»</h2>
      <address><time datetime="2019-11-04T17:50:55+00:00">04 Nov 2019, 17:50</time> by <a rel="author">ΤοΒΗΜΑ Team</a></address>
      <p>Ένα νέο fund που θα επενδύσει σε μικρομεσαίες επιχειρήσεις, οι οποίες παρά τον υψηλό δανεισμό τους, μπορούν υπό προϋποθέσεις να ανακάμψουν, ετοιμάζει ο πρόεδρος της Grant Thorton Νίκος Καραμούζης.</p>
      <p>Σύμφωνα με τηλεγράφημα του πρακτορείου Bloomberg, ο πρώην πρόεδρος της Eurobank και έμπειρος τραπεζίτης συνεργάζεται με ειδικούς από τον τομέα των private equity funds για τη δημιουργία του SME Remedium Cap με στόχο να συγκεντρώσει κεφάλαια ύψους 100 εκατ. ευρώ έως το τέλος της χρονιάς.</p>
      <p>
        <a href="https://www.in.gr/2019/11/04/greece/peirateia-se-tanker-ksespa-o-pateras-tou-ellina-naytikou-pou-apixthi/">Διαβάστε ακόμη : Πειρατεία σε τάνκερ - Ξεσπά ο πατέρας του έλληνα ναυτικού που απήχθη</a>
      </p>
      <p>Με τα κεφάλαια αυτά θα εισέλθει στο μετοχικό κεφάλαιο έως και 10 εταιρειών από τις 160 που έχει ήδη εντοπίσει η ομάδα του κ. Καραμούζη.</p>
      <p>Σε δηλώσεις του στο πρακτορείο αναφέρει πως «περιμένουμε οι δυο πρώτες συμφωνίες να οριστικοποιηθούν το πρώτο εξάμηνο του 2020».</p>
      <p>Μετά την είσοδο στο μετοχικό κεφάλαιο των εταιρειών, θα επιχειρηθεί η αναδιάρθρωσή τους, με την εισφορά νέου χρήματος και την τοποθέτηση νέας διοίκησης, ενώ από το εγχείρημα δεν θα αποκλείονται ούτε οι υφιστάμενοι μέτοχοί.</p>
      <p>Ο κ. Καραμούζης ξεκαθάρισε πάντως ότι «δεν θα κάνουμε επιθετικές εξαγορές και ούτε συναλλαγές προβληματικών δανείων. Θέλουμε να επενδύσουμε στα προϊόντα τους και να κάνουμε τις επιχειρήσεις ξανά βιώσιμες».</p>
      <p>Μεταξύ των κλάδων που παρουσιάζουν ενδιαφέρον είναι τα κατεψυγμένα ψαρικά, η παραγωγή αυγών, η ελαφρά βιομηχανία, τα τρόφιμα-ποτά, τα οικοδομικά υλικά, η φιλοξενία, τα δίκτυα λιανικές και το χονδρεμπόριο.</p>
      <p>Ενεργό ρόλο στο σχήμα έχουν οι Κώστας Καραφωτάκης, πρώην επικεφαλής του Olympia Group και ο Θεόδωρος Μόσχος, πρώην κορυφαίο στέλεχος στην Ελλάκτωρ.</p>
      <p>Συμφωνα με το Bloomberg, το σχέδιο στηρίζεται από τις τέσσερις συστημικές τράπεζες, από επιχειρηματίες και θεσμούς όπως το Ιδρυμα Ωνάση, ενώ δεν αποκλείεται να συμμετάσχει στο εγχείρημα και η Ευρωπαϊκή Τράπεζα Επενδύσεων (ΕΤΕπ).</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/19/society/ereyna-peri-tous-75-000-ellines-zoun-sti-vretania/"/>
        <a href="https://www.tovima.gr/2019/10/13/finance/pote-o-ilios-tha-lampsei-ksana-stin-ellada-diethneis-oikonomologoi-provlepoun/"/>
        <a href="https://www.tovima.gr/2019/06/18/finance/nikos-karamouzis-ayksisi-tou-aep-3-etisios-gia-na-vgoume-apo-tin-krisi/"/>
        <a href="https://www.tovima.gr/2019/06/18/finance/fessas-sev-na-ksekleidosoume-tis-ygieis-dynameis-tis-xoras/"/>
      </related>
    </article>
  </body>
</html>