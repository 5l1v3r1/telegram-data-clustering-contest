<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/rachel-weisz-bo-elizabeth-taylor-241929"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T17:17:00+00:00"/>
    <meta property="og:title" content="Rachel Weisz bo Elizabeth Taylor"/>
    <meta property="og:description" content="Biografske drame so v zadnjem času izjemno priljubljene in dobičkonosne, javnost preprosto vedno zanima zasebno življenje zvezdnikov filmske in glasbene industrije, zato je bil verjetno že skrajni..."/>
  </head>
  <body>
    <article>
      <h1>Rachel Weisz bo Elizabeth Taylor</h1>
      <h2>Prihaja nova biografska drama o hollywoodski legendi. V ospredju bodo njena humanitarna prizadevanja.</h2>
      <address><time datetime="2019-11-04T17:17:00+00:00">04 Nov 2019, 17:17</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1520876.jpg"/>
          <figcaption>Oskarjevka se veseli nove vloge. FOTOGRAFIJI: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1520877.jpg"/>
          <figcaption>Radi pozabljamo, da je bila velika humanitarka.</figcaption>
        </figure>
      </slideshow>
      <p>Biografske drame so v zadnjem času izjemno priljubljene in dobičkonosne, javnost preprosto vedno zanima zasebno življenje zvezdnikov filmske in glasbene industrije, zato je bil verjetno že skrajni čas, da se filmarji lotijo nove upodobitve življenja hollywoodske ikone in velike aktivistke <b>Elizabeth Taylor</b>.</p>
      <figure>
        <img src="https://www.slovenskenovice.si/images/slike/2019/10/24/1520877.jpg"/>
        <figcaption>Radi pozabljamo, da je bila velika humanitarka.</figcaption>
      </figure>
      <p>Zvezdnica, ki je slovela tako po svojih izjemnih vlogah kakor tudi po številnih burnih razmerjih in osmih zakonih, razkošnem modnem slogu in ljubezni do nakita, je bila velika borka za pravice prikrajšanih in bolnih posameznikov, kar pa svet, obseden z materialnimi dosežki in kopičenjem premoženja, vse prerad pozablja.<br/> </p>
      <h3>Neutrudna aktivistka</h3>
      <p>Zato je nujno, da se Taylorjevi poklonimo v sveži biografski drami, kjer bo v ospredju prav njen nenehni boj za pravičnost, ki ga je sama postavljala daleč pred karierne uspehe. Film, ki nosi naslov A Special Relationship, se bo tako osredotočil na igralkino pot do slave in njeno vztrajno predanost dobrodelnim dejavnostim, predvsem tistim, ki so se bojevale proti aidsu, Taylorjevo pa bo najbolje upodobila <b>Rachel Weisz</b>, so sklenili ustvarjalci.</p>
      <blockquote>8<br/>zakonov je okusila zvezdnica.</blockquote>
      <p>Zvezdnica, ki si je z vlogo v Zvestem vrtnarju prislužila laskavega oskarja pa tudi številne druge nagrade tako za filmske kot gledališke dosežke, bo nedvomno odlično utelesila strast, eleganco, nadarjenost in dobroto, s katerimi se je ponašala legenda, ustvarjalci pa so pojasnili, da bo film znova potrdil, kako sta poštenje in prijateljstvo ključna za boljši in lepši svet, za kakršnega si je neutrudno prizadevala prav Elizabeth Taylor.</p>
      <blockquote>Rachel Weisz bo utelesila strast in eleganco legende.</blockquote>
      <p>Weiszova, žena<b> Daniela Craiga</b>, je nadvse počaščena, da se bo lahko prelevila v hollywoodsko ikono, kot producenta pa se bosta izkazala <b>Ian Canning </b>in <b>Emily Sherman</b>, ki sta se podpisala tudi pod odlični Kraljev govor. Scenarist bo avtor Revnega milijonarja <b>Simon Beaufoy</b>, režija pa v rokah ženskega dua Bert&amp;Bertie. </p>
    </article>
  </body>
</html>