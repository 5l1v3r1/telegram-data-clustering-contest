<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/suspilstvo/20191104-oleg-atayants-rozpoviv-yak-narodyvsya-proekt-art-rezydentsiyi-made-in-chernobyl/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T17:02:53+00:00"/>
    <meta property="og:title" content="Олег Атаянц розповів, як народився проект арт-резиденції Made in Chernobyl"/>
    <meta property="og:description" content="Після виходу американо-британського серіалу Чорнобиль інтерес до цього сакрального українського міста зріс у всьому світі."/>
  </head>
  <body>
    <article>
      <h1>Олег Атаянц розповів, як народився проект арт-резиденції Made in Chernobyl</h1>
      <address>
        <time datetime="2019-11-04T17:02:53+00:00">04 Nov 2019, 17:02</time>
      </address>
      <p>Після виходу американо-британського серіалу Чорнобиль інтерес до цього сакрального українського міста зріс у всьому світі.</p>
      <p>Відомий меценат, галерист і бізнесмен <b>Олег Атаянц</b> вирішив подивитися на Чорнобиль під іншим кутом. Прожити, відчути його по-новому через картини відомих художників.</p>
      <blockquote>– Чорнобиль мене надихає, тут я відчуваю себе повністю вільним. Люди впевнені, що це якесь жахливе місце, в якому сталася страшна трагедія. Але для мене як художника важливіше зосередитися не на самій трагедії, а на тому, як це місце змогло відродитися, вижити. Адже це справді чудове перетворення, яке варте того, щоб його оспівували у художніх творах, – розповідає Олег Атаянц.</blockquote>
      <p>Відкрилася унікальна резиденція в Чорнобилі <b>24 жовтня</b>. Чотири дні українські та зарубіжні художники творили безпосередньо в Зоні відчуження, надихаючись місцевим колоритом і енергетикою.</p>
      <p>Їхні імена не потребують представлення: українські художники Ілля <b>Чичкан,</b> Маша <b>Шубіна</b>, Ксенія <b>Оксінь</b>, Юлія <b>Кисіль</b>, Awhoivan <b>Ivanovich</b>, Ольга <b>Дрозд</b>, Ольга <b>Висоцька</b>, Станіслав <b>Квітко</b>, Дмитро <b>Мотузко</b>, Олексій <b>Бурдій</b>, Анна <b>Луговська</b>.</p>
      <figure>
        <img src="https://fakty.com.ua/wp-content/uploads/2019/11/04/masha.png?1572886564"/>
      </figure>
      <h4>Шубіна Маша, художниця</h4>
      <p>Компанію їм склали колеги з інших країн: Баграт <b>Аразян</b> з Вірменії, Пітер <b>Лаглер</b> з Австрії, Катерина <b>Бурліна</b> і Едуард <b>Бєльський</b> зі Словенії, Паріде<b> Ді Стефано</b> з Італії, Сергій <b>Савченко</b> з Польщі, Майк <b>Ренард</b> з США.</p>
      <p>
        <b>Читайте: </b>
        <a href="https://fakty.com.ua/ua/videos/najbilsha-didzhytal-skulptura-v-ukrayini-z-chornobylskoyi-dugy-zrobyly-art-ob-yekt/">Найбільша</a>
        <a href="https://fakty.com.ua/ua/videos/najbilsha-didzhytal-skulptura-v-ukrayini-z-chornobylskoyi-dugy-zrobyly-art-ob-yekt/"> діджитал-скульптура в Україні. З чорнобильської Дуги зробили арт-об’єкт</a>
      </p>
      <p>Як стверджує Олег Атаянц, головна мета проекту – показати сьогоднішній Чорнобиль таким, яким він є через 33 роки після катастрофи. А заодно і через творчість розвіяти численні міфи про це зловісне місце.</p>
      <figure>
        <img src="https://fakty.com.ua/wp-content/uploads/2019/11/04/ar.png?1572886258"/>
      </figure>
      <h4>Олег Атаянц, меценат, галерист і бізнесмен</h4>
      <p>Художники, які взяли участь у масштабній арт-резиденції, поділилися своїми інсайтами. Вони їхали в Чорнобиль з певними задумами, однак, відчувши енергетику міста, переглянули свої початкові плани.</p>
      <p>Наприклад, вірменський художник Баграт Аразян спочатку задумав створити свої чорнобильські картини в темних тонах. Однак після відвідин Прип’яті додав в свої творіння світлі яскраві фарби – як<b> символ відродження і життя</b>.</p>
      <figure>
        <img src="https://fakty.com.ua/wp-content/uploads/2019/11/04/bb.png?1572886423"/>
      </figure>
      <h4>Баграт Аразян, художник</h4>
      <blockquote>– Я хотів показати, що Прип’ять хоч і сповнена таємниці, зловісна і напружена, але тут буде життя. Може, не зараз, але вона обов’язково з’явиться, – підкреслив художник.</blockquote>
      <p>Ілля Чичкан вирішив використовувати метафоричний образ – зобразити еволюцію в зворотному напрямку. У його роботах царюють примати, які вміють відчувати і при цьому керуються інстинктами.</p>
      <p>За словами куратора проекту Вікторії Бурлаки, Чорнобиль багатьма сприймається як атракціон, який інтригує, викликає суміш захоплення і жаху.</p>
      <blockquote>– Чорнобиль – це не атракціон, це драма, яка повністю змінила нашу свідомість, з того часу світ для багатьох перестав бути безпечним. Але, незважаючи ні на що, життя продовжується, ми не вимерли і не мутували, але, мабуть, той страх невідомого зберігся десь глибоко в підсвідомості наших людей.<br/>Тому такі ось арт-вилазки в екстремальні зони – найкращий спосіб поглянути йому в очі. Та й взагалі, сучасне мистецтво – це найкраща арт-терапія, кращий засіб боротьби з посткатастрофічним синдромом і страхом невідомого взагалі в світі, який дуже швидко змінюється, – заявила Вікторія.</blockquote>
      <p>Всі бажаючі зможуть побачити роботи художників, на які їх надихнув Чорнобиль, на виставці в Музеї історії Києва. Виставка стартує 22 листопада.</p>
      <p>До речі, після виходу серіалу HBO Чорнобиль відвідала <a href="https://fakty.com.ua/ua/ukraine/20191102-chornobyl-vidvidala-rekordna-kilkist-turystiv-pislya-vyhodu-serialu-hbo/">рекордна кількість туристів</a>.</p>
      <p><b>Фото:</b> <a href="https://www.facebook.com/madeinchernobylofficial/?tn-str=k%2AF">Made in Chernobyl</a></p>
    </article>
  </body>
</html>