<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/04/il-sindaco-sborgia-a-roma-per-discutere-del-decreto-sisma/1321096/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-04T17:48:14+00:00"/>
    <meta property="og:title" content="Il sindaco Sborgia a Roma per discutere del decreto sisma"/>
    <meta property="og:description" content="Convocato a Roma il sindaco di Camerino Sandro Sborgia che domani (martedì) sarà ricevuto dalla Commissione VIII (Ambiente, territorio e lavori pubblici) della Camera dei Deputati, nell’ambito dell’esame del decreto-legge n. 123/2019 C. 2211 sulle “Disposizioni urgenti per l'accelerazione e il compl"/>
  </head>
  <body>
    <article>
      <h1>Il sindaco Sborgia a Roma per discutere del decreto sisma</h1>
      <address><time datetime="2019-11-04T17:48:14+00:00">04 Nov 2019, 17:48</time> by <a rel="author">Matteo Zallocco</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F04%2Fil-sindaco-sborgia-a-roma-per-discutere-del-decreto-sisma%2F1321096%2F">Condividi34</a><a href="https://twitter.com/intent/tweet?text=Il+sindaco+Sborgia+a+Roma++per+discutere+del+decreto+sisma&amp;url=https%3A%2F%2Fwww.cronachemaceratesi.it%2F2019%2F11%2F04%2Fil-sindaco-sborgia-a-roma-per-discutere-del-decreto-sisma%2F1321096%2F">Tweet</a>Email34 Condivisioni</p>
      <p> </p>
      <p> </p>
      <p>
        <b>Convocato a Roma il sindaco di Camerino Sandro Sborgia che domani (martedì) sarà ricevuto dalla Commissione VIII (Ambiente, territorio e lavori pubblici) della Camera dei Deputati, nell’ambito dell’esame del decreto-legge n. 123/2019 C. 2211 sulle “Disposizioni urgenti per l’accelerazione e il completamento delle ricostruzioni in corso nei territori colpiti da eventi sismici”.</b>
      </p>
      <p>Un ciclo di audizioni informali che vedrà a Roma insieme al sindaco Sborgia anche primi cittadini di L’Aquila, Teramo, Norcia, Arquata, Castelsant’Angelo sul Nera, Barisciano, Amatrice, Accumuli. <b>«</b>Esporremo le nostre considerazioni in merito al DL Sisma – spiega Sandro Sborgia – Personalmente lo trovo positivo, anche se necessita di qualche specificazione e modifica. Proporrò l’abrogazione dell’articolo 2 c.2 che riguarda la riedificazione degli edifici scolastici negli stessi luoghi dove erano ubicati e l’impossibilità di cambio di destinazione d’uso delle aree che ospitavano gli istituti in questione<b>»</b>. A riguardo è stato convocato anche il Rettore dell’Università di Camerino e il Capo della Protezione civile Angelo Borrelli. Intanto è stato convocato per mercoledì alle 21 il Consiglio comunale nella sala riunioni della Contram in via Le Mosse, 19 nel quale si discuterà dei seguenti ordini del giorno: Cessione a titolo gratuito del diritto di proprietà superficiaria di porzione dell’immobile di proprietà dell’Unione Montana “Marca di Camerino” in via Venanzio Varano all’agenzia del Demanio da destinare a sede del Comando dei Carabinieri di Camerino; la variante parziale al P.P. 13, al P.L. Reggiano e nuova area edificabile in Fonte San Bartolomeo in variante parziale del P.R.G.; variante parziale al P.R.G. in località Le Mosse.</p>
    </article>
  </body>
</html>