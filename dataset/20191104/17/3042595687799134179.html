<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/alpinstjernas-skjulte-talent/71777618"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T17:29:45+00:00"/>
    <meta property="og:title" content="Alpinstjernas skjulte talent"/>
    <meta property="og:description" content="- Det gir meg hundre prosent avkopling, sier Mina Fürst Holtmann."/>
  </head>
  <body>
    <article>
      <h1>Alpinstjernas skjulte talent</h1>
      <h2>- Det gir meg hundre prosent avkopling, sier Mina Fürst Holtmann.</h2>
      <address><time datetime="2019-11-04T17:29:45+00:00">04 Nov 2019, 17:29</time> by <a rel="author">Synne Sofie Christiansen</a></address>
      <p>I verdenscupåpningen i Sölden den siste helga i oktober var det Norges alpinkvinner som havnet i rampelyset.</p>
      <p>Mina Fürst Holtmann (24) fra Bærums Skiklub kjørte inn til karrierebeste med en fjerdeplass, et imponerende resultat i en bakke som er kjent for å være spesielt tøff.</p>
      <p>- Det var uventet og veldig kult. Jeg så ikke den komme. Det er en vanskelig bakke, og rett og slett fordi jeg ikke engang har kvalifisert meg til andre omgang de to gangene jeg har kjørt her tidligere, sier Holtmann til Dagbladet.</p>
      <p>
        <b>Alpint har vært det store fokuset gjennom hele oppveksten, men nå viser det seg at Holtmann også har et annet talent.</b>
      </p>
      <figure>
        <img src="https://dbstatic.no/71777764.jpg?imageId=71777764&amp;x=0&amp;y=8.7484811664642&amp;cropw=100&amp;croph=86.391251518834&amp;width=322&amp;height=357"/>
        <figcaption><b>KROPP:</b> En av tegningene til alpinisten. På nettsiden kan man blant annet se bilder av hender, øyner og kropper. Som oftest i svart-hvitt. SKJERMDUMP: Privat / Mina Holtmann Vis mer</figcaption>
      </figure>
      <h3>Tegning</h3>
      <p>På sin private VSCO-nettside, en nettside som likner Instagram, legger Holtmann ut bilder av illustrasjoner hun har laget. Alpinisten forteller at tegning har blitt et slags fristed - en avkopling mellom tøffe treninger, lange reisedøgn og altoppslukende konkurranser.</p>
      <p>
        <b>- Det er veldig deilig å ha noe å gjøre når jeg er hjemme og på samling. Det gir meg hundre prosent avkopling, og det tror jeg bare er veldig sunt, sier Holtmann.</b>
      </p>
      <p>Da hun var yngre tegnet hun mye, men forteller at det ble «glemt», da skole og alpintreninger tok store deler av tida. Det var ikke før hun var 20 at hun fant tilbake til blyantspissene og virkelig gikk inn for å være mer kreativ.</p>
      <p>- På den tida var det den fargeleggingstrenden som ble så populær. Det var så sinnssykt gøy, jeg fargela hele tida, og det så faktisk ikke så dumt ut. Jeg var en del skadet på det tidspunktet og drev bare med trening. Jeg ville jo bruke hodet også, sier Holtmann.</p>
      <figure>
        <img src="https://dbstatic.no/71777767.jpg?imageId=71777767&amp;x=0&amp;y=50.526315789474&amp;cropw=100&amp;croph=45.146198830409&amp;width=322&amp;height=194"/>
        <figcaption><b>INTENST:</b> Et av øynene Holtmann har tegnet. SKJERMDUMP: Privat / Mina Holtmann Vis mer</figcaption>
      </figure>
      <p>
        <b>Derfor valgte 24-åringen å starte med studier. Nå blir tida balansert mellom toppidrett og illustrasjon på Høyskolen Kristiania.</b>
      </p>
      <p>- Jeg var veldig usikker om det gikk an å kombinere, men lærerne var veldig hjelpsomme. Illustratør er nok ikke det jeg har sett for meg at jeg skal ende opp som, men jeg ser på det som en start, sier Holtmann.</p>
      <p>Alpinisten mener slekta skal ha mye av æren for interessen.</p>
      <p>
        <b>- Det er greie som ligger i familien. Både kusine og onkel er arkitekter, pappa jobber med reklame og farfar er maler. Det har nok gått noen gener i arv, sier Holtmann.</b>
      </p>
      <figure>
        <img src="https://dbstatic.no/71777754.jpg?imageId=71777754&amp;width=1024&amp;height=615"/>
        <figcaption><b>«KRUSEDULLER»:</b> Mina Holtmann fant ut at tegningene faktisk ikke så så verst ut. SKJERMDUMP: Privat / Mina Holtmann Vis mer</figcaption>
      </figure>
      <h3>Topp 30</h3>
      <p>Vanligvis hører man om Ragnhild Mowinckel eller Nina Haver-Løseth de gangene norske kvinner gjør det bra i verdenscupen. Denne gangen var det Holtmann og bergenseren Maria Tviberg som tok all oppmerksomheten etter å ha blant annet danket ut regjerende verdensmester Petra Vlhová.</p>
      <p>
        <b>Et imponerende resultat, ettersom Holtmann er rangert som topp 30 i begge grenene. Nå er målet å fortsette å utvikle seg som skikjører og få flere gode plasseringer i løpet av årets sesong, slik at hun etter hvert kan bli en del av a-laget på landslaget.</b>
      </p>
      <p>- Kriteriene for a-troppen er å være topp 15 i en gren, så det vil jeg jo gjerne bli en del av. Likevel har jeg ikke så mange resultatforventninger denne sesongen, har mer fokus på skikjøringa - og forventer å utvikle meg på ski og kjøre fortere, avslutter Holtmann.</p>
      <p>
        <i>22. til 24. november er datoen for neste verdenscup i alpint. Den finner sted i Levi i Finland.</i>
      </p>
    </article>
  </body>
</html>