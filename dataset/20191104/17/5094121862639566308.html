<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/trat-z-liberce-do-zitavy-slavila-vyroci-politici-upozornili-na-jeji-spatny-stav-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T17:45:00+00:00"/>
    <meta property="og:title" content="Trať z Liberce do Žitavy slavila výročí. Politici upozornili na její špatný stav"/>
    <meta property="og:description" content="Příští stanice Porajów. Takové hlášení cestující ve vlaku z Hrádku nad Nisou do německé Žitavy běžně neuslyší. V sobotu krátce po poledni tam ale vlak přesto mimořádně zastavil. "/>
  </head>
  <body>
    <article>
      <h1>Trať z Liberce do Žitavy slavila výročí. Politici upozornili na její špatný stav</h1>
      <address><time datetime="2019-11-04T17:45:00+00:00">04 Nov 2019, 17:45</time> by <a rel="author">Adam Fogl</a></address>
      <p>Důvod? Čeští, němečtí i polští politici v této polské obci podepsali prohlášení, v němž své vlády vyzvali, aby urychlily opravu problémového polského úseku trati. Politici, kteří z vlaku vystoupili, museli využít provizorních schůdků, žádná zastávka se tu dnes totiž nenachází. Její zřízení je přitom dalším požadavkem signatářů.</p>
      <p>Železniční trať z Liberce do Varnsdorfu je pozoruhodná tím, že prochází skrz území hned tří států. Zatímco na německém i českém území vlaky zastavují, tím polským pouze projíždějí. A to nijak závratnou rychlostí, kvůli špatnému stavu trati zde mohou jet maximálně 40 kilometrů za hodinu.</p>
      <p>O opravu ani ne tříkilometrového úseku usilují politici už celou řadu let. „Poláci nepřistupují k úpravám a údržbě trati tak, jak bychom si přáli,“ uvedl hejtman Libereckého kraje Martin Půta. Oprava je přitom klíčová nejen kvůli zvýšení cestovního komfortu, ale především proto, aby vlaky z Liberce do Žitavy zvládly dojet za půl hodiny. Z Žitavy totiž v jeden čas odjíždějí vlaky i do dalších směrů, do Görlitz či Drážďan.</p>
      <p>„Když ale přijede vlak od Liberce, všechny vlaky už jsou pryč, cestující musejí čekat na další,“ připomněl žitavský primátor Thomas Zenker. K sobotnímu prohlášení připojili své podpisy i regionální politici z Polska.</p>
      <figure>
        <img src="https://g.denik.cz/25/10/smrk-smrkovy-les-lesy-kalamita_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/za-socialismu-priroda-trpela-i-v-libereckem-kraji-uz-se-matori-20191103.html">Za socialismu příroda trpěla i v Libereckém kraji. Už se mátoří Přečíst článek ›</a>
      </aside>
      <p>Také Poláci totiž vnímají stav tratě jako problém. Vidí navíc příležitost k tomu, aby zde znovu vznikla zastávka zrušená po válce. „Na zastávku tu čekáme dlouho. Investice by umožnila našim obyvatelům cestovat do Česka i Německa za prací i za turismem,“ prohlásil správce vesnice Mateusz Smosarski.</p>
      <p>Prohlášení poputuje ministrům dopravy do Prahy, Drážďan i Varšavy. „Jednání podle našeho názoru nejsou příliš rychlá. Patnáct let po vstupu do Evropské unie je ta situace stále stejná,“ vysvětlil Půta.</p>
      <h3>Finance od všech států</h3>
      <p>Mezistátní jednání se aktuálně vedou ve dvou rovinách. V první řadě je nutné zajistit podepsání takzvané investiční smlouvy, která umožní financovat opravu na polském území i z peněz Čechů a Němců. „K investiční smlouvě proběhlo v Praze jednání v září. Musí být potvrzen model financování, tj. využití peněz českého subjektu na cizím území. Další jednání se předpokládá v únoru roku 2020,“ informovala mluvčí českého ministerstva dopravy Lenka Rezková.</p>
      <figure>
        <img src="https://g.denik.cz/43/f0/koleje-policie-prejezd-trat-vlak-465456_denik-150-3x2.jpg"/>
      </figure>
      <aside>
        <a href="https://liberecky.denik.cz/nehody/nestesti-na-trati-u-rychnova-pod-koly-vlaku-zahynul-clovek-20191102.html">Neštěstí na trati do Liberce. Pod koly vlaku u Rychnova zahynul člověk Přečíst článek ›</a>
      </aside>
      <p>Zásadní je ale trojstranná prezidentská smlouva. „Ta bude zastřešovat plánovanou obnovu tratě, nastaví mantinely spolupráce a nastaví rozdílné právní procesy na jednu úroveň vedoucí k cíli. Takovýto proces je podle optimistického scénáře očekáván v délce přibližně dvou let,“ dodala Rezková.</p>
      <p>Na trati se o uplynulém víkendu konaly oslavy 160 let od jejího vzniku. Cestující mezi Libercem, Chrastavou, Hrádkem a Žitavou po oba dny vozily zvláštní historické vlaky. Na nádražích v Hrádku a v Žitavě byl připraven i doprovodný program.</p>
      <p>Oslavy se konaly trochu předčasně, první vlak od Žitavy do Liberce totiž přijel 1. prosince 1859. V minulosti po trati jezdily například i přímé vlaky z Berlína do Vídně nebo z Drážďan do Košic. V současnosti má trať význam především pro regionální dopravu, od roku 2009 ji zajišťuje německý dopravce Die Länderbahn.</p>
      <figure>
        <img src="https://g.denik.cz/25/18/turnov-nadrazi-rekonstrukce_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/nadrazi-v-turnove-ceka-rekonstrukce-za-1-5-miliardy-pribudou-i-podchody-20191102.html">Nádraží v Turnově čeká rekonstrukce za 1,5 miliardy. Přibudou i podchody Přečíst článek ›</a>
      </aside>
    </article>
  </body>
</html>