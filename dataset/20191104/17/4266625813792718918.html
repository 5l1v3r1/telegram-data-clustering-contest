<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/nadzvychayna_natsystska_sytuatsiya_v_drezdeni_shcho_nyni_vidbuvaietsya_u_shidniy_1683409"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T17:00:00+00:00"/>
    <meta property="og:title" content="Надзвичайна нацистська ситуація в Дрездені: Що нині відбувається у Східній Німеччині"/>
    <meta property="og:description" content="Місцева влада Дрездена (Східна Німеччина) 2 листопада запровадила у місті «надзвичайну нацистську ситуацію». Проте Християнсько-демократична партія Ангели Меркель у числі інших політичних сил була проти відповідної ініціативи."/>
  </head>
  <body>
    <article>
      <h1>Надзвичайна нацистська ситуація в Дрездені: Що нині відбувається у Східній Німеччині</h1>
      <address>
        <time datetime="2019-11-04T17:00:00+00:00">04 Nov 2019, 17:00</time>
      </address>
      <p>
        <b>Місцева влада Дрездена (Східна Німеччина) 2 листопада запровадила у місті «надзвичайну нацистську ситуацію». Проте Християнсько-демократична партія Ангели Меркель у числі інших політичних сил була проти відповідної ініціативи.</b>
      </p>
      <p>Розповідаємо, що означає «надзвичайна нацистська ситуація» для міста і чому знову постала проблема посилення неонацистських заворушень.</p>
      <p>
        <b>«Надзвичайна нацистська ситуація» - що це?</b>
      </p>
      <p>У суботу муніципальна рада міста Дрезден у Східній Німеччині ухвалила резолюцію, якою у Дрездені був оголошений режим «надзвичайної нацистської ситуації» (Nazinotstand), <a href="https://www.bbc.com/russian/news-50274142">повідомляє BBC</a>.</p>
      <p>За відповідну резолюцію віддали 39 голосів, а 29 проголосували проти.</p>
      <p>Зміст цієї ініціативи передбачає діяльність, подібну до режиму «надзвичайного стану», - населення має об’єднатися для допомоги постраждалим від неонацистів, а також захистити національні меншини від дій радикалів.</p>
      <p>Автор резолюції, Макс Ашенбах, заявив, що він дуже занепокоєний через ситуацію в місті, адже кількість правих екстремістів збільшується, а їхні дії стають все більш помітними.</p>
      <blockquote>
        <i>«Надзвичайна нацистська ситуація», як і кліматична надзвичайна ситуація, означає, що ми маємо великі проблеми. Відкрите демократичне суспільство перебуває під загрозою».</i>
      </blockquote>
      <p>Ашенбах додав, що цей документ не зобов’язує приймати будь-які рішення, проте на це питання треба звернути особливу увагу.</p>
      <p>Резолюцію підтримала політична партія «Die Partei» лівих поглядів, представником якої є Ашенбах, та яка спочатку при створенні мала жартівливий характер, проте на виборах у 2019 році пройшла до Європарламенту.</p>
      <p>Також ініціативу підтримали у Партії зелених, соціал-демократи, вільні демократи, а також незалежні політичні сили.</p>
      <p>Водночас Християнсько-демократична партія, яку очолює канцлер Німеччини Ангела Меркель, виступила проти резолюції. Її члени назвали документ «жахливим».</p>
      <figure>
        <iframe src="https://www.youtube.com/embed/QNBhvMC0TXQ" width="640" height="360" data-service="Youtube" scrolling="no"/>
      </figure>
      <p>
        <b>Чому її оголосили в Дрездені?</b>
      </p>
      <p>Дрезден є містом, де ультраправі настрої тривають вже довгий час. Столиця Саксонії, як і весь федеральний регіон, раніше була основним місцем підтримки ультраправої Національної демократичної партії, а тепер там базуються прихильники ультраправої партії "Альтернатива для Німеччини".</p>
      <figure>
        <img src="https://ftimes.ru/upkeep/uploads/2019/11/290090/ext_foto-4.jpg"/>
      </figure>
      <p>З початку 1990-х років неонацисти почали щороку проводити мітинги у день бомбардування Дрездена, 13 лютого.</p>
      <p>А у 2015 році, коли до Німеччини почали прибувати мігранти з країн Близького Сходу, в місті стали висловлювати невдоволеність та обурення.</p>
      <p>У 2014 році в Дрездені з’явилася антиісламська організація «PEGIDA» (Патріотичні європейці проти ісламізації Заходу). Представники цього руху називають своїм завданням «реагувати на загрозу, яку представляють радикальні ісламісти». Тоді вони також вимагали від федеральної влади Німеччини обмежити імміграцію до країни.</p>
      <figure>
        <img src="https://news.liga.net/images/general/2019/11/03/thumbnail-tw-20191103075246-3042.jpg"/>
      </figure>
      <p>Тільки у 2018 році в Дрездені зафіксовано 60 політично вмотивованих актів насильства.</p>
      <p>Незважаючи на погіршення безпекової ситуації, Дрезден є кандидатом на отримання статусу Європейської культурної столиці 2025.</p>
      <p>
        <b>Рух німецьких неонацистів</b>
      </p>
      <p>Збільшення кількості випадків прояву неонацизму почало викликати занепокоєння у влади не тільки Дрездену, але всієї країни.</p>
      <p>На виборах до парламенту Німеччини у вересні цього року ультраправа партія «Альтернатива для Німеччини» отримала майже 30% голосів виборців і зайняла друге місце.</p>
      <p>Основними ідеями сучасних неонацистів у Німеччині є боротьба за права етнічних німців та зупинення ісламізації Німеччини та Європи.</p>
      <p>Націонал-соціалізм або нацизм є політичною ідеологією, яка була політичною доктриною керівництва Німеччини та правлячої Націонал-соціалістичної робітничої партії Німеччини за часів Третього рейху. Цей рух базується на тезі про цінність нації та її верховенство в процесі утворення держави. Жертвами цієї ідеології під час Другої світової війни стало населення країн, проти яких воювала Німеччина.</p>
      <p>Одним із найвідоміших злочинів неонацистів, а саме угрупування «Вільне товариство Дрездена», були напади на біженців та лівих активістів. У 2015 році двоє молодих громадян Німеччини побили мігрантів із Близького Сходу, а у 2016 здійснили напад на гуртожиток на прихильників міграційної політики. У 2017 році їм було винесено звинувачувальний вирок.</p>
      <p>
        <b>Резолюція є символічною</b>
      </p>
      <p>Як вже було зазначено, сам автор документу назвав його символічним і таким, «що не потребує конкретних дій з боку влади».</p>
      <p>Мер Дрездену назвав цю резолюцію популістською, адже окрім гучної назви цей документ більше не містить нічого, що може стати реальним закликом до дій.</p>
      <related>
        <h4>читайте також</h4>
        <a href="https://zik.ua/news/2019/11/04/u_berlini_livi_radykaly_sprovokuvaly_sutychky_z_politsiieyu_1682863"/>
        <a href="https://zik.ua/news/2019/11/01/u_nimechchyni_v_dytsadku_hlopchyk_pomer_vid_udaru_strumom_1681191"/>
        <a href="https://zik.ua/news/2019/02/01/pelikany_orangutangy_vydry_i_flamingo__kolorytni_meshkantsi_drezdenskogo_1500711"/>
        <a href="https://zik.ua/news/2018/12/11/v_arhivah_drezdena_znayshly_posvidchennya_shtazi_na_imya_volodymyra_putina__1467135"/>
      </related>
    </article>
  </body>
</html>