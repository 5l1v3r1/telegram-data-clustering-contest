<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-girlfriend-halts-marriage-of-his-lover-then-bride-brother-had-to-take-procession-2831989.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T17:30:14+00:00"/>
    <meta property="og:title" content="प्यार में पचड़ा: प्रेमिका ने रुकवाई दी शादी तो दूल्हे के भाई को ले जानी पड़ी बारात"/>
    <meta property="og:description" content="सोमवार दोपहर हरथला क्षेत्र में बारात निकलने से पहले एक युवती प्रेमी के घर पहुंच गई। उसने जमकर हंगामा करते हुए बारात रुकवा दी। इतना ही नहीं पुलिस को बुलाकर प्रेमी को थाने भिजवा दिया। इस हंगामे के बीच..."/>
  </head>
  <body>
    <article>
      <h1>प्यार में पचड़ा: प्रेमिका ने रुकवाई दी शादी तो दूल्हे के भाई को ले जानी पड़ी बारात</h1>
      <address><time datetime="2019-11-04T17:30:14+00:00">04 Nov 2019, 17:30</time> by <a rel="author">वरिष्ठ संवाददाता।,मुरादाबाद।</a></address>
      <p>सोमवार दोपहर हरथला क्षेत्र में बारात निकलने से पहले एक युवती प्रेमी के घर पहुंच गई। उसने जमकर हंगामा करते हुए बारात रुकवा दी। इतना ही नहीं पुलिस को बुलाकर प्रेमी को थाने भिजवा दिया। इस हंगामे के बीच दूल्हन पक्ष का दबाव बढ़ने पर दूल्हे का छोटा भाई बारात लेकर गया। देर शाम होने वाली भाभी से उसका निकाह हो गया। दूसरी ओर थाने में प्रेमिका युवक से तत्काल निकाह पर अड़ी रही जबकि प्रेमी पांच दिन की मोहलत मांगता रहा। फिलहाल पक्षों में दोनों में कोई समझौता नहीं हो सका।</p>
      <p>हरथला थाना क्षेत्र निवासी बाइक मिस्त्री का प्रेम प्रसंग पास के ही मऊ गांव निवासी युवती से सात साल से चल रहा था। शुरुआत में दोनों के परिवार वाले इस रिश्ते के लिए राजी नहीं थे लेकिन बाद में उनकी जिद के आगे वे हार गए और रिश्ते के लिए हामी भर दी। युवती जब भी शादी के लिए दबाव बनाती तो युवक अगले साल शादी की बात कहकर उसे टरका देता था। इस बीच परिजनों ने चुपचाप युवक का रिश्ता भोजपुर में तय कर दिया।</p>
      <p>
        <b>Read Also: <a href="https://www.livehindustan.com/uttar-pradesh/story-the-woman-who-was-married-to-the-photo-of-the-dead-lover-was-beaten-up-by-the-locals-2831927.html">मर चुके प्रेमी की फोटो से शादी करने वाली महिला को मोहल्लेवालों ने पीटा</a></b>
      </p>
      <p>सोमवार को युवक की बारात जानी थी लेकिन इसकी भनक किसी तरह युवती को लग गई। बारात निकलने से पहले दोपहर करीब एक बजे वह अपनी मां के साथ युवक के घर पहुंच और हंगामा खड़ा कर दिया। उसने पुलिस भी बुला ली। पुलिस दूल्हे को पकड़कर थाने ले गई। थाने में भी युवती  प्रेमी से तत्काल निकाह की जिद पर अड़ी थी जबकि युवक इसके लिए  चार-पांच दिन की मोहलत मांग रहा था।</p>
      <p>इस पूरे विवाद में ट्विस्ट तब आया जब बारात के देर होने पर भोजपुर में दूल्हन पक्ष को पूरे मामले की जानकारी हुई। दूल्हन का पिता भी लोगों के साथ थाने पहुंच गया। उन्होंने दूल्हे के परिजनों पर मामला छिपाने का आरोप लगाया। कहा कि इससे उनकी प्रतिष्ठा धूमिल हुई है। आखिरकार थाने के बाहर हुई पंचायत में हुए निर्णय के बाद दूल्हे का छोटा भाई बारात लेकर भोजपुर गया जहां उसका निकाह होने वाली भाभी से हो गया। इंस्पेक्टर सिविल लाइंस नवल मारवाह ने बताया कि प्रेमी- प्रेमिका के बीच समझौता वार्ता चल रही है। फिलहाल कोई हल नहीं निकला है।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b> </p>
    </article>
  </body>
</html>