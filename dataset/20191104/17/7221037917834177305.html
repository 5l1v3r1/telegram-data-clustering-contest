<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/hurriyetin-yeni-genel-yayin-yonetmeni-ahmet-hakan-oldu/926251"/>
    <meta property="og:site_name" content="medya faresi"/>
    <meta property="article:published_time" content="2019-11-04T17:52:00+00:00"/>
    <meta property="og:title" content="Hürriyet'in yeni Genel Yayın Yönetmeni Ahmet Hakan oldu"/>
    <meta property="og:description" content="Hürriyet gazetesindeki işten çıkarmaların adından Genel Yayın Yönetmenliği görevinden istifa eden Vahap Munyar'ın yerine uzun süredir köşe yazarlığı yapan Ahmet Hakan getirildi."/>
  </head>
  <body>
    <article>
      <h1>Hürriyet'in yeni Genel Yayın Yönetmeni Ahmet Hakan oldu</h1>
      <h2>Hürriyet gazetesindeki işten çıkarmaların adından Genel Yayın Yönetmenliği görevinden istifa eden Vahap Munyar'ın yerine uzun süredir köşe yazarlığı yapan Ahmet Hakan getirildi.</h2>
      <address>
        <time datetime="2019-11-04T17:52:00+00:00">04 Nov 2019, 17:52</time>
      </address>
      <p>Ahmet Hakan, Hürriyet gazetesinin yeni Genel Yayın Yönetmeni oldu. Hürriyet gazetesinde 43 kişinin işten çıkarılmasının ardından Genel Yayın Yönetmeni Vahap Munyar istifa etmişti.</p>
      <p>Munyar'ın ardından Ayşe Arman ve Gülse Birsel de gazete ile yollarını ayırmıştı. Bu istifaların ardından gazetenin yayın yönetmenliği için adı geçen isimlerden Ahmet Hakan'ın bu göreve getirildiği öğrenildi. </p>
      <h3>AHMET HAKAN KİMDİR?</h3>
      <p>Ahmet Hakan Coşkun 11 Ağustos 1967'de Yozgat'ın Sorgun ilçesinde doğdu. Babasının memuriyeti dolayısıyla Anadolu'nun çeşitli şehirlerinde dolaştı. Çocukluğu Ağrı, Amasya, Çanakkale, Balıkesir gibi illerde geçti.</p>
      <p>İmam Hatip Lisesini bitirdi. Uludağ Üniversitesi İlahiyat Fakültesi'nde bir süre okudu. Sonra, İstanbul'a geldi, bir süre de burada okudu. Büyükçekmece Hürbakış (yerel) gazetesinde bir süre çalıştı.</p>
      <p>Üniversitedeyken yazdığı bazı hikâyeler Yedi İklim dergisinde yayınlandı. 1993-1994 yıllarında muhabir olarak TGRT'de çalıştı. 'Yankı' isimli bir haber programı yapan ekipteydi. Kanal 7 kurulurken Genel Müdürü Mustafa Çelik'le temas kurup kadroya dahil oldu.</p>
      <p>Bir süre muhabir olarak çalıştıktan sonra 1995-2003 arasında Kanal 7 Televizyonu Haber Müdürlüğü'nü ve ana haber spikerliğini üslendi. Kanal 7'de İskele Sancak programını yaptı ve bazı bölümlerini kitaplaştırdı. 2004'te Kanal 7 ile anlaşamayarak istifa etti. Köşe yazarlığı serüvenine ilk Yeni Şafak'ta başladı.</p>
      <p>Daha sonra, Sabah'ta çalıştı ve şu anda Hürriyet'te yazıyor. CNN Türk'te Tarafsız Bölge programını sunmaktadır. 16 Ocak 2017’den itibaren Kanal D Ana Haber bültenini sunmaya başladı, aynı zamanda Kanal D haber dairesi başkanlığı görevini üstlendi. Kanal D'deki görevi 2019 yılında son buldu.</p>
      <p>Ahmet Hakan en son, “Tayyip Erdoğan’ın ya da Ahmet Davutoğlu’nun uçağına asla ve kata binmeyeceğim” demesine karşılık, Cumhurbaşkanı Recep Tayyip Erdoğan’ın uçağına binmesiyle gündem olmuştu.</p>
    </article>
  </body>
</html>