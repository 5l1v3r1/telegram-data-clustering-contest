<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/04/Boeing-testet-romkapsel-20320899.ece"/>
    <meta property="og:site_name" content="adressa.no"/>
    <meta property="article:published_time" content="2019-11-04T17:56:22+00:00"/>
    <meta property="og:title" content="Boeing testet romkapsel"/>
    <meta property="og:description" content="Boeing har testet redningssystemet på sin nye romkapsel Starliner. Testen gikk etter planen, og fartøyet er et skritt nærmere en bemannet prøvetur."/>
  </head>
  <body>
    <article>
      <h1>Boeing testet romkapsel</h1>
      <address><time datetime="2019-11-04T17:56:22+00:00">04 Nov 2019, 17:56</time> by <a rel="author">(NTB) NTB-AFP</a></address>
      <p>Boeing har testet redningssystemet på sin nye romkapsel Starliner. Testen gikk etter planen, og fartøyet er et skritt nærmere en bemannet prøvetur.</p>
      <aside><a href="https://www.adressa.no/nyheter/utenriks/2019/11/04/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/04/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/04/javascript:void(0);">Del denne artikkelen på e-post</a></aside>
      <p>Starliner kan frakte de første astronautene til Den internasjonale romstasjonen (ISS) allerede tidlig til neste år.</p>
      <p>Den ubemannede testen fant sted på rakettskytefeltet White Sands i den amerikanske delstaten New Mexico mandag. Redningssystemet gjør det mulig for romkapselen å fly vekk fra bæreraketten for egen maskin hvis noe skulle gå galt.</p>
      <p>Fartøyet var under testen ikke koblet til en rakett, men sto på en egen utskytingsrampe. Fire rakettmotorer sørget for å skyte den til værs, før fallskjermer ble utløst etter 20 sekunder og Starliner-kapselen dalte langsomt ned igjen. Store luftputer ble utløst under kapselen for å gjøre landingen mykere.</p>
      <p>– Testteamet og romfartøyet gjorde jobben perfekt, sier Starline-programmets leder John Mulholland.</p>
      <p>Boeing og SpaceX er blitt valgt ut av NASA til å bygge romfartøy som skal erstatte de pensjonerte romfergene. Hovedjobben for de nye farkostene blir å frakte personell til og fra romstasjonen.</p>
      <p>Siden den siste romfergeturen i 2011 er det bare russiske Sojuz-kapsler som har vært i trafikk til og fra ISS.</p>
      <p>SpaceX gjennomførte en ubemannet ferd til stasjonen med sin Crew Dragon-kapsel i mars, og Boeing skal etter planen gjøre det samme med Starliner den 17. desember.</p>
      <p>(©NTB)</p>
    </article>
  </body>
</html>