<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/poslanik-mustafa-optimisti-sme-za-blgariya-405861.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T17:51:32+00:00"/>
    <meta property="og:title" content="Посланик Мустафа: Оптимисти сме за България"/>
    <meta property="og:description" content="Тя се срещна с 20 гимназисти, които взеха участие в спонсорирания от посолството Bootcamp в АУБ"/>
  </head>
  <body>
    <article>
      <h1>Посланик Мустафа: Оптимисти сме за България</h1>
      <address><time datetime="2019-11-04T17:51:32+00:00">04 Nov 2019, 17:51</time> by <a rel="author">Стандарт</a></address>
      <p>Всяка страна трябва да подкрепя добрата разследваща журналистика. Това заяви новият посланик на САЩ у нас Херо Мустафа по време на конференцията "Журналистика в търсене на решения" на Асоциацията на европейските журналисти, организирана в партньорство с Фондация "Фридрих Науман".</p>
      <p>Посланик Мустафа подчерта жизненоважната роля, която независимите медии имат в едно демократично общество. По думите й българите имали много причини да бъдат оптимисти. Тя даде пример с това, че само за няколкото седмици, през които била в страната, срещнала много хора, които били решени да правят добри неща за страната. От думите й стана ясно, че това включвало предприемачи, които са избрали да останат и да развиват бизнеса си тук, млади държавни служители, които смятат, че корупцията няма място в съвременното управление, както и журналисти, които са убедени, че независимите медии са от решаващо значение за демократичното общество.</p>
      <p>"Като американци ние сме известни с оптимизма си. С екипа ми сме големи оптимисти по отношение на България и заради това създадохме медийната кампания "Силата е в теб", каза още Мустафа.</p>
      <p>Посланик Херо Мустафа се срещна с някои от бъдещите журналисти в България. Докато беше на конференция на SolutionsJournalism, чийто домакин е Асоциацията на европейските журналисти – България, тя отдели време да се срещне с 20 гимназисти, които взеха участие в спонсорирания от посолството Bootcamp в АУБ това лято.</p>
    </article>
  </body>
</html>