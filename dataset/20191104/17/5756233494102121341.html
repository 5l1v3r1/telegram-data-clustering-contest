<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619894/%D8%AC%D9%87%D8%A7%D9%86%DA%AF%DB%8C%D8%B1%DB%8C-%D8%A7%D9%86%D8%AA%D9%82%D8%A7%D9%84-%D8%A2%D8%A8-%D8%AF%D8%B1%DB%8C%D8%A7-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D9%87%D9%85%D9%87-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7-%D8%A8%D8%A7%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T17:33:00+00:00"/>
    <meta property="og:title" content="جهانگیری: انتقال آب دریا دستور کار همه دستگاه‌ها باشد"/>
    <meta property="og:description" content="معاون اول رئیس جمهور با تاکید بر مدیریت منابع آبی و برنامه ریزی برای تامین آب مورد نیاز کشور، گفت: تامین بخشی از آب مصرفی کشور از دریا باید در دستور کار شورای‌عالی آب باشد و این شورا با کمک رسانه‌ها و مراجع اجتماعی موثر فرهنگ سازی لازم در این زمینه را انجام دهد."/>
  </head>
  <body>
    <article>
      <h1>جهانگیری: انتقال آب دریا دستور کار همه دستگاه‌ها باشد</h1>
      <address>
        <time datetime="2019-11-04T17:33:00+00:00">04 Nov 2019, 17:33</time>
      </address>
      <p>
        <i>معاون اول رئیس جمهور با تاکید بر مدیریت منابع آبی و برنامه ریزی برای تامین آب مورد نیاز کشور، گفت: تامین بخشی از آب مصرفی کشور از دریا باید در دستور کار شورای‌عالی آب باشد و این شورا با کمک رسانه‌ها و مراجع اجتماعی موثر فرهنگ سازی لازم در این زمینه را انجام دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسحاق جهانگیری معاون اول رئیس جمهور در چهلمین جلسه شورای‌عالی آبفا بیان اینکه همه سازمان‌ها و نهادها با محوریت شورای‌عالی آب موضوع انتقال آب دریا به مناطق مرکزی و کم آب کشور را به عنوان یک اولویت و مساله اساسی در نظر بگیرند، اظهار داشت: دستگاه‌های مختلف ملاحظات اجرای این دستور از جمله نحوه بهره‌برداری از آب دریا، نمک‌زدایی و مصرف بهینه آب شیرین شده را مورد بررسی دقیق قرار دهند و در صورت لزوم مصوبه مورد نیاز از مجلس شورای اسلامی نیز اخذ شود.</p>
      <p>معاون اول رئیس جمهور با اشاره به اینکه سواحل جزو توسعه یافته‌ترین بخش‌های هر کشوری به شمار می رود، افزود: توسعه سواحل کشور در دولت‌ یازدهم و دوازدهم موضوعی حائز اهمیت بوده و اقدامات مناسبی به ویژه در حاشیه خلیج فارس و دریای عمان و سواحل مکران انجام شده است و تلاش گردیده تا با استفاده از آب دریا، فعالیت‌های اقتصادی و صنایع نیازمند آب در این مناطق رونق و توسعه پیدا کند.</p>
      <figure>
        <img src="https://aftabnews.ir/files/fa/news/1398/8/13/355366_346.jpg"/>
      </figure>
      <p>جهانگیری با تاکید بر ضرورت ارتقای فرهنگ مصرف بهینه و پرهیز از مصرف بی‌رویه آب در کشور، تصریح کرد: باید از همه فناوری‌ها و روش‌های موفق دنیا در زمینه استحصال و مصرف صحیح آب استفاده کنیم.</p>
      <p>اردکانیان وزیر نیرو نیز در این جلسه با اشاره به میزان نزولات جوی در سال جاری و پیش بینی ها از میزان بارندگی، گزارشی از چگونگی تامین کسری آب شرب و صنعت برای 17 استان کشور از دریای عمان و خلیج فارس ارائه کرد.</p>
      <p>محمود حجتی وزیر جهادکشاورزی نیز با اشاره به بارش‌های روزهای نخست سال 98 اظهار داشت:‌ باید در بلندمدت با اجرای طرح‌هایی بتوانیم منابع آبی کشور را به خوبی مدیریت کنیم.</p>
      <p>بر اساس گزارش وزارت نیرو؛ کمبود سالانه آب شرب و صنعت مجموعا به میزان 1925 میلیون متر مکعب برای افق 1425 محاسبه و مقرر گردیده است با همکاری بخش خصوصی تامین این کمبودها با اجرای طرح های نمک زدایی و انتقال صورت پذیرد.</p>
      <p>در این جلسه همچنین بر اساس تصمیمات قبلی شورای عالی آب مطالعات تامین آب شرب برای برخی از استان ها در فلات مرکزی ایران مطرح شد و مورد موافقت قرار گرفت تا وزارت نیرو مطالعه تفضیلی و اجرا را به انجام رساند.</p>
      <p>در این نشست بر اساس تصمیمات شورای عالی آب، ریاست کارگروه های احیاء زاینده رود و نیز ساماندهی کارون بزرگ به معاون اول رئیس جمهور محول گردید.</p>
    </article>
  </body>
</html>