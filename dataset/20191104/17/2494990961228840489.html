<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/04/video/vanessa-scalera-imma-tataranni-seconda-stagione-mara-venier-domenica-in-video-1234897/"/>
    <meta property="og:site_name" content="Il Tempo"/>
    <meta property="article:published_time" content="2019-11-04T17:05:07+00:00"/>
    <meta property="og:title" content="Vanessa Scalera svela il futuro di Imma Tataranni"/>
    <meta property="og:description" content="Vanessa Scalera, la protagonista della fiction di RaiUno campione di ascolti &amp;ldquo;Imma Tataranni, sostituto procuratore&amp;rdquo;, &amp;egrave; ospite di Mara Venier a &amp;ldquo;Domenica In&amp;rdquo;. Schietta,"/>
  </head>
  <body>
    <article>
      <h6 class="kicker">LA TV CHE VERRà</h6>
      <h1>Vanessa Scalera svela il futuro di Imma Tataranni</h1>
      <address><time datetime="2019-11-04T17:05:07+00:00">04 Nov 2019, 17:05</time> by <a rel="author">Giada Oricchio</a></address>
      <figure>
        <video src="https://www.iltempo.it/upload/9354585-Commozionemp4.mp4"/>
      </figure>
      <p>Vanessa Scalera, la protagonista della fiction di RaiUno campione di ascolti “Imma Tataranni, sostituto procuratore”, è ospite di Mara Venier a “Domenica In”. Schietta, vera e delicata: conquista il pubblico come ha fatto il suo alter ego Imma. E arriva la conferma: ci sarà la seconda stagione.</p>
      <p>Mara Venier ha tenuto a battesimo la fiction "Imma Tataranni" e all’ottava puntata di “Domenica In” celebra il successo. Vanessa Scalera confessa con umiltà: “Non me lo aspettavo, sono travolta da mille emozioni. Ho fatto 5 provini e ad agosto ho ricevuto la telefonata del regista: mi aveva scelto. Ho un carattere più morbido e accondiscendente di Imma, lei è un caterpillar, un eroe difettoso, in fondo un po’ come tutti noi. Il mio compagno Filippo? E' attore come me, stiamo insieme dal 2006 ed è il mio più grande fan. Il matrimonio? Vediamo…se capita”.</p>
      <p>Ci sono diversi collegamenti con parenti, amici, conoscenti, sindaco e perfino il professore del liceo, che imbarazzano la Scalera, poco avvezza alle luci della ribalta e gelosissima della sua privacy. Mara Venier toglie le castagne dal fuoco buttandola in caciara: “Ma quanto è bello professore. Lei è sposato? Non mi sente?! E’ sposato? Sì, peccato. Ah ecco il sindaco di Latiano, Mino Maiorano. Anche lei è un bell’uomo. Mi scusi sindaco, ma in questo periodo sono single!”. Vanessa Scalera manda baci a tutti e cede solo alla vista della mamma: si morde le labbra, le vengono i lucciconi e sussurra: “Non dire niente, non ti preoccupare. Ti voglio bene”. Infine l'annuncio più atteso: "Sì, so che stanno scrivendo la seconda stagione. Si farà" conclude la Scalera. </p>
      <related>
        <h4>Articoli Correlati</h4>
        <a href="https://www.iltempo.it/cultura-spettacoli/2019/09/30/news/imma-tataranni-fiction-rai-seconda-puntata-ascolti-tv-montalbano-domenica-29-settembre-1217353/"/>
      </related>
    </article>
  </body>
</html>