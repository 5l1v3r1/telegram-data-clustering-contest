<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/immatricolazioni-auto-ottobre/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-04T17:48:21+00:00"/>
    <meta property="og:title" content="Immatricolazioni auto ripartono, il benzina sorpassa il diesel"/>
    <meta property="og:description" content="Il mercato dell’auto italiano, nel mese di ottobre, ha registrato una ripresa delle immatricolazioni con un incremento del 6,7% annuo, a quota 156.851. Il bilancio nei primi dieci mesi del 2019, tuttavia, resta negativo: -0,8% con 1.624.922 immatricolazioni. Per il gruppo Fiat Chrysler, tornato al centro dell’attenzione per l’imminente fusione con Peugeot, il risultato di ottobre e dei primi dieci mesi è assai più duro: -1,9% nel mese scorso e oltre -10% di auto immatricolate da inizio anno. La quota di mercato si attesta al 23,81%. Tra le tipologie di alimentazione crescono nel mese benzina (+17%), ibrido (+42,6%), elettrico (+61%), gpl (+1,9%) e soprattutto il metano (+283,9%), mentre cede terreno il diesel (-13,3%). Nel consuntivo da inizio anno, ricorda Federauto, la quota di mercato dei veicoli a benzina cresce al 43,9%, quella degli ibridi al 5,8% e degli elettrici lo 0,5%. Il diesel registra un calo dall’inizio 2019 del -23,1% con una quota di rappresentatività sul mercato in calo di 11,5 punti percentuali…"/>
  </head>
  <body>
    <article>
      <h1>Immatricolazioni auto ripartono, il benzina sorpassa il diesel</h1>
      <address><time datetime="2019-11-04T17:48:21+00:00">04 Nov 2019, 17:48</time> by <a rel="author">Alberto Battaglia</a></address>
      <p>Il mercato dell’auto italiano, nel mese di ottobre, ha registrato una ripresa delle immatricolazioni con un incremento del <b>6,7% annuo, a quota 156.851</b>. Il bilancio nei primi dieci mesi del 2019, tuttavia, resta negativo: -0,8% con 1.624.922 immatricolazioni. Per il gruppo <b>Fiat Chrysler</b>, tornato al centro dell’attenzione per l’imminente fusione con Peugeot, il risultato di ottobre e dei primi dieci mesi è assai più duro: -1,9% nel mese scorso e oltre -10% di auto immatricolate da inizio anno. La quota di mercato si attesta al 23,81%.</p>
      <p>Tra le tipologie di alimentazione crescono nel mese benzina (+17%), ibrido (+42,6%), elettrico (+61%), gpl (+1,9%) e soprattutto il metano (+283,9%), mentre cede terreno il diesel (-13,3%). Nel consuntivo da inizio anno, ricorda Federauto, <b>la quota di mercato dei veicoli a benzina cresce al 43,9%</b>, quella degli ibridi al 5,8% e degli elettrici lo 0,5%. Il diesel registra un calo dall’inizio 2019 del -23,1% con una quota di rappresentatività sul mercato in calo di 11,5 punti percentuali e giunta al 40,6%.<b> Il benzina torna ad essere, dunque, il motore più popolare nelle vendite di auto nuove.</b></p>
      <blockquote>“Ad ottobre sulla bilancia delle immatricolazioni pesano di più quelle delle società, leggi chilometri zero, e del noleggio a lungo termine, che portano le immatricolazioni totali in territorio ampiamente positivo, a fronte della sofferenza del canale privati”, ha commentato Adolfo De Stefani Cosentino, presidente di Federauto, la Federazione dei concessionari auto, “in questo momento la nostra preoccupazione è tutta rivolta ad arginare, se possibile, la proposta di revisione della tassazione sulle auto aziendali che è esattamente l’opposto di quanto auspichiamo”.</blockquote>
    </article>
  </body>
</html>