<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/italija-in-slovenija-bosta-se-okrepili-skupni-nadz"/>
    <meta property="og:site_name" content="Primorske novice"/>
    <meta property="article:published_time" content="2019-11-04T17:27:43+00:00"/>
    <meta property="og:title" content="Delo mešanih patrulj bodo še okrepili"/>
    <meta property="og:description" content="Na generalni policijski upravi so potrdili, da bodo mešane, slovensko-italijanske patrulje nadaljevale z delom. Njihovo delo se bo še okrepilo, so dodali. Čeprav se je konec septembra formalno končalo trimesečno poskusno delovanje mešanih patrulj, so slovenski in italijanski policisti tudi minuli mesec skupno nadzirali obmejno območje."/>
  </head>
  <body>
    <article>
      <h1>Delo mešanih patrulj bodo še okrepili</h1>
      <address><time datetime="2019-11-04T17:27:43+00:00">04 Nov 2019, 17:27</time> by <a rel="author">Sijan Pretnar</a></address>
      <p>
        <b>Na generalni policijski upravi so potrdili, da bodo mešane, slovensko-italijanske patrulje nadaljevale z delom. Njihovo delo se bo še okrepilo, so dodali. Čeprav se je konec septembra formalno končalo trimesečno poskusno delovanje mešanih patrulj, so slovenski in italijanski policisti tudi minuli mesec skupno nadzirali obmejno območje.</b>
      </p>
      <figure>
        <img src="https://static.primorske.si/foto/highres/kronika/718387_228-mesane_patrulje_070.jpg"/>
        <figcaption>Slovenska in italijanska policija bosta še okrepili sodelovanje na meji med državama za zajezitev nezakonitih prehodov meje. Foto: Leo Caharija</figcaption>
      </figure>
      <p><b>LJUBLJANA</b> &gt; Pred dnevi sta se v Trstu srečali vodstvi mejnih policij obeh držav in se na podlagi dosedanji izkušenj z mešanimi patruljami dogovorili, da bodo še okrepili sodelovanje v boju proti nezakonitemu priseljevanju in tihotapcem ljudi, ki delujejo na tako imenovani balkanski poti, pojasnjujejo na generali policijski upravi. Prisotnost policistov na terenu bodo še okrepili. Mešane patrulje bodo z delom nadaljevale tako na območju koprske kot novogoriške policijske uprave.</p>
      <p>“Obe strani ocenjujeta, da gre za učinkovito obliko operativnega sodelovanja,” je poudarila <b>Vesna Drole</b>, vodja sektorja za odnose z javnostmi na generalni policijski upravi. Z italijanske strani meje sicer prihajajo pomisleki o učinkovitosti mešanih patrulj. Na slovenski strani pa zdaj napovedujejo, da se bo število patrulj podvojilo. Na sestanku v Trstu so se dogovorili, da bo na obmejnem območju na terenu osem patrulj na teden (prej so bile štiri), ena bo na območju novogoriške policijske uprave, ostale na območju koprske. Predstavniki mejnih policij so se dogovorili še, da si bodo bolj sprotno izmenjevali informacije, kar bo prispevalo k fleksibilnemu načrtovanju mešanega patruljiranja na območjih, ker so nedovoljeni prehodi bolj pogosti.</p>
      <blockquote>Poskusno obdobje skupnega nadziranja meje so sicer na policiji ocenili kot uspešno že v začetku oktobra. V tem obdobju so na območju PU Koper zaradi nezakonitega prestopa zunanje meje obravnavali 1922 tujcev. Lani so jih v istem obdobju obravnavali 1785. Na območju PI Nova Gorica so v tem obdobju obravnavali 42 oseb, v enakem obdobju lani pa 33.</blockquote>
      <p>Vesna Drole je še pojasnila, da bodo mešane patrulje delovale izmenično na ozemljih obeh držav, tako kot doslej, in sicer na podlagi natančne analize poti, ki jih uporabljajo migranti. Ob tem bodo upoštevali obveščevalne informacije, ki si jih izmenjujejo policijske enote obeh držav. “Tako da bodo postale bolj učinkovito orodje za odvračanje od nezakonitega priseljevanja,” je poudarila Droletova.</p>
      <p>Mešane patrulje bodo z delom nadaljevale v okviru sporazuma med italijansko in slovensko vlado o čezmejnem policijskem sodelovanju, podpisanem v letu 2007, je še dodala. Med julijem in septembrom so mešane patrulje sicer delovale na podlagi posebnega izvedbenega dogovora med obema policijama.</p>
    </article>
  </body>
</html>