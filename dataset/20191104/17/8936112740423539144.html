<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/kontuzja-andre-gomesa-portugalczyk-przeszedl-operacje-zlamanej-nogi,982847.html"/>
    <meta property="og:site_name" content="TVN24"/>
    <meta property="article:published_time" content="2019-11-04T17:13:00+00:00"/>
    <meta property="og:title" content="Piłkarz Evertonu już po operacji koszmarnie złamanej nogi"/>
    <meta property="og:description" content="Nowe wieści w sprawie Andre Gomesa, który w niedzielnym meczu doznał koszmarnego złamania nogi. Piłkarz Evertonu przeszedł już operację i jak wynika z oświadczenia opublikowanego przez klub, przebi..."/>
  </head>
  <body>
    <article>
      <h1>Piłkarz Evertonu już po operacji koszmarnie złamanej nogi</h1>
      <address>
        <time datetime="2019-11-04T17:13:00+00:00">04 Nov 2019, 17:13</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a69e1eba-cd06-4ec6-b0ac-f6e780d15369-480p.mp4"/>
        <figcaption>Andre Gomes po operacji Foto: Getty Images | Video: PAP/EPA</figcaption>
      </figure>
      <h3>Nowe wieści w sprawie Andre Gomesa, który w niedzielnym meczu doznał koszmarnego złamania nogi. Piłkarz Evertonu przeszedł już operację i jak wynika z oświadczenia opublikowanego przez klub, przebiegła ona pomyślnie. Portugalczyk ma wrócić do pełni sprawności.</h3>
      <p>Dramat pomocnika rozegrał się na 10 minut przed zakończeniem spotkania ekipy z Liverpoolu z Tottenhamem (1:1). Gomes pędził na bramkę londyńczyków, kiedy od tyłu zaatakował go Son Heung-min. Portugalczyk upadł na tyle niefortunnie, że zderzył się jeszcze z Serge'm Aurierem, a jego kości nie wytrzymały. Piłkarz Evertonu doznał złamania kostki z przemieszczeniem.</p>
      <related>
        <a href="https://eurosport.tvn24.pl/pilka-nozna,105/oni-wrocili-po-strasznych-kontuzjach-jest-nadzieja-dla-andre-gomesa,982793.html"/>
      </related>
      <p>Wszystko wyglądało koszmarnie, a niektórzy piłkarze obu drużyn odwracali wzrok. W największym szoku był Son, który wpadł w histerię.</p>
      <h3>Najbliższy czas spędzi w szpitalu</h3>
      <p>Niespełna 24 godziny po spotkaniu Gomes jest już po operacji. Ta przebiegła pomyślnie, a świetne wieści przekazano na stronie internetowej klubu z Liverpoolu.</p>
      <p>"Everton pragnie poinformować, że Andre Gomes przeszedł operację po złamaniu prawej kostki z przemieszczeniem. Przebiegła ona niezwykle udanie" - napisano, dodając, że piłkarz najbliższy czas spędzi w szpitalu, po czym rozpocznie proces rehabilitacji. "Spodziewany jest jego powrót do pełnej sprawności" - oświadczono.</p>
      <p>W komunikacie podziękowano również w imieniu piłkarza za wszelkie wyrazy wsparcia, które płynęły w jego stronę od niedzieli.</p>
      <p> </p>
      <p>Autor: pqv/TG / Źródło: eurosport.pl</p>
    </article>
  </body>
</html>