<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/football/2019/11/04/zaradi-nakazanieto-bfs-shte-vryshta-pari-na-fenovete.428536"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T17:22:00+00:00"/>
    <meta property="og:title" content="Заради наказанието: БФС ще връща пари на феновете"/>
    <meta property="og:description" content="Причината - мачът с Чехия ще се играе пред празни трибуни | Dnes.bg"/>
  </head>
  <body>
    <article>
      <h1>Заради наказанието: БФС ще връща пари на феновете</h1>
      <h2>Причината - мачът с Чехия ще се играе пред празни трибуни</h2>
      <address><time datetime="2019-11-04T17:22:00+00:00">04 Nov 2019, 17:22</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Във връзка с дисциплинарната санкция на УЕФА, заради която българският национален отбор ще изиграе последната си европейска квалификация срещу Чехия на 17 ноември пред празни трибуни, Българският футболен съюз информира привържениците, закупили пакетни билети, за възможностите за компенсация:</p>
      <p>Пакетният билет, включващ мачовете срещу Черна гора, Косово, Англия и Чехия, ще важи за приятелския двубой с Парагвай на 14 ноември, а притежателят му ще получи достъп до трибуните както следва: пропуските за сектор "А" ще важат за сектор "А", ВИП-пропуските ще важат за ВИП-ложата, а пропуските за сектори "Б", "В" и "Г" ще важат за сектор "В" на Националния стадион "Васил Левски";</p>
      <p>Привържениците, които не желаят да се възползват от предложението, имат възможността да получат парична компенсация в размер една четвърт от стойността на закупения билет както следва: за сектор "А" - 20 лв., за сектор "В" - 15 лв., за сектори "Б" и "Г" - 6 лв., за ВИП-сектор - 50 лв. Изплащането на компенсациите ще бъде осъществявано между 5 и 14 ноември т.г., в работни дни, от 9:30 до 12:30 и от 13:30 до 16:30 ч. във Финансовия отдел на БФС - кв. Бояна, ул. "Витошко лале" 18, ет. 1.</p>
      <p>При получаване на компенсация билетът ще бъде анулиран и няма да може да бъде използван от притежателя му.</p>
      <p>БФС призовава зрителите, които ще се възползват от тази алтернатива, да имат готовност да предоставят документ за самоличност, както и пакетен билет, независимо на хартиен или електронен носител.<br/> </p>
    </article>
  </body>
</html>