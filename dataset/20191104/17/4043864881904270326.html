<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230984/"/>
    <meta property="og:site_name" content="Українська правда"/>
    <meta property="article:published_time" content="2019-11-04T17:17:15+00:00"/>
    <meta property="og:title" content="Суд ООН вирішить, чи може розглядати справу України проти РФ"/>
    <meta property="og:description" content="У п’ятницю, 8 листопада, Міжнародний суд ООН оголосить своє рішення щодо того, чи має він юрисдикцію розглядати міждержавний спір щодо застосування та тлумачення двох міжнародних конвенцій – про боротьбу з фінансуванням тероризму та про ліквідацію усіх форм расової дискримінації."/>
  </head>
  <body>
    <article>
      <h1>Суд ООН вирішить, чи може розглядати справу України проти РФ</h1>
      <address>
        <time datetime="2019-11-04T17:17:15+00:00">04 Nov 2019, 17:17</time>
      </address>
      <p>У п’ятницю, 8 листопада, Міжнародний суд ООН оголосить своє рішення щодо того, чи має він юрисдикцію розглядати міждержавний спір щодо застосування та тлумачення двох міжнародних конвенцій – про боротьбу з фінансуванням тероризму та про ліквідацію усіх форм расової дискримінації.</p>
      <p>Про це повідомляє "<a href="https://www.eurointegration.com.ua/news/2019/11/4/7102613/">Європейська правда</a>".</p>
      <p>"У п'ятницю 8 листопада 2019 року Міжнародний Суд (ICJ), головний судовий орган Організації Об'єднаних Націй, винесе своє рішення щодо попередніх заперечень, висунутих Російською Федерацією, у справі про застосування Міжнародної конвенції про боротьбу з фінансуванням тероризму та Міжнародної конвенції про ліквідацію всіх форм расової дискримінації (справа "Україна проти Росії"), - йдеться у повідомленні суду.</p>
      <p>Публічне засідання відбудеться о 3 годині дня (за місцевим часом) в Гаазі, під час якого суддя Абдулкаві Ахмед Юсуф, голова суду, зачитає рішення суду, сказано у повідомленні.</p>
      <p>Українську делегацію на слуханнях очолить агент України, заступниця міністра закордонних справ Олена Зеркаль.</p>
      <p>
        <i>
          <b>Читайте також: <a href="https://www.eurointegration.com.ua/news/2019/10/15/7101874/">В ООН визнали порушення Росією Женевських конвенцій щодо Криму</a></b>
        </i>
      </p>
      <p>
        <i>
          <b>
            <a href="https://www.eurointegration.com.ua/news/2017/04/19/7064718/">Суд ООН відмовив у тимчасових заходах проти РФ за конвенцією із заборони фінансування тероризму</a>
          </b>
        </i>
      </p>
      <p>
        <b>Нагадаємо:</b>
      </p>
      <ul>
        <li>Україна ініціювала позов проти Російської Федерації в січні 2017 року і <a href="https://www.eurointegration.com.ua/news/2019/01/14/7091529/">вимагає </a>відшкодувати збитки за триваючі і систематичні порушення обох конвенцій.</li>
        <li>У квітні 2017 року Міжнародний суд ООН ухвалив рішення про застосування тимчасових заходів, <a href="https://www.eurointegration.com.ua/news/2017/04/19/7064719/">наказавши Росії утримуватись від збереження або застосування нових обмежень</a> на права кримськотатарської спільноти зберігати свої представницькі інституції, зокрема Меджліс кримськотатарського народу, та забезпечити доступ до освіти українською мовою.</li>
        <li>Росія подала свої заперечення з приводу юрисдикції до Суду ООН у вересні 2018 року.</li>
        <li>Якщо аргументи України приймуть, Суд зможе перейти до розгляду справи по суті.</li>
      </ul>
      <related>
        <a href="https://www.pravda.com.ua/news/2019/11/1/7230662/"/>
        <a href="https://www.pravda.com.ua/news/2019/10/23/7229804/"/>
        <a href="https://www.eurointegration.com.ua/news/2019/10/22/7102140/"/>
      </related>
    </article>
  </body>
</html>