<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-yuvraj-singh-says-definite-need-for-better-national-selectors-in-india-2832029.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T17:48:47+00:00"/>
    <meta property="og:title" content="युवराज सिंह ने साधा चयनकर्ताओं पर निशाना, कही ये बड़ी बात"/>
    <meta property="og:description" content="पूर्व भारतीय हरफनमौला युवराज सिंह ने एमएसके प्रसाद की अगुवाई वाली राष्ट्रीय चयन समिति पर निशाना साधते हुए कहा कि टीम को निश्चित तौर पर बेहतर चयनसमिति की जरूरत है क्योंकि 'आधुनिक क्रिकेट को लेकर..."/>
  </head>
  <body>
    <article>
      <h1>युवराज सिंह ने साधा चयनकर्ताओं पर निशाना, कही ये बड़ी बात</h1>
      <address><time datetime="2019-11-04T17:48:47+00:00">04 Nov 2019, 17:48</time> by <a rel="author">लाइव हिन्दुस्तान टीम,नई दिल्ली</a></address>
      <p>पूर्व भारतीय हरफनमौला युवराज सिंह ने एमएसके प्रसाद की अगुवाई वाली राष्ट्रीय चयन समिति पर निशाना साधते हुए कहा कि टीम को निश्चित तौर पर बेहतर चयनसमिति की जरूरत है क्योंकि 'आधुनिक क्रिकेट को लेकर मौजूदा समिति की सोच का जो स्तर होना चाहिए वैसा नहीं है। युवराज ने यहां कहा, ''हमें निश्चित तौर पर बेहतर चयनकर्ताओं की जरूरत है।</p>
      <p>चयनकर्ताओं का काम आसान नहीं होता है। जब भी वे 15 खिलाड़ियों का चयन करेंगे तब ऐसी बातें होंगी कि उन 15 खिलाड़ियों का क्या होगा जो टीम में जगह बनाने में नाकाम रहे। यह मुश्किल काम है लेकिन मेरी समझ में आधुनिक क्रिकेट को लेकर उनकी सोच उस स्तर तक नहीं है जैसी होनी चाहिए थी।</p>
      <p>
        <b>
          <a href="https://www.livehindustan.com/cricket/story-west-indies-cricketer-chris-gayle-lashes-out-at-airline-for-not-allowing-him-to-board-flight-2831975.html">गेल को टिकट होने के बावजूद फ्लाइट में चढ़ने से रोका, यूं लगाई क्लास</a>
        </b>
      </p>
      <p>पूर्व हरफनमौला खिलाड़ी ने कहा, ''मैं हमेशा से खिलाड़ियों के हितों की रक्षा का समर्थन करता हूं और उनके बारे में सकारात्मक सोचता हूं। आप किसी खिलाड़ी या टीम के बारे में नकारात्मक सोच कर सही नहीं करेंगे। आपके असली चरित्र के बारे में तभी पता चलता है जब खिलाड़ी का समय साथ नहीं देता है और आप उसे प्रेरित करते हैं। बुरे समय में, हर कोई बुरी बात करता है। हमें निश्चित रूप से बेहतर चयनकर्ताओं की जरूरत है।</p>
      <p>यह पहली बार नहीं है कि युवराज ने चयन समिति की आलोचना की है। इस वामहस्त बल्लेबाज ने पहले दावा किया था कि यो-यो टेस्ट को पास करने के लिए कहने के बाद चयनकर्ताओं ने उन्हें नहीं चुना था। युवराज ने विदेशी लीगों में खेलने के लिए जून में संन्यास की घोषणा की थी। वह आगामी अबूधाबी टी10 लीग में हिस्सा लेंगे, जिसका 15 नवंबर से सोनी सिक्स और सोनी टेन 3 पर प्रसारण होगा।</p>
      <p><b><a href="https://www.livehindustan.com/cricket/story-dinesh-karthik-single-handed-stunning-catch-of-parthiv-patel-during-deodhar-trophy-final-2831652.html">कार्तिक ने हैरतअंगेज कैच पकड़ पार्थिव को भेजा पवेलियन, VIDEO वायरल</a></b><br/>         </p>
    </article>
  </body>
</html>