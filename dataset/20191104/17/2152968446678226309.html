<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/04/sled-rezultatite-ot-vota-v-gerb-vzemat-merki-organizacionni-personalni.428535"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T17:00:00+00:00"/>
    <meta property="og:title" content="След резултатите от вота в ГЕРБ вземат мерки - организационни, персонални..."/>
    <meta property="og:description" content="На изборите липсвал разговор за политики, а тезата била - против | Dnes.bg"/>
  </head>
  <body>
    <article>
      <h1>След резултатите от вота в ГЕРБ вземат мерки - организационни, персонални...</h1>
      <h2>На изборите липсвал разговор за политики, а тезата била - против</h2>
      <address><time datetime="2019-11-04T17:00:00+00:00">04 Nov 2019, 17:00</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Ще бъдат взети мерки от всеки тип - организационни, персонални, защото за тези резултати някой носи отговорност.  Това заяви вицепремиерът Томислав Дончев на брифинг в централата на ГЕРБ. Той даде да се разбере, че ще бъдат предприети действия там, където резултатите са различни от очакваните.</p>
      <p>По думите му обаче на тези избори е липсвал изобщо разговор кой какви политики предлага.</p>
      <p>Имаше нужда от истински политически дебат с политически аргументи, липсваше изобщо разговор от гледна точка на предизвикателствата на бъдещето, изтъкна Дончев. По думите му всички се обединили срещу ГЕРБ, а тезата против, не е теза. Освен това основни партии се криели зад Инициативни комитети и така няма шанс да са загубили.</p>
      <p>ПП ГЕРБ ще проведе национална среща на партията на 7 ноември по обяд в Зала "Люмиер".</p>
      <p>За това съобщи председателят на Националния предизборен щаб на ГЕРБ и областен координатор на партията в София Цветомир Паунов.</p>
      <p>На нея ще присъстват премиерът и лидер на ГЕРБ Бойко Борисов, както и членовете на Изпълнителната комисия. Целта на срещата е да бъдат анализирани резултатите от приключилите местни избори и да бъде направен отчет за политическата дейност на партията. </p>
      <p>Нормално поведение на губещия е да търси оправдания извън собствените си възможности, посочи Паунов. </p>
      <p>Той напомни, че има законово установен ред и норми за начина, по който всеки един може да потърси правна форма, ако е недоволен от изборните резултати.</p>
      <p>"От наша гледна точка кампанията беше позитивна, защото ние водихме позитивна кампания. Това, което декларирахме в началото й, го спазихме и изпълнихме", допълни той. Паунов представи и реалните резултати на ПП ГЕРБ в страната, като посочи, че общинските им съветници и кметове на общини са се увеличили.</p>
      <p>2015 г. ПП ГЕРБ имаше 130 кметове на общини, от тях 22 бяха кметове на областни центрове, 2019 г. – ГЕРБ увеличава кметовете си на общини с 10 и вече са 140, от тях 17 са на областни градове. </p>
      <p>В 163 общини ГЕРБ е първа политическа сила, като увеличава общинските си съветници с 80 в цялата страна. </p>
      <p>От софийската структура на партията подчертаха, че в столицата купеният вот не може да обръща резултат. Те цитираха данни от протоколи на ЦИК, според които Мая Манолова е удвоила резултата си на балотажа в кварталите "Христо Ботев", "Факултета" и "Филиповци".</p>
      <p>Според Елен Герджиков е абсурдно и твърдението на инициативния й комитет за социологическа завера в изборния ден по отношение на резултатите от балотажа.</p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/04/sofiia-shtiala-da-e-tiasna-za-manolova-iskala-da-prevzeme-dyrjavata.428468"/>
        <a href="https://www.dnes.bg/mestni-izbori-19/2019/11/04/bitkata-za-sofiia-finalno-fandykova-49-98-manolova-45-13.428451"/>
      </related>
    </article>
  </body>
</html>