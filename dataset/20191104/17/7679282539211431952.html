<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-firing-on-police-for-raiding-alcohol-in-buxar-of-bihar-1-injured-2831960.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T17:11:46+00:00"/>
    <meta property="og:title" content="बक्सर: शराब के लिए छापेमारी करने गई पुलिस पर फायरिंग, 1 घायल"/>
    <meta property="og:description" content="ब्रह्मपुर थाना क्षेत्र के बलुआ गांव में सोमवार को शराब तस्करी सहित कई अन्य मामलों के आरोपी रमेश यादव को गिरफ्तार करने डीआईयू की टीम पहुंची। इसी दौरान अचानक चली गोली से एक 21 वर्षीय युवक गंभीर रूप से..."/>
  </head>
  <body>
    <article>
      <h1>बक्सर: शराब के लिए छापेमारी करने गई पुलिस पर फायरिंग, 1 घायल</h1>
      <address><time datetime="2019-11-04T17:11:46+00:00">04 Nov 2019, 17:11</time> by <a rel="author">बक्सर ब्रह्मपुर। निज संवाददाता</a></address>
      <p>ब्रह्मपुर थाना क्षेत्र के बलुआ गांव में सोमवार को शराब तस्करी सहित कई अन्य मामलों के आरोपी रमेश यादव को गिरफ्तार करने डीआईयू की टीम पहुंची। इसी दौरान अचानक चली गोली से एक 21 वर्षीय युवक गंभीर रूप से घायल हो गया। प्राथमिक इलाज के बाद उसे  पीएमसीएच रेफर कर दिया गया है। काफी मशक्कत के बाद पुलिस ने आरोपी को गिरफ्तार कर लिया। लेकिन गोली चलने का मामला उलझ गया है। किधर से गोली चली, यह सस्पेंस बना हुआ है। </p>
      <p>वैसे ग्रामीणों का आरोप है गोली पुलिस की ओर से चलाई गई। जबकि पुलिस तस्करों की ओर से गोली चलाने की बात कह रही है। इस घटना के विरोध में आक्रोशित ग्रामीणों ने घंटों ब्रह्मपुर चौक के पास आरा-बक्सर हाइवे को जाम रखा। इससे आम लोगों को काफी परेशानियों का सामना करना पड़ा।</p>
      <p><b>शराब तस्कर को गिरफ्तार करने गई थी डीआईयू की टीम</b><br/>घटना के संबंध में बताया जाता है कि जिला से डीआईयू की टीम शराब तस्करी सहित कई अन्य मामलों में आरोपी रमेश यादव को गिरफ्तार करने के लिए बलुआ गांव में गई हुई थी। कड़ी मशक्कत के बाद पुलिस टीम ने तो रमेश यादव को गिरफ्तार कर लिया। लेकिन इसी दौरान अचानक चली गोली से गांव के रामाश्रय मल्लाह का पुत्र विमलेश सहनी घायल हो गया। गोली जांघ में लगी है। गोली लगने के बाद गांव में हंगामा मच गया। इसके बाद ग्रामीण आक्रोशित हो उठे तथा विरोध में उनलोगों ने चौक पर पहुंच कर हाईवे को जाम कर दिया। उनका सीधा आरोप था कि पुलिस की गोली से ही युवक घायल हुआ है। </p>
      <p>वहीं गोली लगने से घायल युवक को पहले इलाज के लिए रघुनाथपुर अस्पताल में भर्ती कराया गया। लेकिन उसकी गंभीर स्थिति को देखते पीएमसीएच रेफर कर दिया गया। दूसरी ओर पुलिस ग्रामीणों के आरोपों को एकसिरे से खारिज कर रही है। पुलिस का कहना है कि आरोपी रमेश यादव की गिरफ्तारी होने के बाद उसे छुड़ाने के लिए ही गोली चलाई गई थी। इस विरोधाभाषी बयान के बाद गोली चलने का यह मामला उलझ गया है।</p>
      <p><b>घंटों हाईवे को किया जाम</b><br/>बलुआ गांव के युवक की गोली लगने से घायल होने के बाद आक्रोशित ग्रामीणों ने चौक पर तीन घंटे से अधिक समय तक हाईवे को जाम रखा। साथ ही सड़क पर आगजनी कर जमकर विरोध-प्रदर्शन किया। पुलिस के खिलाफ जमकर नारेबाजी भी की। उनकी मांग थी कि दोषी पुलिस कमिर्यों के खिलाफ एफआईआर दर्ज किया जाए तथा घायल युवक के दिव्यांग होने पर उसे सरकरी नौकरी दी जाए। ग्रामीणों के बढ़ते आक्रोश को देख ब्रह्मपुर के साथ-साथ नैनीजोर, बगेन, मुरार तथा कृष्णाब्रह्म थानों की पुलिस भी पहुंच गई थी। बाद में एसडीओ हरेंद्र राम तथा डीएसपी के के सिंह भी जाम स्थल पर पहुंचे। अधिकारियों ने उनकी मांगों पर आवश्यक कार्रवाई का भरोसा भी दिया। लेकिन आक्रोशित ग्रामीण जाम हटाने के लिए तैयार नहीं हो रहे थे। इससे हाईवे के दोनों ओर वाहनों की लंबी कतार लग गई थी। मामला गंभीर होते देख पुलिस ने स्वयं हस्तक्षेप कर सड़क जाम को हटाया। इसके चलते काफी देर तक चौक पर अफरातफरी की स्थिति बनी रही।</p>
    </article>
  </body>
</html>