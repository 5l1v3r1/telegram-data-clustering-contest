<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/04/news/governo_manovra_fioramonti_de_micheli-240232419/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T17:12:00+00:00"/>
    <meta property="og:title" content="Manovra, Conte apre sulla plastic tax: &quot;Vedrò le aziende&quot;. Fioramonti: &quot;Pochi fondi per la scuola, non mi hanno coinvolto&quot;"/>
    <meta property="og:description" content="Il ministro dell'Istruzione si lamenta della legge di bilancio. De Micheli: &quot;Mi preoccupa la leggerezza di alcuni nel governo&quot;. Iv: &quot;Noi da"/>
  </head>
  <body>
    <article>
      <h1>Manovra, Conte apre sulla plastic tax: "Vedrò le aziende". Fioramonti: "Pochi fondi per la scuola, non mi hanno coinvolto"</h1>
      <h2>Il ministro dell'Istruzione si lamenta della legge di bilancio. De Micheli: "Mi preoccupa la leggerezza di alcuni nel governo". Iv: "Noi da sempre contro l'aumento della pressione fiscale". Di Maio frena sulle modifiche. Incontro governo-sindacati</h2>
      <address>
        <time datetime="2019-11-04T17:12:00+00:00">04 Nov 2019, 17:12</time>
      </address>
      <p>"Forse è normale che una legge di Bilancio evolva continuamente. Ciò che è meno normale, però, è che un ministro dell'Istruzione, dell'università e della ricerca venga a scoprire dalla rete dell'esistenza di norme che riguardano il suo settore, senza che sia stato neppure coinvolto". <b>Lorenzo Fioramonti</b> sceglie Facebook per lanciare l'attacco sulla manovra. Già prima, a margine di un convegno, aveva detto: "Al momento le risorse destinate al comparto sono insufficienti". <b>Licia Ronzulli</b>, vicepresidente dei senatori di Fi, lo attacca: "Lorenzo Fioramonti si conferma quello che ci è sembrato sin dall'inizio: un ministro a sua insaputa."<br/><br/><br/>Insomma, dopo un fine settimana vissuto pericolosamente - sulla scia degli attacchi di Italia Viva alla manovra, in particolare alla plastic tax - il governo si trova nuovamente con un esponente di primo piano all'attacco della legge di bilancio. La ministra delle Infrastrutture, <b>Paola De Micheli</b>, avverte: "La cosa che mi preoccupa di più è la leggerezza con cui alcuni membri della maggioranza e del governo guardano alla legge di bilancio". E sul futuro del governo: "Se non facciamo le cose certamente scoppiamo".<br/><br/>Il deputato di Italia Viva, <b>Luciano Nobili</b>, continua a rivendicare il primato del partito renziano nella lotta alle tasse: "Sulla plastic tax, che è sbagliata perché invece di aiutare l'ambiente colpisce un settore strategico per molte imprese italiane, e sulla tassa sulle auto aziendali, che rappresenta un vero salasso per i redditi medi e medio bassi, abbiamo ragione noi".<br/><br/>Il premier, <b>Giuseppe Conte</b>, fa trapelare la sua irritazione per gli attacchi alla legge di bilancio. Fa sapere che incontrerà le aziende della plastica e che non si può parlare di una "manovra delle tasse" solo per la presenza di alcune specifiche e limitate misure volte a "tutelare l'ambiente, la salute dei cittadini e che danno un indirizzo green al paese". Poi incontra i sindacati sulla manovra insieme al ministro dell'Economia Gualtieri, a quella del Lavoro Catalfo e dello Sviluppo economico Patuanelli. "Sulla plastic tax siamo aperti a miglioramenti ma senza stravolgere il senso della norma, così come sulle auto aziendali", è il messaggio di <b>Roberto Gualtieri. </b>Che invece rassicura Cgil, Cisl e Uil: "Nessun passo indietro su evasione e cuneo fiscale".<br/><br/>Ma se da Gualtieri e soprattutto da Conte arrivano aperture sulla modifica della plastic tax, di diversa opinione sembra <b>Luigi Di Maio</b> che dalla Cina attacca: "La cosiddetta plastic tax è prima di tutto una tassa che aiuta l'Italia a convertire la propria produzione e a inquinare di meno. Oggi il dibattito è se farla partire o se fa perdere voti oppure no. Io dico soltanto che i politici guardano alle prossime elezioni, gli statisti alle prossime generazioni".<br/><br/><b>Graziano Delrio</b>, capogruppo dem alla Camera, prova a spronare la coalizione:  "È ovvio che il Parlamento è sovrano e che si lavorerà per rendere la manovra ancora più rispondente agli obiettivi sottoscritti nel programma. Quello che non appare ovvio è, all'interno della maggioranza, dedicare più tempo a criticarne alcuni aspetti piuttosto che rivendicare l'impostazione e le buone scelte che, anche in una condizione non facile, sono state fatte per il bene dell'Italia". E la manovra è appena arrivata in Senato.<br/><br/><br/> </p>
    </article>
  </body>
</html>