<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682230/eidikos-grammateas-ypodochis-ston-realfm-kyriarcho-melima-na-adei"/>
    <meta property="og:site_name" content="enikos.gr"/>
    <meta property="article:published_time" content="2019-11-04T17:00:00+00:00"/>
    <meta property="og:title" content="Ειδικός Γραμματέας Υποδοχής στον Realfm: Κυρίαρχο μέλημα να αδειάσουν όσο το δυνατόν περισσότερο τα νησιά - Στόχος μια ισόρροπη κατανομή μεταναστών"/>
    <meta property="og:description" content="Για την μεταφορά προσφύγων και μεταναστών στην ενδοχώρα και τα επεισόδια που σημειώθηκαν το σαββατοκύριακο μίλησε στον Realfm 97,8 και την εκπομπή «τεντιμπόηδες»...."/>
  </head>
  <body>
    <article>
      <h1>Ειδικός Γραμματέας Υποδοχής στον Realfm: Κυρίαρχο μέλημα να αδειάσουν όσο το δυνατόν περισσότερο τα νησιά - Στόχος μια ισόρροπη κατανομή μεταναστών</h1>
      <address>
        <time datetime="2019-11-04T17:00:00+00:00">04 Nov 2019, 17:00</time>
      </address>
      <p>«Υπάρχει μία έλλειψη εικόνας. Ο πληθυσμός των κοινωνιών της ενδοχώρας θεωρεί ότι θα δημιουργηθεί εκεί μία Μόρια ή ένα κέντρο σαν αυτό της Σάμου. Στην ενδοχώρα έχουμε 25.000 μετανάστες και οι εικόνες είναι εντελώς διαφορετικές από τη Μόρια και αυτό γιατί δεν υπάρχει κέντρο που να έχει πληθυσμό πάνω από τη χωρητικότητά του», δήλωσε στον Realfm 97,8 και την εκπομπή «τεντιμπόηδες» με τους Μάνο Νιφλή και Άκη Παυλόπουλο ο ειδικός γραμματέας Υποδοχής, <a href="http://www.enikos.gr/society/681427/eidikos-grammateas-protis-ypodochis-ston-realfm-978-i-protasi-zee">Μάνος Λογοθέτης.</a></p>
      <p>Αναφερόμενος στους δημάρχους που αντιδρούν στην υποδοχή των μεταναστών και προσφύγων λόγω έλλειψης ενημέρωσης, ο κ. Λογοθέτης υπογράμμισε: «Καταλαβαίνω την ανησυχία των δημάρχων και σέβομαι την τοποθέτησή τους. Γνωρίζω ότι ο κ. Χρυσοχοΐδης και ο κ. Κουμουτσάκος εγκαίρως είχαν φωνάξει τους περιφερειάρχες στο οποίο έγινε η παρουσίαση του στρατηγικού σχεδιασμού. Και το υπουργείο Εσωτερικών βρίσκεται σε εβδομαδιαία επικοινωνία με όλους τους δημάρχους για το που μέλλει να πάνε οι άνθρωποι αυτοί. Στην τοπική αυτοδιοίκηση η πίεση είναι πολύ μεγάλη κυρίως από την εικόνα που έχουν οι κάτοικοι λόγω της άγνοιάς τους».</p>
      <p>Επίσης, υποστήριξε ότι «το σχέδιο είναι ισόρροπη κατανομή και προφανώς δεν υπάρχει καμία πρόθεση να δημιουργήσουμε αυτές τις συνθήκες που υπάρχουν δυστυχώς στη Μόρια και στα υπόλοιπα νησιά. Προσπαθούμε με την αναλογική διασπορά σε όλη τη χώρα, να δημιουργήσουμε συνθήκες που το φαινόμενο να μην έχει αυτή την ένταση. Δεν υπάρχει σήμερα περιοχή της ενδοχώρας που να έχει πάνω από το 0.7% σε σχέση με τον πληθυσμό. Προσπαθούμε να έχουμε τις τοπικές κοινωνίες όσο το δυνατόν καλύτερα ενημερωμένες. Ο στόχος είναι να υπάρχει μία ισόρροπη κατανομή που δεν θα δημιουργεί σημαντικό βάρος στις τοπικές κοινωνίες».</p>
      <p>«Για εθνικούς και κοινωνικούς λόγους δεν μπορεί να παραμείνει αυτή η κατάσταση που υπάρχει στα νησιά. Κυρίαρχο μέλημα είναι να αδειάσουν όσο το δυνατόν τα νησιά. Το τελευταίο διάστημα έχουμε μετακινήσει 5.000 ανθρώπους σε πληθώρα ξενοδοχείων σε όλη την επικράτεια», τόνισε ο κ. Λογοθέτης.</p>
      <p>
        <b>Ακούστε το ηχητικό:</b>
      </p>
      <figure>
        <audio src="http://media.enikos.gr/data/podcasts/682230_4e87f66578-8cb9f98311723d8c.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/682204/meteferan-metanastes-opos-sto-essex-afto-einai-to-fortigo-psygeio%0A%20%20%20%20%0A"/>
        <a href="http://www.enikos.gr/society/682192/entopistike-fortigo-psygeio-pou-metefere-metanastes-stin-xanthi-t%0A%20%20%20%20%0A"/>
        <a href="http://www.enikos.gr/society/682138/apo-ta-nisia-stin-ipeirotiki-chora-olo-to-schedio-gia-ti-metegkat%0A%20%20%20%20%0A"/>
        <a href="http://www.enikos.gr/society/682052/sygkentroseis-yper-kai-kata-prosfygon-sti-thessaloniki-photo%0A%20%20%20%20%0A"/>
        <a href="http://www.enikos.gr/society/681980/diasosi-62-metanaston-se-ko-samothraki-kai-chio%0A%20%20%20%20%0A"/>
        <a href="http://www.enikos.gr/society/681951/entasi-se-giannitsa-kai-serres-kata-tin-afixi-leoforeion-me-prosf%0A%20%20%20%20%0A"/>
        <a href="http://www.enikos.gr/society/681952/trochaio-dystychima-me-metanastes-stin-egnatia-odo-enas-nekros-ka%0A%20%20%20%20%0A"/>
        <a href="http://www.enikos.gr/society/681902/anachorisan-apo-ti-lesvo-oi-795-aitountes-asylo%0A%20%20%20%20%0A"/>
        <a href="http://www.enikos.gr/society/681618/ekriktiki-i-katastasi-sti-lesvo-mesa-se-liges-ores-eftasan-okto-v%0A%20%20%20%20%0A"/>
      </related>
    </article>
  </body>
</html>