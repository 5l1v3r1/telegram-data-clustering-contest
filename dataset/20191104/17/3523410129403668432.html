<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638142/%D8%AF%D8%A7%D8%B1%DA%A9-%D9%85%D9%88%D8%AF-%D8%AF%D8%B1-%D8%B1%D8%A7%D9%87-%D9%86%D8%B3%D8%AE%D9%87-ios-%D9%88%D8%A7%D8%AA%D8%B3%D8%A7%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T17:34:00+00:00"/>
    <meta property="og:title" content="دارک مود در راه نسخه iOS واتساپ"/>
    <meta property="og:description" content="ظاهرا فیسبوک در حال طراحی دو مدل Dark Mode برای نسخه‌ی iOS واتساپ است و قصد دارد به‌زودی آن‌ها را به‌صورت رسمی در دسترس قرار دهد."/>
  </head>
  <body>
    <article>
      <h1>
        <a href="https://www.bultannews.com/fa/news/638142/%D8%AF%D8%A7%D8%B1%DA%A9-%D9%85%D9%88%D8%AF-%D8%AF%D8%B1-%D8%B1%D8%A7%D9%87-%D9%86%D8%B3%D8%AE%D9%87-ios-%D9%88%D8%A7%D8%AA%D8%B3%D8%A7%D9%BE">دارک مود در راه نسخه iOS واتساپ</a>
      </h1>
      <h2>ظاهرا فیسبوک در حال طراحی دو مدل Dark Mode برای نسخه‌ی iOS واتساپ است و قصد دارد به‌زودی آن‌ها را به‌صورت رسمی در دسترس قرار دهد.</h2>
      <address><time datetime="2019-11-04T17:34:00+00:00">04 Nov 2019, 17:34</time> by <a rel="author">بولتن نیوز | bultannews.com</a></address>
      <p><b>گروه IT:</b> فرقی ندارد که از سیستم‌عامل<b> اندروید</b> استفاده می‌کنید یا <b>iOS</b>؛ امروزه<b> حالت تاریک</b> (Dark Mode) شدیدا محبوب شده است و شرکت‌های مختلف سیستم‌عامل دستگاه‌شان را به آن مجهز می‌کنند. سازندگان اپلیکیشن‌ها نیز بیش‌ازپیش به استفاده از حالت تاریک رغبت نشان می‌دهند تا از قافله جا نمانند. جدیدترین نسخه‌های سیستم‌های عامل موبایلی<b> اپل</b> و <b>گوگل</b> یعنی <b>iOS 13</b> و<b> اندروید ۱۰</b> از<b> تم تاریک سراسری</b> پشتیبانی می‌کنند که جذابیت خاصی دارد و کاربران زیادی از آن استقبال کرده‌اند.   <br/>به گزارش بولتن نیوز به نقل از زومیت، محبوبیت حالت تاریک در<b> اپلیکیشن‌ها</b> روزبه‌روز بیشتر می‌شود؛ دلایل متعددی می‌توان برای این اتفاق ذکر کرد. هنگام شب یا در اتاقی که نور کافی به آن نمی‌رسد، پس‌زمینه‌های سفید معمولی (با متن مشکی) می‌توانند باعث اذیت‌شدن چشم کاربر شوند و در بلندمدت هم اثرات منفی روی بینایی بگذارند. در تم تاریک،‌ پس‌زمینه‌ی اپلیکیشن‌ها به رنگی<b> مشکی</b> یا<b> خاکستری</b> درمی‌آید و متن‌ها سفید می‌شوند؛ این کار باعث می‌شود نگاه‌کردن به نمایشگر گوشی، مثل قبل آزاردهنده نباشد و چشم اذیت نشود.  </p>
      <figure>
        <img src="https://www.bultannews.com/files/fa/news/1398/8/13/1192064_520.jpg"/>
      </figure>
      <p>در کنار کمتر اذیت‌شدن چشم، می‌توان دلیل دیگری نیز برای محبوبیت بالای تم تاریک ذکر کرد. در گوشی‌های هوشمندی که برای نمایش محتوای بصری از <b>نمایشگر AMOLED</b> استفاده می‌کنند، استفاده از تم تاریک می‌تواند روی کاهش مصرف باتری تأثیر درخورتوجهی داشته باشد. نمایشگرهای مجهز به <b>پنل OLED رنگ مشکی</b> را با خاموش‌کردن تمامی پیکسل‌ها در منطقه‌ی خاصی از صفحه ایجاد می‌کنند؛ بدیهی است پیکسل‌هایی که خاموش شده‌اند، از باتری انرژی سلب نخواهند کرد.<br/><br/>در ضمن به‌طورکلی رنگ مشکی در نمایشگرهای <b>OLED</b> عمق بیشتری دارد و جذاب‌تر به‌نظر می‌آید. با این حال فراموش نکنید که حالت تاریک تنها در صورتی روی کاهش مصرف انرژی کاربرد دارد که پس‌زمینه‌ی اپلیکیشن به‌رنگ مشکی در بیاید، نه خاکستری؛‌ زیرا اگر رنگ پس‌زمینه خاکستری باشد، پیکسل‌ها خاموش نمی‌شوند.<br/><br/>گزارش‌های اخیر نشان می‌دهند که <b>فیسبوک</b> نیز به استفاده از حالت تاریک در <b>واتساپ</b> (WhatsApp) علاقه‌مند شده است. پیش‌تر در ماه مارس ۲۰۱۹ شاهد استفاده از تم تاریک در نسخه‌ی بتای واتساپ در سیستم‌عامل اندروید بودیم. با این حال، حالت تاریک واتساپ تنها در منوی تنظیمات اعمال می‌شد. از آن‌جایی که در حالت تاریک واتساپ از پس‌زمینه‌ی دارای رنگ خاکستری (نه مشکی) استفاده شده بود، تأثیر ملموسی روی کاهش مصرف باتری نداشت. افزون بر این موضوع، کاربران اندرویدی تاکنون نتوانسته‌اند به حالت تاریک در نسخه‌ی اصلی و نهایی واتساپ دسترسی پیدا کنند.  </p>
      <figure>
        <img src="https://www.bultannews.com/files/fa/news/1398/8/13/1192065_536.jpg"/>
      </figure>
      <p>از طرفی تاکنون شاهد انتشار حالت تاریک برای نسخه‌ی iOS واتساپ نیز نبوده‌ایم؛ بااین‌حال گزارش جدید منتشرشده از سوی رسانه‌ی <b>WABetaInfo</b> نشان می‌دهد که فیسبوک هم‌اکنون روی دو مدل ویژه از حالت تاریک برای نسخه‌ی iOS واتساپ کار می‌کند و قصد دارد یکی از این مدل‌ها را در نسخه‌ی نهایی جای دهد. واتساپ یکی از محبوب‌ترین اپلیکیشن‌های پیام‌رسان دنیا است و شمار زیادی از کاربران ایرانی هم از آن استفاده می‌کنند. یکی از خواسته‌های همیشگی کاربران واتساپ اضافه‌شدن تم تاریک به آن بوده است و به‌نظر می‌رسد که فیسبوک بالاخره قصد دارد به درخواست کاربرانش گوش فرا دهد.<br/><br/>ظاهرا به‌دنبال قرارگیری تم تاریک در جدیدترین نسخه‌ی iOS سازندگان واتساپ تصمیم گرفته‌اند مدل خاصی از حالت تاریک را از نو برای اپلیکیشن پیام‌رسان‌شان طراحی کنند. همان‌طور که بالاتر گفتیم، طبق ادعاهای WABetaInfo سازندگان واتساپ هم‌اکنون<b> در حال توسعه‌</b>ی دو مدل حالت تاریک برای آن هستند؛ در یکی از این مدل‌ها از پس‌زمینه‌ای کاملا مشکی استفاده شده است و در مدل دوم شاهد استفاده از پس‌زمینه‌ای خاکستری هستیم. بنابراین مدل اول این حالت تاریک، تأثیر بیشتری روی کاهش مصرف باتری گوشی خواهد داشت. غیر از رنگ پس‌زمینه، تفاوت دیگری بین این دو مدل از حالت تاریک دیده نمی‌شود.  </p>
      <figure>
        <img src="https://www.bultannews.com/files/fa/news/1398/8/13/1192066_979.jpg"/>
      </figure>
      <p>فعلا مشخص نیست که فیسبوک قصد دارد کدام‌یک از حالت‌های تاریک بالا را در نسخه‌ی نهایی واتساپِ iOS مورداستفاده قرار دهد. ناگفته نماند که مدل اول حالت تاریک بالا (اسکرین‌شات سمت چپ) همان مدلی است که فیسبوک تصمیم گرفته از‌ آن برای حالت تاریک<b> اینستاگرام</b> استفاده کند.<br/><br/>رسانه‌ی WABetaInfo می‌گوید، امکان دارد هردوی این حالت‌های تاریک در نسخه‌ی نهایی واتساپ حضور پیدا کنند و اپلیکیشن خودش بنابه تنظیمات اعمال‌شده در منوی<b> Settings</b> دستگاهی که روی آن نصب شده است، حالت تاریک را انتخاب کند. ظاهرا حالت تاریک واتساپ هنوز در دست طراحی است؛ بنابراین احتمال می‌دهیم که حالت تاریک به‌این‌زودی‌ها در نسخه‌ی نهایی واتساپ برای اندروید و iOS حضور پیدا نکند.</p>
    </article>
  </body>
</html>