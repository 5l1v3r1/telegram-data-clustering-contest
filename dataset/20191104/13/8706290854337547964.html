<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682180/tasoulas-ston-realfm-978-i-proanakritiki-den-echei-na-kanei-me-or"/>
    <meta property="og:site_name" content="enikos.gr"/>
    <meta property="article:published_time" content="2019-11-04T13:13:00+00:00"/>
    <meta property="og:title" content="Τασούλας στον Realfm 97,8: Η προανακριτική δεν έχει να κάνει με όρους πολιτικής αντιπαλότητας ΣΥΡΙΖΑ - ΝΔ - Στόχος είναι η ανακάλυψη της αλήθειας"/>
    <meta property="og:description" content="Στον Realfm 97,8 μίλησε ο Πρόεδρος της Βουλής, Κωνσταντίνος Τασούλας..."/>
  </head>
  <body>
    <article>
      <h1>Τασούλας στον Realfm 97,8: Η προανακριτική δεν έχει να κάνει με όρους πολιτικής αντιπαλότητας ΣΥΡΙΖΑ - ΝΔ - Στόχος είναι η ανακάλυψη της αλήθειας</h1>
      <address>
        <time datetime="2019-11-04T13:13:00+00:00">04 Nov 2019, 13:13</time>
      </address>
      <p>"Οφείλουμε να βρούμε μια λύση γιατί από ότι βλέπετε το θέμα της δουλειάς, του καθήκοντος που έχει να κάνει αυτή η <a href="http://www.enikos.gr/politics/681406/plevris-ston-realfm-978-an-o-k-tsipras-epilexei-na-min-antikatast">επιτροπή</a> προκαταρκτικής εξέτασης, φουντώνει ολοένα και περισσότερο. Και αντί να ασχοληθεί, αντί να επιτραπεί να ασχοληθεί η επιτροπή με την κύρια δουλειά για την οποία ψηφίστηκε και από την οποία όλοι περιμένουμε να κάνει την προκαταρκτική έρευνα και να αποφασίσει εάν αυτές οι ενδείξεις έχουν βάση και να εξελιχθεί η υπόθεση, ασχολούμαστε με διαδικαστικά θέματα, 'αν θα μπω μέσα και τι θα μου κάνουν και θα δεις εγώ τι θα κάνω' και τέτοια και χάνουμε τον στόχο, που ο στόχος είναι η ανακάλυψη της αλήθειας γύρω από φερόμενες παραβάσεις του νόμου από πρώην υπουργό πάρα πολύ σοβαρές και πάρα πολύ βαριές" δήλωσε στον Realfm 97,8 ο Πρόεδρος της Βουλής, <a href="http://www.enikos.gr/politics/681674/epistoli-tasoula-se-tsipra-den-katalavaino-ti-paraviastike-me-tin">Κωνσταντίνος Τασούλας.</a></p>
      <p>Μιλώντας στον Νίκο Χατζηνικολάου και στον Αντώνη Δελλατόλα ανέφερε "η επιτροπή δεν είναι μια παρέα που ψάχνει την αλήθεια. Η επιτροπή αυτή δια της συγκροτήσεως της έχει μετατραπεί από πολιτικό όργανο, γιατί ακούμε βουλευτές και μας παραξενεύει πως τους βουλευτές τους αντιμετωπίζουμε σαν κάτι διαφορετικό, δεν είναι πολιτική επιτροπή κι ας αποτελείται από βουλευτές. Αυτοί όλοι έχουν μετατραπεί σε ανακριτικούς υπαλλήλους και όντας ανακριτικοί υπάλληλοι έχουν ορισμένες ιδιότητες που προκύπτουν από το Σύνταγμα, από τον Κανονισμό της Βουλής και από την Ποινική Δικονομία, οι οποίες ιδιότητες τους καθιστούν εξαιρετικά ευάλωτους σε διάφορες περιπτώσεις όπως η περίπτωση της υπόνοιας για έλλειψη αμεροληψίας. Όταν υπάρχει τέτοια υπόνοια ο υπάλληλος αυτός<a href="http://www.enikos.gr/politics/681267/tasoulas-gia-exairesi-polaki-tzanakopoulou-tha-lysoume-to-nomiko-"> εξαιρείται </a>όχι για λόγους αντεκδίκησης ή πολιτικού χτυπήματος, αλλά για να διαφυλαχθεί η νομιμότητα της διαδικασίας και να μην υπονομευθεί η νομιμότητα της διαδικασίας αργότερα, όταν τα πράγματα εξελιχθούν αργότερα ενδεχομένως προς κάποια ολοκλήρωσε".</p>
      <p>"Η διαδικασία αυτή δεν έχει να κάνει με όρους πολιτικής αντιπαλότητας <a href="http://www.enikos.gr/politics/681249/epistoli-tsipra-se-tasoula-paranomi-i-exairesi-tzanakopoulou-pola">ΣΥΡΙΖΑ</a> - ΝΔ. Έχει ξεφύγει από αυτή την ιδιότητα η επιτροπή, είναι ανακριτικοί υπάλληλοι, δεν υπάρχει υπερκείμενη αρχή εν προκειμένω, ένας υπερκείμενος εισαγγελεύς που να αποφασίζει για αυτό και αποφασίζουν ως συλλογικό όργανο με βάση την αρχή της πλειοψηφίας" πρόσθεσε.</p>
      <p>"Έτσι αποφασίζουν τα συλλογικά όργανα. Ενσωματώνονται οι ιδιότητες αυτές στην ίδια επιτροπή. Όταν ετέθη το ίδιο θέμα πριν από εννέα χρόνια δεν δημιουργήθηκε αυτή η ένταση. Αλλά, προκαταβολικά και για λόγους ευθιξίας οι συνάδελφοι για τους οποίους είχε τεθεί θέμα αυτοεξαιρέθηκαν. Από τη στιγμή λοιπόν που δεν υπάρχει η διαδικασία της αυτοεξαίρεσης γιατί έτσι κρίνουν, μοιραία κάποιος πρέπει να την αποφασίσει. Σας θυμίζω ότι στην Ολομέλεια της Βουλής όταν τίθενται θέματα αντισυνταγματικότητας νόμου ή διατάξεως νόμου δεν πάμε σε μια υπερκείμενη αρχή, η ίδια η Ολομέλεια με την αρχή της πλειοψηφίας αποφασίζει. Και μπορεί να φαίνεται παράξενο πως μπορεί να κρίνεται η αντισυνταγματικότητα με βάση την πλειοψηφία αλλά έτσι είναι αυτές οι διαδικασίες, γιατί είμαστε σε ένα συλλογικό όργανο" υπογράμμισε ο Πρόεδρος της Βουλής</p>
      <p>"Δεν υπάρχει υπερκείμενη αρχή, άρα μόνο του το συλλογικό όργανα λύνει τα θέματα. Αλλά δεν τα λύνει ανεξέλεγκτα. Όταν αργότερα και αν αργότερα αυτή η υπόθεση αχθεί προς δικαστική κρίση και αξιολόγηση, όλες οι προγενέστερες πράξεις της θα κριθούν προφανώς. Απλώς δεν είμαστε σε αυτή τη φάση τώρα" συμπλήρωσε.</p>
      <p>Ερωτηθείς πως θα αντιμετωπιστεί το ζήτημα αν την Πέμπτη <a href="http://www.enikos.gr/politics/681962/voutsis-gia-proanakritiki-den-aposyroume-tous-vouleftes-mas">ο κ. Τζανακόπουλος και ο κ. Πολάκης </a>μπουν στην επιτροπή απάντησε ότι "Επιτρέψτε μου να μην κάνω προβολή στο μέλλον. Απάντηση δεν έχω λάβει από τον <a href="http://www.enikos.gr/politics/681393/tsiaras-ston-realfm-978-o-syriza-kai-o-k-tsipras-prospathoun-me-t">αρχηγό της αξιωματικής αντιπολίτευσης,</a> μιλάμε με βάση προεξοφλήσεις. Δεν ομιλώ με βάση προβολές στο μέλλον. Αυτή τη στιγμή εκκρεμεί η απάντησή του, θα ήθελα να είχα την απάντησή του μπροστά μου και με βάση αυτό να προχωρούμε".</p>
      <p>"Ο κ. Τσίπρας στην επιστολή του που έχει και νομικά και πολιτικά επιχειρήματα, μου ζητάει να διαφυλάξω το κύρος και τη νομιμότητα μιας αποφάσεως της Ολομέλειας, η οποία όρισε τα μέλη της επιτροπής. Εξήγησα και δεν το έκανα για λόγους σχολαστικότητας αλλά ουσίας, ότι δεν αποφάσισε η Ολομέλεια για τα μέλη της επιτροπής. Η Ολομέλεια αποφάσισε για την ύπαρξη της επιτροπής, μετά με αλληλογραφία με τους αρχηγούς των κομμάτων και με βάση την αναλογικότητα των κομμάτων, αποφάσισα εγώ τη σύνθεση της επιτροπής και δεν είναι δεσμευτική η απόφαση της Ολομέλειας για τον αριθμό των μελών, ώστε αν φύγουν οι δύο να καταρρεύσει το σύμπαν. Γιατί θέλω να υπενθυμίσω ότι η Ολομέλεια αποφάσισε να έχει 26 μέλη η επιτροπή, αλλά από την αρχή το κόμμα του κ. Βαρουφάκη δεν μετέχει στη διαδικασία και εκ των πραγμάτων η επιτροπή ξεκίνησε με 25 χωρίς αυτό να θίξει το κύρος ή τη νομιμότητα της επιτροπής" τόνισε.</p>
      <p>"Εδώ το πρόβλημα έχει να κάνει με την άρνηση αναγνώρισης μιας απόφασης της πλειοψηφίας. Και από εκεί και πέρα πάνω σε αυτή την άρνηση οικοδομείται όλο το σκηνικό, 'εγώ θα έρθω και θα δείτε τι θα κάνω και ας με βγάλετε έξω και τι θα κάνει ο Τασούλας και αν θα στείλει τη φρουρά' και όλα αυτά. Η ουσία είναι ότι όπως εξελίσσεται αυτή η υπόθεση βλέπουμε ότι δημιουργούνται κορυφαία ζητήματα που επιτάσσουν την επιτάχυνση και την εξέλιξη της ουσιαστικής και όχι διαδικαστικής δουλειάς της επιτροπής, γι'αυτό και θα συμβάλλουμε όλοι μέχρι την Πέμπτη να εξελιχθεί αυτή η υπόθεση" σχολίασε.</p>
      <p>"Νομίζω ότι αν θέλουμε να βρίσκουμε λόγους να τσακωνόμαστε, με το παραμικρό μπορούμε να βρίσκουμε. Αν θέλουμε όμως σε ορισμένα βασικά και σοβαρά θέματα να δείχνουμε ότι μας ενδιαφέρει η ουσιαστική εξέλιξη των υποθέσεων πάλι είναι στο χέρι μας. Είναι στο χέρι μας να δείξουμε αν μας ενδιαφέρει η ουσία του θέματος ή να υπονομεύσουμε την εξέλιξη μιας έρευνας" κατέληξε.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/682180_f86ed46c2e-a53008cffc32c8fd.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/682046/lazaridis-ston-realfm-978-as-katalavei-o-tsipras-oti-i-vouli-den-%0A%20%20%20%20%0A"/>
        <a href="http://www.enikos.gr/politics/681983/theodorikakos-i-ellada-den-borei-na-dechtei-aperioristo-arithmo-m%0A%20%20%20%20%0A"/>
        <a href="http://www.enikos.gr/politics/681995/kinal-i-kyvernisi-panigyrizei-oi-yperogkes-chreoseis-ton-trapezon%0A%20%20%20%20%0A"/>
        <a href="http://www.enikos.gr/politics/681978/mitarakis-kerdismenoi-oi-eleftheroi-epangelmaties-apo-to-neo-asfa%0A%20%20%20%20%0A"/>
        <a href="http://www.enikos.gr/politics/681969/staikouras-gia-tin-anavathmisi-tis-pistoliptikis-ikanotitas-tis-c%0A%20%20%20%20%0A"/>
        <a href="http://www.enikos.gr/politics/681962/voutsis-gia-proanakritiki-den-aposyroume-tous-vouleftes-mas%0A%20%20%20%20%0A"/>
        <a href="http://www.enikos.gr/politics/681947/nea-dimoskopisi-deite-ti-diafora-nd-syriza%0A%20%20%20%20%0A"/>
        <a href="http://www.enikos.gr/politics/681910/i-proanakritiki-gia-ton-papangelopoulo-fortizei-to-politiko-klima%0A%20%20%20%20%0A"/>
        <a href="http://www.enikos.gr/politics/681834/syriza-gia-to-thema-ton-trapezikon-chreoseon-akrivi-sta-pitoura-k%0A%20%20%20%20%0A"/>
      </related>
    </article>
  </body>
</html>