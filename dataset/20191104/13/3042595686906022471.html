<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/hevder-rbk-vurderte-a-gi-ham-sparken/71780858"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T13:11:13+00:00"/>
    <meta property="og:title" content="Hevder RBK vurderte å gi ham sparken"/>
    <meta property="og:description" content="Nicklas Bendtner hevder at han ble forespeilet tre muligheter før årets sesong. En av dem var sparken. Stig Inge Bjørnebye bekrefter at klubben diskuterte flere løsninger."/>
  </head>
  <body>
    <article>
      <h1>Hevder RBK vurderte å gi ham sparken</h1>
      <h2>Nicklas Bendtner hevder at han ble forespeilet tre muligheter før årets sesong. En av dem var sparken. Stig Inge Bjørnebye bekrefter at klubben diskuterte flere løsninger.</h2>
      <address><time datetime="2019-11-04T13:11:13+00:00">04 Nov 2019, 13:11</time> by <a rel="author">Thomas Haarstad</a></address>
      <p>Nicklas Bendtner avsluttet sitt RBK-kapittel tidligere i høst. 3. september <a href="https://www.dagbladet.no/sport/avslorer-prisen---sjokkerende/71559274">ble dansken klar for F.C. København.</a></p>
      <p>
        <b>Det var en helt annen sum enn trønderne hadde sett for seg, hevder den danske spissen selv.</b>
      </p>
      <p>Tirsdag kommer den tidligere Rosenborg-spilleren med boka «Begge sider», og der kommer han med flere påstander fra tida i Trondheim.</p>
      <h3>Fransk tilbud</h3>
      <p>Bendtner hadde en god 2017-sesong, og endte med 25 mål. Sommeren 2018 ventet VM i Russland, og RBK håpet nok at en god vår av dansken ville øke prisen hans betraktelig.</p>
      <p>I boka skriver Bendtner at det kom tilbud fra Kina, Midtøsten og USA vinteren 2018, men at daværende RBK-trener Kåre Ingebrigtsen og sportslig leder Stig Inge Bjørnebys plan hele tida hadde vært å selge ham etter VM.</p>
      <p>
        <b>Bendtner hevder også at det kom et konkret tilbud på 25 millioner kroner fra franske Bordeaux, men at Rosenborg avfeide budet:</b>
      </p>
      <p>- Vi kan selge deg for det dobbelte til sommeren. Dessuten vil vi til Champions League. Og vi trenger deg for å kvalifisere oss, hevder Bendtner at Bjørnebye fortalte ham.</p>
      <p>Så vidt Dagbladet forstår var det snakk om interesse fra den franske klubben, men at det ikke var noe som nådde fram til Rosenborg.</p>
      <figure>
        <img src="https://dbstatic.no/71781221.jpg?imageId=71781221&amp;x=0&amp;y=17.79497098646&amp;cropw=100&amp;croph=74.661508704062&amp;width=643&amp;height=387"/>
        <figcaption><b>PÅ MARBELLA:</b> Danske Nicklas Bendtner i samtaler med Stig Inge Bjørnebye på Marbella i 2017. Foto: NTB Scanpix Vis mer</figcaption>
      </figure>
      <h3>- Kunne få sparken</h3>
      <p>Spol 10 måneder fram i tid, og situasjonen så helt annerledes ut for Bendtner. Han ble skadet før VM og mistet mesterskapet, og 2. november ble den<a href="https://www.dagbladet.no/sport/na-starter-bendtner-soning-med-fotlenke/70619176"> danske fotballspilleren dømt til 50 dagers ubetinget fengsel for vold mot en taxisjåfør i København.</a></p>
      <p>
        <b>Tidlig i januar, under Bendtners soning, besøkte Bjørnebye og RBK-trener Eirik Horneland spissen i den danske hovedstaden.</b>
      </p>
      <p>Under en middag hjemme hos spissen hevder Bendtner i boka at han fikk forespeilet tre scenarioer av Bjørnebye:</p>
      <p>
        <i>«Du kan komme tilbake og score 15 mål. Du kan bli solgt til en klubb utenfor Europa, eller du kan få sparken.</i>
      </p>
      <figure>
        <img src="https://dbstatic.no/71781239.jpg?imageId=71781239&amp;width=512&amp;height=308"/>
        <figcaption><b>I DANMARK:</b> Eirik Horneland var med på møtet med Bendtner i København. Foto: Ned Alley / NTB Scanpix Vis mer</figcaption>
      </figure>
      <p>
        <i>- Få sparken, hva mener du? utbryter jeg.</i>
      </p>
      <p>
        <i>- Vi har undersøkt om det kan være en mulighet rent juridisk, sier han.</i>
      </p>
      <p>
        <i>Det gir ingen mening.</i>
      </p>
      <p>
        <i>- Da skulle dere ha gitt meg sparken for to måneder siden, så jeg hadde rukket å finne meg en ny klubb»</i>
      </p>
      <p>Videre i boka skriver Bendtner at han valgte å ikke anke saken av respekt for Rosenborg, og at han hadde vært en viktig brikke på banen i innspurten av sesongen. Han forsto dermed lite. I boka står det:</p>
      <p>
        <i>«Hvorfor sa dere at dere støttet meg hvis dere nå vurderer å gi meg sparken? Er det fordi det har kommet en ny trener?</i>
      </p>
      <p>
        <i>Horneland kikker ned i sushiskåla, før Stig (Inge Bjørnebye) sier:</i>
      </p>
      <p>
        <i>- Vi foretrekker alle det første valget»</i>
      </p>
      <p>
        <b>Det endte med at Bendtner ble værende i Rosenborg til 3. september.</b>
      </p>
      <p>- Boka forteller en historie som inneholder problematiske holdninger og verdier. Vi hadde noen utfordringer underveis i Nicklas' tid i Rosenborg.Vi forsøkte å løse de så godt vi kunne sammen med ham. De tre mulighetene han refererer til her var en ærlig beretning om hvilke alternativer vi hadde diskutert innad i klubben, sier Stig Inge Bjørnebye til Dagbladet mandag ettermiddag.</p>
    </article>
  </body>
</html>