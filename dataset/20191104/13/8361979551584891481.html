<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/nezavershene-budivnictvo-v-ukrajini-narahuvali-150-dovgobudiv-novini-ukrajini-50051501.html"/>
    <meta property="og:site_name" content="НВ"/>
    <meta property="article:published_time" content="2019-11-04T13:25:00+00:00"/>
    <meta property="og:title" content="Проблемна нерухомість. В Україні нарахували 150 житлових довгобудів"/>
    <meta property="og:description" content="На законодавчому рівні відсутні визначення поняття «довгобуд», реєстр проблемних об'єктів, а також механізми їх передачі іншому замовнику будівництва"/>
  </head>
  <body>
    <article>
      <h1>Проблемна нерухомість. В Україні нарахували 150 житлових довгобудів</h1>
      <h2>На законодавчому рівні відсутні визначення поняття «довгобуд», реєстр проблемних об'єктів, а також механізми їх передачі іншому замовнику будівництва</h2>
      <address>
        <time datetime="2019-11-04T13:25:00+00:00">04 Nov 2019, 13:25</time>
      </address>
      <p>Станом на 1 жовтня 2019 року в Україні вважаються проблемними 150 об'єктів <a href="https://nv.ua/tags/stroitelstvo.html">житлового будівництва</a>, повідомили у Міністерстві розвитку громад та територій.</p>
      <p>Найбільше таких об'єктів в Києві - 51, Київській (23) та Одеській (14) областях.</p>
      <p>«Чому ми не можемо передати 150 об'єктів на добудову? Що блокує системне вирішення цієї проблеми? Ми бачимо, що є певні законодавчі обмеження, бар'єри, які не дозволяють системно підійти до врегулювання цього питання», — зазначила міністр розвитку громад та територій Альона Бабак.</p>
      <p>Вона заявила, що наразі на законодавчому рівні відсутнє визначення поняття, що таке «довгобуд», немає переліку чи реєстру проблемних об'єктів будівництва, а також механізмів передачі таких об'єктів від одного замовника будівництва іншому.</p>
      <p>«Ми розуміємо, що сьогодні маємо напрацювати проект закону, який має комплексно врегулювати проблемні питання. Тож, враховуючи інформацію від постраждалих інвесторів та напрацьовані раніше концепції, Мінрегіон розробить проект закону і після 20 грудня винесе його на обговорення експертів та інвесторів проблемних об'єктів будівництва», — сказала Бабак.</p>
      <p>Раніше повідомлялося, що <a href="https://nv.ua/biz/consmarket/nedostroi-kieva-novosti-ukrainy-50038975.html">в Києві нарахували 66 довгобудів чи недобудів</a> — було опубліковано їх список.</p>
    </article>
  </body>
</html>