<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/profesii/schimbare-surpriza-adriana-cotel-este-noul-manager-al-institutului-clinic-fundeni-in-locul-medicului-alina-tanase-18539047"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T13:36:46+00:00"/>
    <meta property="og:title" content="Schimbare surpriză. Adriana Cotel este noul manager al Institutului Clinic Fundeni, în locul medicului Alina Tănase"/>
    <meta property="og:description" content="Adriana Cotel (36 de ani), care a deţinut în ultimele 12 luni pe rând funcţiile de şef la Agenţia Naţională a Medicamentului şi de preşedinte la Casa Naţională de Asigurări de Sănătate, este noul manager al Institutului Clinic Fundeni, unul dintre cele mai mari spitale de stat din Bucureşti."/>
  </head>
  <body>
    <article>
      <h1>Schimbare surpriză. Adriana Cotel este noul manager al Institutului Clinic Fundeni, în locul medicului Alina Tănase</h1>
      <address><time datetime="2019-11-04T13:36:46+00:00">04 Nov 2019, 13:36</time> by <a rel="author" href="https://www.zf.ro/autor/georgiana-mihalache" target="_blank">Georgiana Mihalache</a></address>
      <p>Adriana Cotel (36 de ani), care a deţinut în ultimele 12 luni pe rând funcţiile de şef la Agenţia Naţională a Medicamentului şi de preşedinte la Casa Naţională de Asigurări de Sănătate, este noul manager al Institutului Clinic Fundeni, unul dintre cele mai mari spitale de stat din Bucureşti.</p>
      <p>Numirea a venit prin ordinal ministrului Sănătăţii Sorina Pintea. Presa a scris despre legăturile Adrianei Cotel cu Darius Vâlcov, consilierul premierului Viorica Dăncilă.</p>
      <p>„Începând de astăzi, mandatul meu de manager interimar a încetat. În locul meu a fost numită dna Adriana Cotel. Eu revin în secţia în care muncesc de peste două decenii”, a transmis Alina Tănase.</p>
      <p>Medicul Alina Tănase a deţinut funcţia de manager interimar al Institutului Fundeni din august 2019, după ce Carmen Orban, fostul manager al spitalului, a ales o carieră în privat, la spitalul Monza.</p>
      <p>Adriana Cotel, numită la 25 ianuarie 2019 în fruntea Casei Naţionale de Asigurări de Sănătate (CNAS), a fost revocată ieri din funcţie la doar patru luni de la preluarea mandatului la propunerea ministrului sănătăţii Sorina Pintea.</p>
      <p>Anterior, ea a condus timp de trei luni, din octombrie 2018 până în ianuarie 2019, Agenţia Naţională a Medicamentului. Cotel nu a publicat CV-ul pe site-ul instituţiilor publice pe care le-a condus până în prezent.</p>
      <p>Institutul Fundeni are 1.098 de paturi în total şi este unul dintre cele mai mari unităţi spitaliceşti de stat din Capitală.</p>
    </article>
  </body>
</html>