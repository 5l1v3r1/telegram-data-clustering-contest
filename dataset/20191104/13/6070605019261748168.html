<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/variant-Vallirana-obre-despres-obres_0_2337966311.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T13:43:32+00:00"/>
    <meta property="og:title" content="La variant de Vallirana s'obre aquest dimarts després de 15 anys d'obres"/>
    <meta property="og:description" content="La infraestructura s'havia aturat i modificat unes quantes vegades, l'última per les retallades"/>
  </head>
  <body>
    <article>
      <h1>La variant de Vallirana s'obre aquest dimarts després de 15 anys d'obres</h1>
      <h2>La infraestructura s'havia aturat i modificat unes quantes vegades, l'última per les retallades</h2>
      <address>
        <time datetime="2019-11-04T13:43:32+00:00">04 Nov 2019, 13:43</time>
      </address>
      <p>Han fet falta més de 15 anys i moltes hores de cua a la carretera, però finalment el ministeri de Foment ha anunciat aquest migdia que té previst obrir a la circulació l'esperada variant de Vallirana demà dimarts mateix. Es tracta del tram d'autovia B-24, que es convertirà en la variant de la N-340 al seu pas per aquest municipi, una reivindicació històrica. Les obres es van licitar l'any 2003 i van començar el 2004: a partir d'aquest dimarts, 15 anys després, ja s'obrirà a la circulació.</p>
      <p>El traçat que s'obre al trànsit demà comença en una rotonda sobre la N-340, a l'entrada del nucli urbà de Vallirana, arribant des del Port de l'Ordal, i finalitza a l'enllaç amb Cervelló oest de la B-24. Segons ha explicat el ministeri en un comunicat, el nou itinerari representa "una alternativa de gran capacitat per al trànsit de llarg i mitjà recorregut" que fins ara es veia obligat a circular pel mig de Vallirana -seguint la N-340- on hi ha limitació de velocitat a 50 km/h, nombroses interseccions amb semàfors i passos de vianants. Tot plegat feia que aquest tram hagi estat, fins avui, un focus de retencions freqüents. </p>
      <p>A partir de demà, doncs, l'obertura d'aquesta infraestructura llargament reclamada suposarà, per tant, un canvi substancial per als veïns del municipi, que fins ara suportaven el pas d'uns 19.000 vehicles de mitjana diaris pel centre. Aquesta infraestructura servirà per desviar una gran part del trànsit i en minimitzarà els efectes, com ara el de la pol·lució, el soroll i el risc d'atropellaments, a banda de millorar la seguretat viària. La longitud total del tram és d'uns 3 quilòmetres, amb dues calçades de dos carrils per sentit, i la majoria del tram discorre pel nou Túnel de Vallirana. </p>
      <p>El cost final de les obres ha ascendit fins a 176 milions d'euros, incloses les obres, les expropiacions, la redacció del projecte i el control i la vigilància.</p>
      <h3>Obres intermitents</h3>
      <p>Vallirana reclama des de finals dels anys 80 aquesta variant per desviar el trànsit de la carretera N-340, que travessa tot el municipi. El març del 2004 va tenir lloc l'acte de col·locació de la primera pedra de la via, però des d'aleshores les obres s'havien paralitzat unes quantes vegades, els projectes s'havien modificat i el calendari d'execució s'havia dilatat.</p>
      <p>L'últim sotrac que va patir el calendari de la variant va ser durant la crisi, amb les retallades: el 2011 es van aturar les obres i també se'n va suspendre el pressupost fins al 2014, quan es van reprendre.</p>
    </article>
  </body>
</html>