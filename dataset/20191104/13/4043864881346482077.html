<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230944/"/>
    <meta property="og:site_name" content="Українська правда"/>
    <meta property="article:published_time" content="2019-11-04T13:21:28+00:00"/>
    <meta property="og:title" content="Зеленський підписав закон про судову реформу, який критикував ЄС"/>
    <meta property="og:description" content="Президент Володимир Зеленський підписав законопроєкт про діяльність органів суддівського врядування, який критикували ЄС і Канада."/>
  </head>
  <body>
    <article>
      <h1>Зеленський підписав закон про судову реформу, який критикував ЄС</h1>
      <address>
        <time datetime="2019-11-04T13:21:28+00:00">04 Nov 2019, 13:21</time>
      </address>
      <p>Президент Володимир Зеленський підписав законопроєкт про діяльність органів суддівського врядування, який критикували ЄС і Канада.</p>
      <p><b>Джерело:</b> <a href="http://w1.c1.rada.gov.ua/pls/zweb2/webproc4_1?pf3511=66251">сайт</a> Верховної Ради України</p>
      <p><b>Деталі:</b> на сайті ВР вказано, що 4 листопада документ повернуто із підписом президента.</p>
      <p>Майже всі норми закону наберуть чинності з наступного дня після офіційного опублікування.</p>
      <p>Закон скорочує склад Верховного суду з 200 до 100 суддів, запроваджує новий порядок формування Вищої кваліфікаційної комісії суддів, створює при Вищій раді правосуддя комісію доброчесності та етики.</p>
      <p>Законом також зменшується оклад членів Верховного суду з 75 до 55 прожиткових мінімумів для працездатних осіб (до 105,7 тис. грн). Також скорочується склад ВККС з 16 до 12 членів, до ВККС заборонили обирати колишніх членів Вищої ради правосуддя. Крім того кандидати до ВККС мають подавати "заяву про проведення перевірки, визначеної законом "Про очищення влади".</p>
      <p>В день набрання чинності закону припиняються повноваження членів ВККС. Нових членів ВККС обиратимуть за результатами конкурсу (конкурсна комісія - 3 представника Ради суддів та 3 міжнародних експерта). Вища рада правосуддя має за 90 днів сформувати новий склад ВККС за результатами конкурсу, а також затвердити склад комісії з питань доброчесності та етики.</p>
      <p>Комісія доброчесності та етики має складатися з 3 представників ВРП і 3 міжнародних експертів. Комісія має за 30 днів перевірити членів ВРП.</p>
      <p>Ініціатором законопроекту був президент.</p>
      <p>
        <b>Нагадаємо:</b>
      </p>
      <ul>
        <li>У посольствах ЄС і Канади в Україні <a href="https://www.eurointegration.com.ua/news/2019/09/11/7100634/">розкритикували</a> низку положень законопроекту №1008. <br/><br/>Дипломати, зокрема, вказали на безпідставність скорочення кількості суддів Верховного Суду й застосування люстрації до членів ВККС.</li>
        <li>Голова Верховного суду Валентина Данішевська висловлювала сподівання, що президент заветує цей закон. Вона виступала з критикою законопроекту і закликала його не приймати.<br/><br/>Данішевська <a href="https://www.pravda.com.ua/news/2019/10/17/7229292/">натякала</a>, що реформа має на меті підірвати незалежність Верховного суду, бо саме ВСУ буде приймати остаточне рішення у справах "Приватбанку" та виборах на території ОРДЛО.</li>
      </ul>
      <related>
        <a href="https://www.pravda.com.ua/news/2019/11/4/7230925/"/>
        <a href="https://www.pravda.com.ua/columns/2019/11/4/7230905/"/>
        <a href="https://www.pravda.com.ua/news/2019/11/3/7230875/"/>
      </related>
    </article>
  </body>
</html>