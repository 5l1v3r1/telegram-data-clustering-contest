<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/ujabb-horrorkamion-most-gorogorszagban-az-utolso-pillanatban-talaltak-meg"/>
    <meta property="og:site_name" content="infostart"/>
    <meta property="article:published_time" content="2019-11-04T13:54:17+00:00"/>
    <meta property="og:title" content="Az utolsó pillanatban találták meg az újabb horrorkamiont - videó"/>
    <meta property="og:description" content="Negyvenegy, más források szerint 80 embert talált a görög rendőrség hétfőn egy országúti ellenőrzés során egy hűtőkamionban az észak-görögországi Xánthi városának térségében."/>
  </head>
  <body>
    <article>
      <h1>Az utolsó pillanatban találták meg az újabb horrorkamiont - videó</h1>
      <address><time datetime="2019-11-04T13:54:17+00:00">04 Nov 2019, 13:54</time> by <a rel="author">Infostart / MTI</a></address>
      <h3>Negyvenegy, helyi források szerint 80 embert talált a görög rendőrség hétfőn egy országúti ellenőrzés során egy hűtőkamionban az észak-görögországi Xánthi városának térségében.</h3>
      <p>Xanthinews helyi hírportál értesülése szerint a menedékkérőket a hűtőkocsi rakterében rejtették el, heten közülük már légzési nehézségekkel küszködtek, mikor az ajtókat kinyitották. Az orvosi ellátásra szorulókat kórházba szállították. A beszámolókhoz mellékelt fotók tanusága szerint gyermekek is voltak a raktérben.</p>
      <figure>
        <iframe data-src="https://twitter.com/Pisepampell/status/1191329500614795270?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A raktérben talált emberek többsége 20 és 30 év közötti afgán férfi. A görög sajtó azt feltételezi, hogy Törökországból jutottak be illegálisan Görögországba.</p>
      <p>A teherautó georgiai állampolgárságú sofőrjét őrizetbe vették. Társa, egy török férfi, elmenekült a helyszínről. Gyakran kerülnek a görög rendőrség hálójába embercsempészek, akik kisbuszokba, vagy teherautók rakterébe rejtve próbálnak átjuttatni menedékkérőket a görög-török határon az Évrosz határfolyó térségében.</p>
      <figure>
        <iframe src="https://www.youtube.com/embed/oE1HXUqTVn0" width="560" height="315" data-service="Youtube" scrolling="no"/>
      </figure>
      <p>Nagy-Britanniában október 23-ára virradóra Essexben egy hűtőkamion rakterében 39, valószínűleg vietnami ember holtestét találták meg.</p>
      <p>
        <i>Nyitókép: twitter</i>
      </p>
    </article>
  </body>
</html>