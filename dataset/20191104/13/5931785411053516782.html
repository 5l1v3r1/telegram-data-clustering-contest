<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/04/novo-saopstenje-iz-zeleznika-ne-zelimo-polemiku-sa-uticajnim-tviterasima-ali/"/>
    <meta property="og:site_name" content="Sportska centrala"/>
    <meta property="article:published_time" content="2019-11-04T13:00:58+00:00"/>
    <meta property="og:title" content="Novo saopštenje iz Železnika: Ne želimo polemiku sa uticajnim tviterašima, ali…"/>
    <meta property="og:description" content="Posle reakcije predsednika KK Partizan Ostoje Mijailovića na saopštenje KK FMP, u Železniku su se ponovo latili pera i izdali novo saopštenje za javnost. „Panteri“ od Partizana zahtevaju odgovor na pitanje zašto je utakmica 5. kola ABA lige bila katastrofalno organizovana. Saopštenje KK FMP prenosimo u celosti: – KK FMP ne želi bilo kakvu polemiku […]"/>
  </head>
  <body>
    <article>
      <h1>Novo saopštenje iz Železnika: Ne želimo polemiku sa uticajnim tviterašima, ali…</h1>
      <address><time datetime="2019-11-04T13:00:58+00:00">04 Nov 2019, 13:00</time> by <a rel="author">Darko</a></address>
      <p>Posle <a href="https://www.sportskacentrala.com/2019/11/03/oglasio-se-i-ostoja-poznata-beogradska-kuhinja-ponovo-radi-pred-gradski-derbi/">reakcije predsednika KK Partizan Ostoje Mijailovića</a> na saopštenje KK FMP, u Železniku su se ponovo latili pera i izdali novo saopštenje za javnost.</p>
      <p>„Panteri“ od Partizana zahtevaju odgovor na pitanje zašto je utakmica 5. kola ABA lige bila katastrofalno organizovana.</p>
      <p>Saopštenje KK FMP prenosimo u celosti:</p>
      <p>–<i> KK FMP ne želi bilo kakvu polemiku sa bilo kim, posebno ne sa „uticajnim tviterašima“ i jutjuberima, već odgovor na jednostavno i jasno pitanje – zašto je utakmica odigrana 02.11.2019. bila ista kao i sve prethodne kada je naš tim gostovao KK Partizan NIS? Dakle, tražimo pojašnjenje za nešto što je bilo, sve ostalo je čista zamena teza i namerno skretanje sa teme. Ili je možda u pitanju deficit u intiligenciji, jer ne razumete suštinu pitanja pa odgovarate na nešto što nije tema!</i></p>
      <p><i>Dobri srpski domaćin koji vlada moderim tehnologijama poput društvenih mreža, sa druge strane ne shvata suštinu sporta – Rivalstvo ne podrazumeva mržnju. Odbijanje da se prihvati odgovornost je davanje podrške svemu onome što je pogrešno. Zreli, celoviti i ostvareni ljudi prihvataju odgovornost i trude se da nešto menjaju da bude bolje. Nedovršeni karakteri to ne mogu da urade, jer nemaju mentalnih, moralnih i ljudskih kapaciteta da se nose sa odgovornošću i nešto menjaju (ili ne smeju). Takvi samo plivaju u svom mediokritetskom mulju u kome se najbolje snalaze. Mi deo tog blata nećemo biti, niti želimo da nas neko uvlači u priče o budžetima, teorijama zavere, utakmicama sa kojima nemamo veze i koje će se tek odigrati. KK FMP kao srpski klub sa skoro 10 srpskih reprezentativaca bivših i sadašnjih (u seniorskim i mlađim kategorijama) samo traži odgovor na pitanje – zašto je utakmica 5.kola ABA lige koju je organizovao KK Partizan bila katastrofalno organizovana. Ponovo,</i> navodi se u saopštenju kluba iz Železnika.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/08/12/panteri-poceli-pripreme-2/"/>
        <a href="https://www.sportskacentrala.com/2019/06/08/deleon-izrekao-nove-kazne-sankcionisani-partizan-fmp-zagorac-marinkovic/"/>
        <a href="https://www.sportskacentrala.com/2019/01/14/buducnost-sigurna-u-zelezniku/"/>
        <a href="https://www.sportskacentrala.com/2018/12/25/aba-liga-mvp-12-kola-dolazi-iz-zeleznika-video/"/>
        <a href="https://www.sportskacentrala.com/2018/12/20/fmp-angazovao-krilnog-kosarkasa-iz-sad/"/>
        <a href="https://www.sportskacentrala.com/2018/09/18/mornar-se-revansirao-fmp-u/"/>
      </related>
    </article>
  </body>
</html>