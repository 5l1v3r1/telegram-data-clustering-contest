<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/store-ber-hauglie-innrommerettsskandale/71781369"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T13:03:37+00:00"/>
    <meta property="og:title" content="Støre ber Hauglie innrømmerettsskandale"/>
    <meta property="og:description" content="Ap-leder Jonas Gahr Støre sier Nav-skandalen bør behandles av kontroll- og konstitusjonskomiteen og utelukker ikke egen stortingsgransking."/>
  </head>
  <body>
    <article>
      <h1>Støre ber Hauglie innrømme<br/>rettsskandale</h1>
      <h2>Ap-leder Jonas Gahr Støre sier Nav-skandalen bør behandles av kontroll- og konstitusjonskomiteen og utelukker ikke egen stortingsgransking.</h2>
      <address><time datetime="2019-11-04T13:03:37+00:00">04 Nov 2019, 13:03</time> by <a rel="author">Mats Rønning</a></address>
      <p>- Gitt sakens alvor og omfang mener vi at den bør behandles av kontroll- og konstitusjonskomiteen i Stortinget, sier Støre til NTB mandag.</p>
      <p>Arbeids- og sosialminister Anniken Hauglie (H) redegjør for trygdeskandalen i Stortinget tirsdag. Og Støres forventningene er klare:</p>
      <p>- Utover en hurtigarbeidende gjennomgang av hvordan mennesker er blitt feilaktig behandlet, bør det vurderes en granskning om nødvendig i regi av Stortinget, for å kartlegge hvordan ulike deler av det norske maktapparatet sviktet på en måte som rammet sårbare mennesker, sier Ap-lederen.</p>
      <h3>- Skandale</h3>
      <p>Han sier at han forventer en klar erkjennelse fra arbeidsministeren av at Navs feilaktige regeltolkning er en rettsskandale.</p>
      <p>- Vi har et krav om at folk får oppreisning og pengene sine tilbake, uten forsinkelse, sier Støre til NTB.</p>
      <p>Sist uke ble det kjent at Nav har feiltolket reglene om å ta med seg sykepenger, arbeidsavklaringspenger og/eller pleiepenger til andre EØS-land. Rundt 2.400 saker eller personer har fått tilbakebetalingskrav som kan være feil, og minst 48 personer er dømt for trygdesvindel på feil grunnlag.</p>
      <p>Støre beskriver saken som svært alvorlig .</p>
      <p>- Tenkt deg det å bli dømt til ubetinget fengsel for noe som ikke var ulovlig. Jeg er også urolig for at det har noe med tilliten til rettssystemet generelt å gjøre. Her er det ofte svake mennesker som er blitt tatt veldig hardt og kan oppleve at folk i andre deler av samfunnet, som sitter bedre i det kan komme seg unna med ting som er brudd på regelverket, sier han.</p>
      <p>
        <i>- Hvilke konsekvenser kan dette få?</i>
      </p>
      <p>- Det skal ikke jeg konkludere med nå. Det første må være at det blir rettet opp overfor de som er rammet. Så må vi stille spørsmål i Stortinget om når regjeringen fikk greie på at dette og hva de gjorde da. Hvor lang tid tok det før det faktisk ble handlet på det.</p>
      <p>
        <i>- Flere har snakker om mistillit. Er det aktuelt for Ap?</i>
      </p>
      <p>- Vi konkluderer ikke med det før statsrådens redegjørelse. Jeg har gitt statsråden anerkjennelse for at hun fra dag én sa at hun ville til Stortinget for å orientere. Da skylder vi henne å høre på den orienteringen.</p>
      <p>Ap-lederen <a href="https://www.dagbladet.no/nyheter/ingen-tvil-om-at-hun-burde-varslet-riksadvokaten/71769341">sa til Dagbladet i forrige uke </a>at spørsmålet om tidsbruk vil stå sentralt når Hauglie holder sin redegjørelse for Stortinget i morgen.</p>
      <p>- Et sentralt spørsmål for Stortinget vil være når og hvordan regjeringen handlet etter at NAV ga beskjed om at fortolkningen av lovverket var feil, sa han.</p>
      <h3>Vurderer gransking</h3>
      <p>Støre forventer at Hauglie i Stortinget gir en gjennomgang som forklarer hvordan det kunne skje at «folk er blitt kastet i fengsel og stemplet som trygdesvindlere på feil grunnlag».</p>
      <p>- Vi ønsker også å få vite hva som ble gjort da man ble klar over at man her hadde en uklar eller feilaktig lovfortolkning, og når det ble trukket i bremsen og tatt affære, sier Støre.</p>
      <p>Det tredje han trekker fram, er et krav om at saken havner i kontrollkomiteen, og at det blir vurdert en egen gransking i regi av Stortinget, noe som i så fall er svært uvanlig.</p>
      <p>SV-leder Audun Lysbakken <a href="https://www.dagbladet.no/nyheter/vurderer-egen-gransking/71769563">tok til orde for det samme i et intervju med Dagbladet i forrige uke.</a></p>
      <p>- Både det store alvoret og behovet for å granske hvordan departementet har håndtert saken tilsier at granskningen skjer med tett involvering fra Stortinget, enten ved at Stortinget setter ned kommisjonen eller at regjeringen gjør det i tett dialog med opposisjonen, sa Lysbakken.</p>
    </article>
  </body>
</html>