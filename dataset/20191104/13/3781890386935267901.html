<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739999"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T13:41:00+00:00"/>
    <meta property="og:title" content="เซบูแอร์สั่งซื้อเครื่องบินแอร์บัสอีก16ลำ"/>
    <meta property="og:description" content="เซบู แอร์ สายการบินราคาประหวัดขนาดใหญ่สุดของฟิลิปปินส์ สั่งซื้อเครื่องบินโดยสารรุ่นใหม่ จากบริษัทแอร์บัสของยุโรป รวม 16 ลำ มูลค่า 4,800 ล้านดอลลาร์สหรัฐ (144,200 ล้านบาท) จากการเปิดเผยของบริษัทเมื่อวันจันทร์ โดยมีเป้าหมายขยายจำนวนลูกค้า ด้วยเครื่องบินขนาดใหญ่และประหยัดน้ำมันมากกว่า"/>
  </head>
  <body>
    <article>
      <h1>เซบูแอร์สั่งซื้อเครื่องบินแอร์บัสอีก16ลำ</h1>
      <address>
        <time datetime="2019-11-04T13:41:00+00:00">04 Nov 2019, 13:41</time>
      </address>
      <p>
        <b>เซบู แอร์ สายการบินราคาประหวัดขนาดใหญ่สุดของฟิลิปปินส์ สั่งซื้อเครื่องบินโดยสารรุ่นใหม่ จากบริษัทแอร์บัสของยุโรป รวม 16 ลำ มูลค่า 4,800 ล้านดอลลาร์สหรัฐ (144,200 ล้านบาท) จากการเปิดเผยของบริษัทเมื่อวันจันทร์ โดยมีเป้าหมายขยายจำนวนลูกค้า ด้วยเครื่องบินขนาดใหญ่และประหยัดน้ำมันมากกว่า</b>
      </p>
      <p>สำนักข่าวรอยเตอร์รายงานจากกรุงมะนิลา ประเทศฟิลิปปินส์ เมื่อวันที่ 4 พ.ย. ว่า สายการบินเซบู แอร์ หรือที่เรียกกันทั่วไปว่า เซบู แปซิฟิก คาดหวังว่า เครื่องบินโดยสารระยะไกล แอร์บัส เอ330 นีโอ จะเป็นหัวใจสำคัญ สำหรับแผนลดค่าใช้จ่ายต่อที่นั่ง บริษัทจะใช้เครื่องบินชุดใหม่ ให้บริการผู้โดยสารทั้งสายภายในประเทศ ในภูมิภาคเอเชีย รวมทั้งเที่ยวบินไกลสู่ออสเตรเลีย และตะวันออกกลาง ที่ซึ่งชาวฟิลิปปินส์หลายล้านคนทำงานอยู่ที่นั่น<br/><br/>นายแลนซ์ โกคองเว่ย ประธานบริษัทและประธานคณะเจ้าหน้าที่บริการ เซบู แอร์ กล่าวในแถลงการณ์ ว่า เอ330 นีโอ จะเป็นส่วนสำคัญในโครงการปรับปรุงฝูงบินของบริษัทให้ทันสมัย ตามข้อตกลง การส่งมอบเครื่องบินจะมีขึ้นระหว่างปี พ.ศ. 2564 - 2567 เมื่อการส่งมอบเสร็จสิ้น เครื่องบินรุ่นนี้จะใช้ทดแทนรุ่น เอ330 ซีอีโอ ที่ให้บริการลูกค้าอยู่ในปัจจุบัน<br/><br/>ปัจจุบัน เซบู แอร์ มีเครื่องบินโดยสารในสังกัดรวม 74 ลำ ส่วนใหญ่เป็นเครื่องบินของแอร์บัส และเพิ่งได้รับมอบเครื่องบินใหม่ 8 ลำในปีนี้ ส่วนใหญ่เป็นเครื่องบินของแอร์บัสเช่นกัน เซบู แอร์ มีเส้นทางบินภายในฟิลิปปินส์ 37 เส้นทาง และระหว่างประเทศ 26 เส้นทาง.<br/><br/>ภาพ - AFP<br/> </p>
    </article>
  </body>
</html>