<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-death-anniversary-of-baba-nagarjuna-professor-of-hindi-department-at-amu-dr-pankaj-parashar-shared-lot-of-information-on-janakavi-2831464.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T13:13:11+00:00"/>
    <meta property="og:title" content="बाबा नागार्जुन की पुण्यतिथि पर विशेष : '..जनकवि हूं मैं, साफ कहूँगा, क्यों हकलाऊं?’’ "/>
    <meta property="og:description" content="जनकवि बाबा नागार्जुन को कौन नहीं जानता। उनकी पुण्यतिथि 05 नवंबर को है। 30 जून 1911 को मधुबनी के सतलखा स्थित ननिहाल में उनका जन्म हुआ था। बाबा नागार्जुन पर सहरसा जिला निवासी और सिमरी..."/>
  </head>
  <body>
    <article>
      <h1>बाबा नागार्जुन की पुण्यतिथि पर विशेष : '..जनकवि हूं मैं, साफ कहूँगा, क्यों हकलाऊं?’’ </h1>
      <address><time datetime="2019-11-04T13:13:11+00:00">04 Nov 2019, 13:13</time> by <a rel="author">कार्यालय संवाददाता,सहरसा</a></address>
      <p>जनकवि बाबा नागार्जुन को कौन नहीं जानता। उनकी पुण्यतिथि 05 नवंबर को है। 30 जून 1911 को मधुबनी के सतलखा स्थित ननिहाल में उनका जन्म हुआ था। बाबा नागार्जुन पर सहरसा जिला निवासी और सिमरी बख्तियारपुर के मोहनपुर के रहने वाले और अलीगढ़ मुस्लिम विश्वविद्यालय में हिंदी विभाग के प्राध्यापक डॉ पंकज पराशर ने ढेर सारी जानकारियां साझा की। </p>
      <p>डॉ पंकज पराशर ने बताया कि हिंदी साहित्य की दुनिया में मैथिली के कवि-लेखक वैद्यनाथ मिश्र ‘यात्री’ को बाबा नागार्जुन के नाम से अपार ख्याति मिली। हालांकि उनका पैतृक गांव मधुबनी जिले में सकरी के पास तरौनी है, जहां उन्हें अपने लेखन के अनेक पात्र, संगी-साथी और पिता गोकुल मिश्र से एक घर मिला-जहां वे तो कम, लेकिन उनकी ग़ैर-मौज़ूदगी में उनकी घरनी अपराजिता देवी का समय अधिक बीता। </p>
      <p>डॉ पराशर के अनुसार- जिस तरह यूनान के आदिकवि होमर को सात नगरों के कवि के रूप में जाना जाता है, उसी तरह विद्यापति अनेक प्रांतों और अनेक भाषाओं के कवि के रूप में जाने जाते हैं। विद्यापति ने जिस तरह मैथिली के अलावा संस्कृत और अपभ्रंश-अवहट्ठ में रचनाएँ की, उसी परंपरा के संवाहक नागार्जुन ने हिंदी के अतिरिक्त मैथिली, संस्कृत और बांग्ला में समान रूप से लेखन किया। आमतौर पर जहां लोग एक भाषा को भी ठीक से साध नहीं पाते, वहीं नागार्जुन ने एक साथ चार भाषाओं में रचना की और कमाल यह कि चारों भाषाओं में समान रूप से चर्चित-प्रशंसित और पुरस्कृत हुए।</p>
      <p>हिंदी के प्राध्यापक डॉ पराशर ने बताया कि नागार्जुन सूर्यकांत त्रिपाठी ‘निराला’ से कहीं गहरे प्रभावित थे। वे कबीर और निराला की तरह वैसे ही फक्कड़ और मस्तमौला लेखक थे, जो जनकवि थे, किसी राग दरबारी के गायक नहीं, जिनको किसी सत्ता या सत्ताधीश से कुछ लेना-देना था। </p>
      <p>बाबा नागार्जुन की एक कविता का पाठ करते हुए उन्होंने कहा कि अपनी एक कविता में नागार्जुन जनकवि होने की स्पष्ट घोषणा करते हुए कहते हैं, ‘जनता मुझसे पूछ रही है क्या बतलाऊं/ जनकवि हूं मैं, साफ कहूंगा, क्यों हकलाऊं?’ हकलाकर या अस्पष्ट स्वरों में वह बात करता है, जो सुविधा का आदी होकर दुविधा की भाषा में बोलना सीख जाता है। जबकि, नागार्जुन की कविताओं का मूल स्वर जनतांत्रिक है, जिसे वे अपने ग्राम्य-संस्कार, मानवीय पीड़ा और अपार करुणा से रच रहे थे। </p>
      <p>डॉ पराशर के मुताबिक, 'दरअसल नागार्जुन ऐसे कवि थे जिनकी काव्य-रचना को मिथिला के खेतों-खलिहानों, किसानों–मजदूरों तक ले जाने की इच्छा थी। आम और ख़ास के बीच खड़ी दीवार उनकी आंखों को बहुत चुभता था और इस फर्क को नष्ट करने की खातिर वे अपनी कविताओं से उस संवेदना को जगाने का प्रयास करते थे, ताकि भद्रजन अपनी कुलीनता छोड़कर एक संवेदनशील और बेहतर सामाजिक मनुष्य बन सकें।</p>
      <p>आलोचकों का कहना है कि तात्कालिकता रचना के महत्व को समाप्त कर देती है, लेकिन बाबा नागार्जुन की तात्कालिक विषयों पर लिखी गई कविताएं ही उन्हें बड़े और महान कवियों की पंक्ति में रखने लायक बनाती हैं। काव्यशास्त्र के आचार्य कविता में जिन शब्दों के प्रयोग को ग्रामयत्व और श्रुतिकटुत्व दोष के दायरे में रखने की वकालत करते रहे, नागार्जुन ने उन्हीं शब्दों के प्रयोग से काव्यशास्त्र की ऐसी-तैसी करके अपनी कालजयी कविताएं रचीं।</p>
      <p>हिंदी, मैथिली, बांग्ला और संस्कृत के विद्वान इस बात को जानते हैं कि बाबा नागार्जुन शायद अकेले ऐसे कवि हैं, जिनकी कविता जीतने वाले सिकंदर की नहीं, थके-हारे, असफल और पराजित लोगों की जिजीविषा और साहस को नमन करती है, ‘जो नहीं हो सके पूर्णकाम/ मैं उनको करता हूँ प्रणाम।’ </p>
      <p>डॉ पराशर बताते हैं कि 5 नवंबर, 1998 को दिवंगत होने के बाद पूरे राजकीय सम्मान के साथ पंचतत्व में विलीन हुए नागार्जुन के बारे में एक बात बिल्कुल साफ थी, कि उनकी हर आदत दुनिया के व्याकरण के खिलाफ थी। तभी तो वे एक दोहे में कह गए, ‘जली डाल की ठूंठ पर गई कोकिला कूक/ बाल न बांका कर सकी, शासन की बंदूक!’ </p>
    </article>
  </body>
</html>