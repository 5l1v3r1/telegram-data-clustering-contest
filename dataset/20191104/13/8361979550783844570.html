<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/putin-vbiv-moyu-uchenicyu-reportazh-cnn-pro-liniyu-frontu-i-viyskovu-dopomogu-ssha-50051481.html"/>
    <meta property="og:site_name" content="НВ"/>
    <meta property="article:published_time" content="2019-11-04T13:47:00+00:00"/>
    <meta property="og:title" content="«Путін вбив мою ученицю». Що думають на лінії фронту про військову допомогу США та Трампа — репортаж СNN"/>
    <meta property="og:description" content="Однією з підстав для можливого імпічменту Дональда Трампа може стати затримка військової допомоги Україні, якщо вона була використана як інструмент тиску на офіційний Київ."/>
  </head>
  <body>
    <article>
      <h1>«Путін вбив мою ученицю». Що думають на лінії фронту про військову допомогу США та Трампа — репортаж СNN</h1>
      <h2>Однією з підстав для можливого імпічменту Дональда Трампа може стати затримка військової допомоги Україні, якщо вона була використана як інструмент тиску на офіційний Київ.</h2>
      <address>
        <time datetime="2019-11-04T13:47:00+00:00">04 Nov 2019, 13:47</time>
      </address>
      <p>Поки ж у Вашингтоні розгорається політичний скандал, українські військові борються за землі своєї країни в окопах, що нагадують про часи Першої світової війни — і готові продовжувати незалежно від того, чи будуть допомагати їм США, пише <a href="https://edition.cnn.com/2019/11/03/europe/ukraine-front-lines-ward/index.html">CNN</a> у своєму репортажі з прифронтового селища Широкино (Донецька область).</p>
      <p>НВ наводить повний переклад цього тексту, опублікованого під заголовком <i>Від битви у Вашингтоні до лінії фронту в Україні (From Washington’s fight to the front lines</i> in Ukraine <i>).</i></p>
      <p>
        <i>***</i>
      </p>
      <p>На лінії фронту війни України з Росією побутові умови примітивні, а ворог близький. На одній з українських позицій на південному сході країни [біля селища Широкино — прим.ред.] війська б’ються з виритих в землі окопів, вигини яких пронизують рівнинну місцевість.</p>
      <p>Боєць з густими вусами стоїть на чатах з автоматом на плечі. Приблизно в 600 м звідси можна побачити мішки з піском — позицію підтримуваних Росією сепаратистів.</p>
      <p>«Вони використовують безпілотники, щоб скидати міни на наші позиції», — каже CNN командир Павло Сергійович, киваючи в бік ворога.</p>
      <p>Він розповідає, що 10 днів тому одного з його людей застрелив снайпер. Застрелив під час режиму тиші, який регулярно порушується.</p>
      <p>Після п’яти років війни і понад 13 тис. смертей <b>зовнішній світ забув про конфлікт в Україні — доти, доки політична криза в Америці знову не вивів його в заголовки газет.</b></p>
      <p>У липні, коли президент Дональд Трамп закликав нового українського президента Володимира Зеленського дати хід розслідуванню щодо свого політичного суперника, колишнього віце-президента Джо Байдена, США призупинили надання Україні $400 млн військової допомоги і допомоги в сфері безпеки — і це тривало кілька місяців. Чи були ці кошти інструментом тиску, щоб примусити [Київ] до антикорупційного розслідування [проти сина Байдена], і чи може це бути причиною імпічменту — саме ці факти лежать в основі розслідування, яке ініціювали щодо президента демократи з Палати представників.</p>
      <p>На той час, коли Павло Сергійович і його бійці дізналися про «заморожування» військової допомоги, ці кошти вже були розблоковані. Однак затримка залишила осад. Сергійович говорить CNN, що він був «засмучений і розчарований»: «Америка — наш найсильніший і найважливіший союзник».</p>
      <h3>Як залучені США</h3>
      <p>На лінії фронту не так вже й багато доказів американської військової допомоги, крім виготовлених у США джгутів, перев’язувальних матеріалів та приладів нічного бачення. Поле бою біля Широкино, з його виритими вручну окопами, радше нагадує про історії з фронтів Першої світової війни, ніж про конфлікти 21-го століття.</p>
      <p>Основною зброєю, яку США погодилися продати Україні, є протитанкові ракети Javelin, про які Зеленський згадав у своїй розмові з Трампом 25 липня. Однак Сполучені Штати приписали, що цю систему не можна застосовувати на передовій, де такий крок може призвести до ескалації конфлікту з російської сторони.</p>
      <p>Читайте також:<br/><a href="https://nv.ua/ukr/world/geopolitics/rozmova-zelenskogo-i-trampa-povniy-tekst-stenogrammmi-novini-ukrajini-50044757.html">&amp;nbspСтенограма скандальної телефонної розмови Трампа і Зеленського — повний текст</a></p>
      <p>Однак в десятках розмов з українськими солдатами і цивільними особами стає зрозуміло, як почуваються люди тут, всередині боротьби Давида і Голіафа — на війні з Росією. Підтримка з боку Сполучених Штатів вважається вкрай важливою, щоб хоч трохи вирівняти співвідношення сил, оскільки Україна намагається відвоювати частини своєї країни, якими наразі керують підтримувані Росією сепаратисти.</p>
      <p>На протилежному кордоні України — так далеко від окопів Павла Сергійовича, наскільки це взагалі можливо — є більш явні свідчення підтримки США. Військові наставники з США спільно з інструкторами з Канади, Великобританії та кількох інших держав НАТО тренують українських військових у Яворівському центрі бойової підготовки.</p>
      <p>У день візиту CNN на полігон українські військові практикували атаку під пильним наглядом капітана армії США Метью Чепмена.</p>
      <p>«Я дуже пишаюся роботою, яку ми виконали, і зусиллями, вкладеними у ці вчення, — говорить Чепмен. — ми бачимо українських солдат — і бачимо, як поліпшується їхня підготовка, як вони стають єдиною командою і смертоносною бойовою силою».</p>
      <p>У відповідь на питання про його реакцію на тимчасове заморожування американської допомоги Україні Чепмен каже: «Особисто я не звертаю уваги на американську зовнішню політику чи політику взагалі, поки я тут. Ми зосереджені виключно на поточній місії. Ця тема навіть не спливає в розмовах».</p>
      <p>Його український колега, лейтенант Назар Шпак, погоджується з цим. На питання про те, чи є США надійним союзником, він рішуче киває: «Абсолютно, так, абсолютно».</p>
      <h3>Тривога через Путіна і Трампа</h3>
      <p>На сході України реальний вплив цього конфлікту досі належить оцінити. Майже 1,5 мільйона людей стали переміщеними особами після того, як масивні обстріли руйнували місто за містом.</p>
      <p>У шахтарському місті Торецькому поїхала половина населення, а більшість вугільних шахт було закрито. На центральній площі пустує згоріла будівля міської ради — похмуре нагадування про запеклі бої між сепаратистами, які захопили місто, і українською армією, яка знову їх витіснила.</p>
      <p>Лінія фронту тепер знаходиться на відстані більше п’яти миль звідси, однак Леонід Макаров говорить, що бойові дії ще далеко не закінчено. Минулого року 26-річний учитель історії втратив одну зі своїх учениць. Дарину Каземірову було вбито через лише декілька днів після свого 15-річчя, коли артилерійський снаряд, випущений підтримуваними Росією сепаратистами, впав в садку її бабусі, розповідає Макаров.</p>
      <p>Він досі намагається переосмислити цю подію, як і настільки мінливе ставлення президента Трампа до України і Росії: «Коли я чую, як Трамп каже, що Володимир Путін хороший хлопець — це так дивно. Путін вбив мою ученицю. Це стосується і мене».</p>
      <p>У будинку для літніх людей неподалік Олена Салаєва каже, що їй вже все одно, хто переможе в цій війні. Пенсіонерці довелося покинути свій будинок п’ять років тому, після того як вона отримала осколкове поранення, збираючи помідори на своєму городі. Повернутися назад вона не змогла.</p>
      <p>«Ми просто хочемо, щоб більше не було війни, і щоб у кожного було своє мирне життя», — каже Салаєва.</p>
      <h3>Побоювання про майбутнє</h3>
      <p>Минулого місяця Зеленський оголосив про підтримку поетапного мирного плану, згідно з яким окуповані райони східної України отримають особливий статус самоврядування після проведення місцевих виборів.</p>
      <p>Але попереду довгий шлях, і політична криза в Сполучених Штатах ще може знову вплинути на Україну. Зберігаються побоювання, що двопартійну підтримку України може підірвати поляризація [політичних сил в США], обумовлена процесом імпічменту. І якщо американські законодавці більше не будуть виступати [на підтримку України] спільно, це може посилити вплив Росії.</p>
      <p>Там часом Павло Сергійович знизує плечима в своєму окопі і каже, що його бійці будуть продовжувати боротися — з підтримкою США або без неї: «Ми продовжимо боротися, навіть якщо весь світ буде проти нас. Це наша земля. Який ще у нас вибір?»</p>
    </article>
  </body>
</html>