<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/04/la-storia-dei-razzisti-in-germania-contro-ges%c3%b9-bambino-per-met%c3%a0-indiano-top10_20191104_144839/"/>
    <meta property="og:site_name" content="Askanews"/>
    <meta property="article:published_time" content="2019-11-04T13:48:39+00:00"/>
    <meta property="og:title" content="La storia dei razzisti in Germania contro Gesù Bambino per metà indiano"/>
    <meta property="og:description" content="Roma, 4 nov. (askanews) – Il sindaco della città tedesca di Norimberga ha attaccato il partito di ultradestra AfD per le parole “apertamente razziste” all’indirizzo di una teenager scelta come Christkind, Gesù Bambino, quest’anno per portare i doni ai bambini. Un politico locale dell’AfD è partito all’attacco della 17enne Benigna Munsi, nata a Norimberga da […]"/>
  </head>
  <body>
    <article>
      <h1>La storia dei razzisti in Germania contro Gesù Bambino per metà indiano</h1>
      <h2>"Parole apertamente razziste dell'AfD"</h2>
      <address>
        <time datetime="2019-11-04T13:48:39+00:00">04 Nov 2019, 13:48</time>
      </address>
      <figure>
        <img src="http://www.askanews.it/wp-content/uploads/2019/11/20191104_144833_B644E7C0.jpg"/>
      </figure>
      <p>Roma, 4 nov. (askanews) – Il sindaco della città tedesca di Norimberga ha attaccato il partito di ultradestra AfD per le parole “apertamente razziste” all’indirizzo di una teenager scelta come Christkind, Gesù Bambino, quest’anno per portare i doni ai bambini. Un politico locale dell’AfD è partito all’attacco della 17enne Benigna Munsi, nata a Norimberga da padre indiano e madre tedesca, che aprirà quest’anno il mercato natalizio della città. “Uno potrebbe ridere se non sapesse che queste persone fanno sul serio, ma potrebbe piangere di fronte a questo livello di ostilità” ha detto il sindaco Ulrich Maly, aggiungendo che non è la prima volta che ha letto “commenti idioti” sui ragazzi scelti per interpretare Gesù Bambino, ma stavolta c’è “una connotazione apertamente razzista”.</p>
      <p>Un post su Facebook di una sede locale dell’AfD, ora rimosso, sottolineava che i tedeschi vengono sradicati come i nativi americani. “Norimberga ha un nuovo Gesù Bambino. Un giorno finiremo come gli indiani”. Un altro esponente dell’AfD ha aggiunto che il naso “straniero” della ragazza è “uno schiaffo in pieno volto agli amici della tradizione”. La ragazza è stata scelta all’unanimità dalle autorità cittadine mercoledì scorso per recitare al parte di Christkind. Tutti i Gesù Bambini precedenti erano bianchi. La 17enne si è dichiarata “superfelice” di essere stata scelta e il consiglio comunale di Norimberga ha detto che le sue “maniere fresche, calorose, empatiche e affabili” hanno conquistato la giuria. Dovrà inuagurare il mercato di Natale il 29 novembre, ma anche fare il giro di paesi, scuole e case di riposo. (Foto di repertorio).</p>
      <p>Bea/Int2</p>
    </article>
  </body>
</html>