<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682209/fund-me-stocho-ellinikes-mikromesaies-apo-ton-n-karamouzi"/>
    <meta property="og:site_name" content="enikos.gr"/>
    <meta property="article:published_time" content="2019-11-04T13:20:00+00:00"/>
    <meta property="og:title" content="Fund με στόχο ελληνικές μικρομεσαίες από τον Ν. Καραμούζη"/>
    <meta property="og:description" content="«Μια επενδυτική ευκαιρία στην Ελλάδα σήμερα είναι να δει κανείς τις μικρομεσαίες και να εντοπίσει εταιρείες που αντιμετωπίζουν προβλήματα αλλά έχουν μια επενδυτική ιστορία και δυναμική», τονίζει ο γνωστός τραπεζίτης. Πού στοχεύει το SMER-emedium Cap..."/>
  </head>
  <body>
    <article>
      <h1>Fund με στόχο ελληνικές μικρομεσαίες από τον Ν. Καραμούζη</h1>
      <address>
        <time datetime="2019-11-04T13:20:00+00:00">04 Nov 2019, 13:20</time>
      </address>
      <p>«Η κρίση έχει αφήσει πίσω της ένα τεράστιο πρόβλημα στη ραχοκοκαλιά της ελληνικής οικονομίας», δηλώνει ο Νίκος Καραμούζης στο Bloomberg. Κάπου 3.500 μικρές και μεσαίες επιχειρήσεις έχουν μη εξυπηρετούμενα δάνεια άνω των 20 δισ. ευρώ. «Μια επενδυτική ευκαιρία στην Ελλάδα σήμερα είναι να δει κανείς τις μικρομεσαίες και να εντοπίσει εταιρείες που αντιμετωπίζουν προβλήματα αλλά έχουν μια επενδυτική ιστορία και δυναμική, αν κάποιος καταφέρει να αντιστρέψει την πορεία τους», δήλωσε.</p>
      <p>Ο γνωστός τραπεζίτης ετοιμάζει ένα fund που θα επενδύσει σε κάποιες από αυτές τις μικρομεσαίες επιχειρήσεις που δοκιμάζονται. Ο Νίκος Καραμούζης συνασπίζεται με ειδικούς στο private equity και έμπειρους μάνατζερ για να δημιουργήσει το SMER-emedium Cap και θέλει να εξασφαλίσει 100 εκατ. ευρώ σε ιδιωτικά κεφάλαια έως το τέλος της χρονιάς. Για να ξεκινήσει, σχεδιάζει να αγοράσει έως 10 εταιρείες από τις 160 που έχει εντοπίσει και πιστεύει ότι έχουν δυναμική.</p>
      <p>«Περιμένουμε οι δύο πρώτες συμφωνίες να οριστικοποιηθούν το πρώτο εξάμηνο του 2020», δηλώνει ο πρόεδρος της Grant Thornton. Ο Κώστας Καραφωτάκης, πρώην επικεφαλής του Olympia Group, και ο Θεόδωρος Μόσχος, πρώην κορυφαίο στέλεχος στην Eλλάκτωρ, έχουν επίσης ηγετικούς ρόλους στο fund.</p>
      <p>To σχέδιο, σημειώνει το Bloomberg, στηρίζεται από τις τέσσερις συστημικές τράπεζες καθώς και επιχειρηματίες και θεσμούς όπως το Ιδρυμα Ωνάση. Η ΕΤΕπ μπορεί επίσης να συμμετάσχει.</p>
      <p>Οι περισσότερες από τις επιχειρήσεις στις οποίες στοχεύει έκαναν σημαντικές επενδύσεις πριν την κρίση με δανεικά κεφάλαια. Καθώς οι πωλήσεις κατέρρευσαν, πολλές εξ αυτών δεν ήταν σε θέση να αποπληρώσουν τα χρέη τους.</p>
      <p>Το SMER-emedium Cap σκοπεύει να αναδιαρθρώσει αυτές τις υποχρεώσεις, να εισφέρει φρέσκο χρήμα και να τοποθετήσει μάνατζερ που θα έχουν συμμετοχή στην εταιρεία. «Οι υφιστάμενοι μέτοχοι μπορούν επίσης να συμμετέχουν», δηλώνει ο κος Καραμούζης. «Δεν θα κάνουμε επιθετικές εξαγορές και ούτε συναλλαγές προβληματικών δανείων. Θέλουμε να επενδύσουμε στα προϊόντα τους και να κάνουμε τις επιχειρήσεις ξανά βιώσιμες».</p>
      <p>Η εστίαση είναι σε εταιρείες κλάδων όπως τα κατεψυγμένα ψαρικά, η παραγωγή αβγών, η ελαφρά βιομηχανία, τα τρόφιμα-ποτά, τα οικοδομικά υλικά, η φιλοξενία, τα δίκτυα λιανικής και το χονδρεμπόριο.</p>
      <p>Πολλές από αυτές τις εταιρείες είναι πολύ μικρές για να προσελκύσουν επενδύσεις από το εξωτερικό. «Θα δουλέψουμε, όμως, με ξένους επενδυτές όπου υπάρχει σχετικό ενδιαφέρον», δήλωσε ο κος Καραμούζης.</p>
      <p>Ο στόχος του SMER-emedium Cap είναι οι εταιρείες αυτές να αυξήσουν τις πωλήσεις τους σε επίπεδα προ κρίσης και να προμηθεύσει την οικονομία με προϊόντα που σε διαφορετική περίπτωση θα εισάγονταν. «Θέλουμε να στηρίξουμε την παραγωγή στην Ελλάδα, να δημιουργήσουμε νέες δουλειές και να τονώσουμε εν γένει την οικονομική παραγωγή», είπε. «Εκτιμάται ότι 5.000 έως 10.000 θέσεις εργασίας μπορούν να δημιουργηθούν από αυτό το σχέδιο».</p>
      <p>Πηγή: euro2day.gr</p>
      <related>
        <h4>σχετικά άρθρα</h4>
        <a href="http://www.enikos.gr/economy/682150/oles-oi-allages-sti-forologia-akiniton-kai-tis-antikeimenikes-axi%0A%20%20%20%20%0A"/>
        <a href="http://www.enikos.gr/economy/682139/poies-syntaxeis-tha-afxithoun-eos-kai-15%0A%20%20%20%20%0A"/>
        <a href="http://www.enikos.gr/economy/682086/sas-endiaferei-katavallontai-ti-deftera-oi-epikourikes-syntaxeis%0A%20%20%20%20%0A"/>
        <a href="http://www.enikos.gr/economy/682000/ofelos-gia-90000-pros-polisi-katoikies-apo-tin-anastoli-tou-fpa-s%0A%20%20%20%20%0A"/>
        <a href="http://www.enikos.gr/economy/681959/teleftaia-prothesmia-gia-tin-taktopoiisi-ton-afthaireton%0A%20%20%20%20%0A"/>
        <a href="http://www.enikos.gr/economy/681946/prasino-fos-gia-63000-proslipseis-sto-dimosio-fast-track-plano-gi%0A%20%20%20%20%0A"/>
        <a href="http://www.enikos.gr/economy/681942/ston-rythmo-ton-fthinoporinon-ekptoseon-kineitai-i-agora-anoichta%0A%20%20%20%20%0A"/>
        <a href="http://www.enikos.gr/economy/681870/epanafora-asfalistikon-klaseon-gia-mi-misthotous-ti-exetazei-to-y%0A%20%20%20%20%0A"/>
        <a href="http://www.enikos.gr/economy/681877/ston-rythmo-ton-fthinoporinon-ekptoseon-kineitai-i-agora-anoichta%0A%20%20%20%20%0A"/>
      </related>
    </article>
  </body>
</html>