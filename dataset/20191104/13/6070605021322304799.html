<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/PP-denuncia-possible-subvencions-Puig_0_2337966293.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T13:13:42+00:00"/>
    <meta property="og:title" content="El PP denuncia un presumpte nou frau en el cobrament de subvencions del germà de Ximo Puig"/>
    <meta property="og:description" content="El jutge ja ha imputat Francesc Xavier Puig i un alt càrrec d'Educació per les ajudes al valencià"/>
  </head>
  <body>
    <article>
      <h1>El PP denuncia un presumpte nou frau en el cobrament de subvencions del germà de Ximo Puig</h1>
      <h2>El jutge ja ha imputat Francesc Xavier Puig i un alt càrrec d'Educació per les ajudes al valencià</h2>
      <address>
        <time datetime="2019-11-04T13:13:42+00:00">04 Nov 2019, 13:13</time>
      </address>
      <p>El Partit Popular del País Valencià ha denunciat aquest dilluns que les companyies de Francesc Xavier Puig, germà del cap del Consell, Ximo Puig, haurien rebut 112.000 euros en concepte d'ajudes per a la contractació que no s'haurien dut a terme. L'acusació se suma a la imputació per malversació de l'empresari castellonenc que es va fer pública la setmana passada, per haver rebut presumptament subvencions per al foment del català dels governs aragonès, català i valencià per a una mateixa activitat.</p>
      <figure>
        <img src="https://www.ara.cat/2017/10/09/politica/president-valencia-Ximo-Puig-parlament_1884421685_47694093_117x66.jpg"/>
      </figure>
      <p>
        <a href="https://www.ara.cat/paisvalencia/Imputen-Ximo-Puig-Educacio-malversacio_0_2334366678.html">Imputen el germà de Ximo Puig i un alt càrrec d'Educació del País Valencià per malversació</a>
      </p>
      <p>Segons els conservadors, el frau s'hauria produït els anys 2016, 2017 i 2018 en el marc del programa Avalem Joves, destinat a afavorir la contractació de menors de trenta anys, i afectaria les companyies Comunicacions dels Ports SA i Mas Mut Produccions SL.</p>
      <p>L'encarregada de denunciar-ho ha sigut la portaveu adjunta dels conservadors a les Corts Valencianes, Eva Ortiz, que ha explicat que el 17 d'abril del 2019 el grup popular al Parlament va presentar una denúncia davant Inspecció de Treball a la ciutat de València contra les empreses del germà de Ximo Puig. "Entre les dues empreses haurien de tindre nou contractes més hui dia, però Mas Mut té un [treballador] menys que el 2015 i Comunicacions dels Ports només ha augmentat en un i n'hauria de tindre set més. O han mentit en els comptes anuals o hi ha un frau de subvencions”, ha assenyalat la diputada del PP.</p>
      <p>Ortiz ha explicat que Inspecció de Treball ha comunicat al Partit Popular que ha obert una investigació a les dues empreses i ha destacat que els conservadors registraran un escrit dirigit a la conselleria d'Economia Sostenible, Sectors Productius, Comerç i Treball perquè acrediti que ha supervisat el bon ús de les subvencions. "Volem saber si s'han tornat els diners i han sancionat les empreses", ha explicat la portaveu adjunta del PP.</p>
      <p>Eva Ortiz ha exigit als consellers d'Educació, Vicent Marzà, i d'Economia, Rafa Climent, tots dos de Compromís, que no es deixin utilitzar i col·laborin amb la justícia. La dirigent popular ha avançat que el PP aprofitarà la junta de portaveus d'aquest dimarts per demanar la compareixença, dijous mateix, del president Ximo Puig perquè doni explicacions del presumpte tracte de favor rebut per les empreses del seu germà.</p>
      <h3>Segon cas</h3>
      <p>La denúncia del Partit Popular sobre el presumpte frau en les subvencions del programa Avalem Joves per part de Francesc Xavier Puig es produeix pocs dies després que el jutjat d'instrucció número 4 de València cités a declarar com a investigat l'empresari i el director general de Política Lingüística, Rubén Trenzano, per la concessió de subvencions per al foment del valencià m algrat que les companyies de l'empresari castellonenc rebien ajudes d'altres comunitats autònomes per la mateixa activitat.  Sobre aquest cas, el PP ha anunciat aquest dilluns que ampliarà la querella presentada per possibles delictes de prevaricació amb el de malversació i frau de subvencions.</p>
    </article>
  </body>
</html>