<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/software-VMware-Barcelona-invertira-MEUR_0_2337966303.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T13:39:17+00:00"/>
    <meta property="og:title" content="L'empresa de software VMware obre seu a Barcelona, on invertirà uns 90 M€"/>
    <meta property="og:description" content="La companyia nord-americana contractarà 120 persones abans que s'acabi l'any"/>
  </head>
  <body>
    <article>
      <h1>L'empresa de software VMware obre seu a Barcelona, on invertirà uns 90 M€</h1>
      <h2>La companyia nord-americana contractarà 120 persones abans que s'acabi l'any</h2>
      <address>
        <time datetime="2019-11-04T13:39:17+00:00">04 Nov 2019, 13:39</time>
      </address>
      <p>Ha sigut un "llarg procés de selecció", però finalment ha guanyat Barcelona. VMware, una companyia de software nord-americana propietat de Dell, ha escollit el 22@ de la capital catalana per obrir-hi una nova seu l'any vinent. L'empresa hi invertirà 89,6 milions d'euros els pròxims cinc anys, una quantitat que comprèn el lloguer de l'edifici Hexagon i les despeses laborals: la companyia preveu contractar 120 treballadors abans del final de l'any, tot i que l'espai en podrà acollir fins a 250.</p>
      <p>María José Talavera, directora general de VMware a Espanya i Portugal, ha explicat aquest dilluns en la inauguració oficial de la seu que es va escollir Barcelona després d'un llarg procés de selecció i que un dels arguments definitius era que fos "la ciutat més apropiada per portar-hi talent jove digital", a més que al 22@ hi hagués un "ecosistema de companyies telefòniques" que els facilités l'atracció d'aquest talent.</p>
      <p>VMware, amb seu a Califòrnia i 24.000 empleats a escala global, ja disposava d'un centre a Espanya, situat a Madrid, però segons ha explicat la mateixa companyia les noves instal·lacions de Barcelona entren directament al <i>top 10</i> de seus que són claus per a ells. Des d'aquest emplaçament se prestarà servei a Europa, l'Orient Mitjà i l'Àfrica. Segons ha explicat Pat Gelsinger, director executiu de la tecnològica, l'anomenat Digital Sales Centre català contribuirà a reforçar els objectius de l'empresa (construir, connectar i protegir qualsevol aplicació en tot tipus d'emmagatzematge al núvol o en dispositius), que ja compta a Espanya amb clients com Telefónica i CaixaBank.</p>
      <h3>La relació entre la tecnològica i Catalunya</h3>
      <p>Entre les iniciatives en què ha treballat la companyia hi ha la de l'Agència Tributària Catalana. La tecnològica nord-americana va engegar el 2016 un projecte de col·laboració amb aquest organisme per reformar la seva infraestructura TIC, agilitzar les gestions de tributs als usuaris i elevar el nivell de seguretat dels seus sistemes. </p>
      <p>En aquest sentit, Jordi Puigneró, conseller de Polítiques Digitals de la Generalitat, ha destacat la importància que empreses com aquestes s'instal·lin a Barcelona, perquè contribueixen a fer de Catalunya un referent en la nova economia digital. El màxim responsable del departament ha insistit que el camí passa per l'arribada d'empreses com VMware i ha destacat que el sector tecnològic és "determinant" per a l'ocupació a Catalunya.</p>
      <h3>Les empreses que han triat Barcelona</h3>
      <p>Les companyies que l'últim any han triat Barcelona –sobretot el districte tecnològic de la ciutat– per obrir noves seus són diverses. Ara fa un any, l'organització nord-americana Tilting Point, dedicada a la creació de videojocs per a plataformes mòbils, va obrir la primera oficina fora dels EUA a la capital catalana aquest mateix estiu, el grup japonès també de videojocs Bandai Namco va anunciar que establiria una empresa dedicada als jocs mòbils.</p>
      <p>Daimler i BMW també han escollit Barcelona com a seu europea de les seva empresa de patinets elèctrics, i ja abans s’hi havien establert companyies estrangeres com la plataforma de coworking, WeWork, o Satellogic.</p>
    </article>
  </body>
</html>