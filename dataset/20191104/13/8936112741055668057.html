<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/mike-taylor-trenerem-reprezentacji-polski-koszykarzy-przez-kolejne-dwa-lata,982755.html"/>
    <meta property="og:site_name" content="TVN24"/>
    <meta property="article:published_time" content="2019-11-04T13:13:00+00:00"/>
    <meta property="og:title" content="Mike Taylor zostaje. &quot;Polska koszykówka czekała na takiego człowieka&quot;"/>
    <meta property="og:description" content="- Nie wyobrażam sobie innego trenera - przyznał prezes Polskiego Związku Koszykówki Radosław Piesiewicz. Dlatego Amerykanin Mike Taylor pozostanie selekcjonerem reprezentacji Polski mężczyzn przez ..."/>
  </head>
  <body>
    <article>
      <h1>Mike Taylor zostaje. "Polska koszykówka czekała na takiego człowieka"</h1>
      <address>
        <time datetime="2019-11-04T13:13:00+00:00">04 Nov 2019, 13:13</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/11108a3dbfe4636cb40b84b803b2fff6/1090f209-f000-4878-9af9-ab9138e3d740-480p.mp4"/>
        <figcaption>Mike Taylor objął polską kadrę w styczniu 2014 roku Foto: PAP/Leszek Szymański | Video: Kosz Kadra</figcaption>
      </figure>
      <h3>- Nie wyobrażam sobie innego trenera - przyznał prezes Polskiego Związku Koszykówki Radosław Piesiewicz. Dlatego Amerykanin Mike Taylor pozostanie selekcjonerem reprezentacji Polski mężczyzn przez kolejne dwa lata. We wrześniu Biało-Czerwoni wywalczyli ósme miejsce w mistrzostwach świata.</h3>
      <p>- Wszyscy żyjemy jeszcze mistrzostwami świata w Chinach i sukcesem, jakim było zajęcie ósmego miejsca. Polska koszykówka czekała na takiego człowieka jak Mike, który kocha chłopaków i jest dla nich wzorem. To był priorytet, by przedłużyć współpracę z Mikem. Umowa została podpisana do grudnia 2021 roku - przyznał Piesiewicz na konferencji prasowej w Warszawie.</p>
      <p>W sztabie szkoleniowym Amerykanina pojawi się nowa twarz - będzie nim trener Astorii Bydgoszcz Artur Gronek. Zastąpi on Krzysztofa Szablowskiego. Współpracować będą dalej z Taylorem Marcin Woźniak, Arkadiusz Miłoszewski i Marek Popiołek.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/7669f52f-c905-437d-ae0d-ec24110bacea.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Trener Mike Taylor i nowy asystent Artur Gronek<cite>Źródło: PAP/Leszek Szymański</cite></figcaption>
      </figure>
      <related>
        <a href="https://www.tvn24.pl/glos-myszki-miki-ale-sluchaja-go-jak-pastora-polska-armia-i-general-mike,968991,s.html"/>
      </related>
      <p>- Dziękuję bardzo prezesowi i federacji za wsparcie i możliwość dalszej pracy z kadrą. Jestem podekscytowany i gotowy na nowe wyzwania - skomentował trener Taylor.</p>
      <p>Amerykanin objął polską kadrę w styczniu 2014 roku zastępując Niemca Dirka Bauermanna po nieudanych mistrzostwach Europy 2013. Taylor był wówczas zatrudniony na zapleczu NBA - w lidze NBDL, w której prowadził drużynę Mainer Red Claws, współpracującą z Boston Celtics. Obecnie prowadzi beniaminka niemieckiej ekstraklasy Hamburg Towers.</p>
      <p>Przed rozpoczęciem pracy w reprezentacji Polski Amerykanin miał już doświadczenie w prowadzeniu europejskiej drużyny narodowej - w latach 2009-2013 był drugim szkoleniowcem reprezentacji Czech. Wcześniej, od 2001 roku, Taylor pracował w klubach europejskich, w Anglii i głównie w Niemczech, m.in. w Ratiopharm Ulm, z którym wywalczył awans do Bundesligi i w roku 2009 zajął piąte miejsce.</p>
      <h3>Pierwszy raz od 1967 roku</h3>
      <p>Polacy pod wodzą Taylora zajęli 11. lokatę w ME 2015 przegrywając w 1/8 finału z późniejszym złotym medalistą, Hiszpanią 66:80. Dwa lata później w Eurobaskecie uplasowali się na 18. pozycji nie wychodząc z grupy A, o czym zadecydowała porażka po dwóch dogrywkach z gospodarzem grupy - Finlandią 87:90.</p>
      <p>Największy sukces Taylora to udział drużyny narodowej we wrześniowych mistrzostwach świata w Chinach, drugi w historii i pierwszy od 1967 r., i zajęcie ósmej lokaty.</p>
      <p>Biało-czerwoni pokonali w grupie kolejno Wenezuelę, Chiny i Wybrzeże Kości Słoniowej, a w drugiej fazie odnieśli kluczowe zwycięstwo nad Rosją 79:74 oraz ulegli Argentynie 65:91. W ćwierćfinale przegrali z Hiszpanami, późniejszymi mistrzami 78:90. Po porażce z Czechami (84:94) pozostała im walka o siódme miejsce z USA. Amerykanie pokonali Polaków 87:74. Ósma pozycja dała Polakom prawo startu w kwalifikacjach olimpijskich do Tokio 2020. Turniej odbędzie się w czerwcu.</p>
      <p>Autor: Srogi/twis / Źródło: Eurosport</p>
    </article>
  </body>
</html>