<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619848/%D8%AF%D9%88%D8%B4%D9%86%D8%A8%D9%87-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%B3%D9%81%D8%B1-%D8%B1%DB%8C%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%87-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T13:42:00+00:00"/>
    <meta property="og:title" content="دوشنبه هفته آینده؛ سفر رییس جمهور به استان کرمان"/>
    <meta property="og:description" content="نماینده مردم سیرجان و بردسیر در مجلس شورای اسلامی از سفر رییس جمهور به استان کرمان در روز دوشنبه هفته آینده ۲۰ آبان ماه خبر داد."/>
  </head>
  <body>
    <article>
      <h1>دوشنبه هفته آینده؛ سفر رییس جمهور به استان کرمان</h1>
      <h2>حسن‌پور خبر داد</h2>
      <address>
        <time datetime="2019-11-04T13:42:00+00:00">04 Nov 2019, 13:42</time>
      </address>
      <p>
        <i>نماینده مردم سیرجان و بردسیر در مجلس شورای اسلامی از سفر رییس جمهور به استان کرمان در روز دوشنبه هفته آینده ۲۰ آبان ماه خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>"شهباز حسن‌پور" گفت: همانگونه وعده داده شده بود خوشبختانه بحث سفر رییس جمهور به استان کرمان قطعی شده و امیدواریم این سفر برای مردم دیار کریمان برکات زیادی به همراه داشته باشد.</p>
      <p>وی از افتتاح بیش از ۱۲ هزار میلیارد پروژه در این سفر خبر داد و بیان کرد: رییس جمهور در ابتدا به شهرستان رفسنجان سفر خواهد کرد و پس از آن افتتاح کارخانه آهن اسفنجی در شهرستان بافت و سپس ده‌ها پروژه دیگر در شهرستان سیرجان از جمله اولین کارخانه ذوب جهان فولاد سیرجان با سرمایه‌گذاری مشترک گل‌گهر سیرجان و مس سرچشمه را به بهره‌برداری خواهند رساند.</p>
      <p>نماینده مردم سیرجان و بردسیر در مجلس شورای اسلامی با بیان این مطلب که احتمالا چندین پروژه دیگر نیز در این سفر با حضور رییس جمهور کلنگ‌زنی خواهد شد، تصریح کرد: خوشبختانه شهرستان‌های بردسیر و سیرجان و در مجموع استان کرمان رفته رفته به بهشتی برای کارآفرینان و سرمایه‌گذاری تبدیل خواهد شد و مهر صحت این ادعا افتتاح بیش از ده میلیارد تومان پروژه در یک روز در این خطه با حضور دکتر روحانی است.</p>
      <p>وی نیروی انسانی استان کرمان را بزرگترین سرمایه استان و کشور دانست و بیان کرد: افتتاح این گونه پروژه‌ها در تمامی نقاط کشور هم افتخاری برای نظام جمهوری اسلامی و هم برگ برنده‌ای در ایام ۱۳ آبان‌ماه (روز مبارزه با استکبار جهانی) است زیر از یک‌سال گذشته آمریکا تحریم‌های ظالمانه‌ای بر علیه جمهوری اسلامی آغاز کرده بود، که این افتتاح ها نشان از پیروزی ملت ایران و شکست سیاست‌های خصمانه آمریکا است.</p>
      <p>حسن‌پور روز دوشنبه هفته آینده را روز میعاد کرمانی‌ها با رییس جمهور اعلام کرد و افزود: اکثر پروژه‌های که امروز انجام شده توسط متخصصین ایرانی بوده که این یک افتخار برای نظام جمهوری اسلامی است.</p>
    </article>
  </body>
</html>