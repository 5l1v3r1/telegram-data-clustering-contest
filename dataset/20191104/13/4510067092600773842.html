<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/inca-un-esec-al-dna-fosta-directoare-adjuncta-a-finantelor-publice-bihor-adriana-sime-achitata-definitiv-la-curtea-de-apel-oradea-152544.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T13:22:00+00:00"/>
    <meta property="og:title" content="Încă un eşec al DNA: Fosta directoare adjunctă a Finanțelor Publice Bihor, Adriana Sime, achitată definitiv la Curtea de Apel Oradea"/>
    <meta property="og:description" content="Trimisă în judecată de procurorii DNA Oradea pentru patru infracţiuni de luare de mită şi condamnată la Tribunalul Bihor doar pentru una dintre ele, fosta directoare adjunct a Finanţelor Publice Bihor, Adriana Sime, a fost achitată, în final, şi pentru aceasta din urmă, Curtea de Apel Oradea, stabilind că fapta respectivă nu este prevăzută de legea penală."/>
  </head>
  <body>
    <article>
      <h1>Încă un eşec al DNA: Fosta directoare adjunctă a Finanțelor Publice Bihor, Adriana Sime, achitată definitiv la Curtea de Apel Oradea</h1>
      <address><time datetime="2019-11-04T13:22:00+00:00">04 Nov 2019, 13:22</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://cdn.ebihoreanul.ro/static/gallery_big/01_sime0411.jpg"/>
      </figure>
      <p>
        <b>Trimisă în judecată de procurorii DNA Oradea pentru patru infracţiuni de luare de mită şi condamnată la Tribunalul Bihor doar pentru una dintre ele, fosta directoare adjunct a Finanţelor Publice Bihor, Adriana Sime, a fost achitată, în final, şi pentru aceasta din urmă, Curtea de Apel Oradea.</b>
      </p>
      <p>Soluţia de achitare, care este definitivă, vizează cele 4 baxuri de ulei de măsline şi de floarea soarelui pe care finanţista le-ar fi primit în septembrie 2014 de la Bogdan Oprea, administratorul fostei fabrici de ulei Interoil Oradea, singura acuză a procurorilor DNA pentru care, în urmă cu 2 ani, Sime a fost condamnată la Tribunalul Bihor.</p>
      <p>În total, Adriana Sime, între timp pensionată, a fost inculpată şi trimisă în judecată pentru 4 capete de acuzare împreună cu o fostă subalternă, devenită contabilă, Florentina Puşcău, acuzată de complicitate la comiterea unei infracţiuni.</p>
      <p>
        <b>Controale cu protocoale</b>
      </p>
      <p>Potrivit rechizitoriului întocmit în august 2016 de fostul şef al DNA Oradea, Adrian Muntean, lui Sime i s-a imputat că, în perioada octombrie 2013 - februarie 2014, când conducea Serviciul Persoane Juridice 4 din cadrul Administraţiei Judeţene a Finanţelor Publice Bihor - Activitatea de Inspecţie, ar fi pretins prin intermediul Florentinei Puşcău suma de 14.500 euro de la Kadar Elemer, patronul Ice Company Aleşd, om de afaceri care ulterior a devenit denunţător.</p>
      <p>Din aceşti bani, DNA susţinea că funcţionara ar fi încasat în două tranşe de 2.000 euro, respectiv 4.000 euro, bani în schimbul cărora ar fi promis "trântirea" unui control fiscal.</p>
      <p>Totodată, potrivit DNA, Sime ar fi primit în patru rânduri de la Bogdan Oprea, administratorul fostei fabrici de ulei Interoil Oradea, ulei de floarea soarelui şi de măsline în valoare totală de 927 lei, pentru ca "să manifeste o atitudine îngăduitoare cu ocazia dispunerii şi efectuării controalelor fiscale, în sensul efectuării inspecţiilor doar formal şi neconstatării unor eventuale nereguli": 11 baxuri în trei rânduri în octombrie 2012, respectiv 4 baxuri în decembrie 2014.</p>
      <p>
        <b>Una da, trei ba</b>
      </p>
      <p>Procesul fostelor funcţionare a început în august 2016 la Tribunalul Bihor care, un an mai târziu, pe 20 iulie 2017, a achitat-o pe Adriana Sime pentru acuzaţia că s-ar fi lăsat mituită de Kadar Elemer, dar şi că în octombrie 2012 ar fi luat în trei rânduri în total 11 baxuri de ulei de la Bogdan Oprea, instanţa stabilind că faptele care îi sunt imputate nu există.</p>
      <p>Judecătorul a înlăturat şi acuzaţia de luare de mită în formă continuată reţinută de procurorii DNA în cazul Interoil, stabilind că, din cele 4 situaţii în care anchetatorii susţin că Sime ar fi luat mită, doar una singură este dovedită, şi anume fapta din septembrie 2014, când ar fi primit de la Oprea 4 baxuri de ulei, acuză pentru care Sime a şi fost condamnată la o pedeapsă de 3 ani de închisoare, suspendată sub supraveghere pe o perioadă de 3 ani, plus confiscarea contravalorii celor 4 baxuri de ulei, adică 140 lei.</p>
      <p>Cum pentru acuza de luare de mită de la patronul Ice Company Aleşd, Sime a fost achitată, pe considerentul că fapta nu există, instanţa a dispus aceeaşi soluţie şi în cazul Florentinei Puşcău, judecată pentru complicitate la respectiva faptă, soluţia fiind justificată cu aceeaşi prevedere a Codului de Procedură Penală, şi anume că fapta nu există.</p>
      <p>
        <b>Nu e mită</b>
      </p>
      <p>Soluţia Tribunalului Bihor nu a fost, însă, definitivă, atât procurorii DNA cât şi cele două foste finanţiste atacând-o la Curtea de Apel Oradea, care a decis menţinerea parţială a hotărârii, mai puţin capătul de acuzare care vizează cele 4 baxuri de ulei de măsline şi de floarea soarelui pe care finanţista le-ar fi primit în septembrie 2014 de la Oprea. Rejudecând, Curtea a înlăturat pedepsele, dispunând achitarea femeii pe considerentul că fapta respectivă "nu este prevăzută de legea penală ori nu a fost săvârşită cu vinovăţia prevăzută de lege".</p>
      <p>Completul de judecată a înlăturat, totodată, şi dispoziţia Tribunalului de confiscare a contravalorii celor 4 baxuri de ulei. Decizia Curţii de Apel Oradea este definitivă, însă nu a fost, încă, motivată. </p>
      <p>
        <b>Citiţi detalii despre acuzele care îi sunt aduse fostei adjuncte a şefului Administraţiei Judeţene a Finanţelor Publice Bihor, dar şi cum ar fi dejucat finanţista o acţiune de flagrant pregătit de procurorii DNA Oradea în articolele:</b>
      </p>
      <p>
        <b>
          <a href="https://www.ebihoreanul.ro/stiri/ultima-or-31-6/au-luat-o-pe-ulei-adjuncta-sefului-finantelor-publice-adriana-sime-primea-spaga-in-natura-de-la-firma-interoil-128348.html">Au luat-o... pe ulei: Adjuncta şefului Finanţelor Publice, Adriana Sime, primea şpagă în natură de la firma Interoil</a>
        </b>
      </p>
      <p>
        <b>
          <a href="https://www.ebihoreanul.ro/stiri/ultima-or-31-6/flagrant-ratat-dna-a-ratat-un-flagrant-asupra-adrianei-sime-finantista-acuzata-de-luare-de-mita-128528.html">Flagrant ratat: DNA a ratat o acţiune asupra Adrianei Sime, finanţista acuzată de luare de mită</a>
        </b>
      </p>
    </article>
  </body>
</html>