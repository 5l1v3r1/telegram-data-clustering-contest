<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/bjp-leader-jaykumar-rawal-says-some-leaders-ready-for-reelection/271360/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-04T13:06:46+00:00"/>
    <meta property="og:title" content="महाराष्ट्रः सरकार गठन को लेकर जारी गतिरोध के बीच बीजेपी के मंत्री का बड़ा बयान, कहा- पार्टी के कुछ नेता चाहते हैं राज्य में दोबारा चुनाव हों"/>
    <meta property="og:description" content="महाराष्ट्र में सरकार गठन को लेकर जारी गतिरोध के बीच भाजपा के एक निवर्तमान मंत्री ने सोमवार को कहा कि उनकी पार्टी के कुछ नेता चाहते हैं कि राज्य में दोबारा"/>
  </head>
  <body>
    <article>
      <h1>महाराष्ट्रः सरकार गठन को लेकर जारी गतिरोध के बीच बीजेपी के मंत्री का बड़ा बयान, कहा- पार्टी के कुछ नेता चाहते हैं राज्य में दोबारा चुनाव हों</h1>
      <address><time datetime="2019-11-04T13:06:46+00:00">04 Nov 2019, 13:06</time> by <a rel="author">JKR Staff</a></address>
      <p>महाराष्ट्र में सरकार गठन को लेकर जारी गतिरोध के बीच भाजपा के एक निवर्तमान मंत्री ने सोमवार को कहा कि उनकी पार्टी के कुछ नेता चाहते हैं कि <a href="http://www.jantakareporter.com/hindi/sanjay-raut-share-pics-with-uddhav-thackeray-on-twitter/271349/">राज्य में दोबारा चुनाव</a> हो। भाजपा की गठबंधन सहयोगी शिवसेना मुख्यमंत्री पद को लेकर अड़ी है और इस कारण राज्य में सरकार गठन की दिशा में गतिरोध लगातार बना हुआ है। भाजपा खुद का मुख्यमंत्री चाहती है।</p>
      <figure>
        <img src="http://www.jantakareporter.com/wp-content/uploads/2017/05/bjp.jpeg"/>
      </figure>
      <p>महाराष्ट्र के निवर्तमान पर्यटन मंत्री जयकुमार रावल ने एक टीवी चैनल से कहा कि भाजपा नेताओं ने राज्य में दोबारा चुनाव कराने की अपनी इच्छा धुले में रविवार को एक समीक्षा बैठक में व्यक्त की। निवर्तमान मुख्यमंत्री देवेंद्र फडणवीस के करीबी माने जाने वाले रावल ने कहा, ‘पार्टी कार्यकर्ताओं ने कहा कि भाजपा के वरिष्ठ नेताओं को शिवसेना के साथ गठबंधन नहीं करना चाहिए था। हमें एक बार फिर अवसर दें, हम दोबारा लड़ेंगे और इस बार जीतेंगे।’</p>
      <p>रावल ने कहा कि धुले में आयोजित बैठक में अनेक भाजपा नेता, कार्यकर्ता और हालिया विधानसभा चुनाव में लड़ने वाले उम्मीदवार शामिल हुए। मंत्री ने कहा, ‘उनमें से कई नाराज हैं क्योंकि शिवसेना से गठबंधन के चलते हम कुछ सीटों पर नहीं लड़ पाए और कुछ क्षेत्रों में मामूली अंतर से हार गए।’</p>
      <p>बता दें कि, हालिया चुनाव में किसी भी दल को बहुमत नहीं मिल पाया है। महाराष्ट्र में 288 सदस्यीय विधानसभा के लिये हाल में हुए चुनाव में भाजपा ने 105 सीटों पर जीत हासिल की थी जबकि शिवसेना के खाते में 56 सीटें आई हैं। राकांपा ने 54 सीटें जीतीं और कांग्रेस के खाते में 44 सीटें आई हैं। महाराष्ट्र की 13वीं विधानसभा का कार्यकाल नौ नवंबर को पूरा हो रहा है। (इंपुट: भाषा के साथ)</p>
    </article>
  </body>
</html>