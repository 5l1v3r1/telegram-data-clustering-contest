<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/samsung-w2020-lo-smartphone-a-conchiglia-avra-un-display-pieghevole/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T13:14:00+00:00"/>
    <meta property="og:title" content="Samsung W2020, lo smartphone a conchiglia avrà un display pieghevole?"/>
    <meta property="og:description" content="Samsung W2020 vicino al lancio. Lo smartphone di fascia alta con chiusura a conchiglia e tastiera fisica supporterà il 5G e potrebbe essere dotato di un display flessibile."/>
  </head>
  <body>
    <article>
      <h1>Samsung W2020, lo smartphone a conchiglia avrà un display pieghevole?</h1>
      <address><time datetime="2019-11-04T13:14:00+00:00">04 Nov 2019, 13:14</time> by <a rel="author">Lucia Massaro</a></address>
      <p>Samsung non ha mai smesso di credere agli smartphone a conchiglia. Lo scorso anno ha presentato in Cina <a href="https://www.tomshw.it/smartphone/samsung-w2019-lo-smartphone-a-conchiglia-da-oltre-1-000-euro/">W2019</a>, un dispositivo che unisce tradizione e innovazione. Il dispositivo è caratterizzato dalla tradizionale chiusura a conchiglia – con tanto di tastiera fisica con standard T9 – e una piattaforma hardware da top di gamma. A quanto pare, il successore non sarà da meno. <b>Supporterà il nuovo standard di rete 5G e potrebbe avere un display flessibile.</b></p>
      <p>L’operatore telefonico China Telecom, infatti, ha pubblicato su <a href="https://www.weibo.com/1735209835/Ie3vApMd0?type=comment#_rnd1572875950001">Weibo</a> un’immagine rivelando che <b>Samsung W2020 arriverà nel corso del mese di novembre.</b> L’immagine mostra un dispositivo in grado di flettersi. Ora, non è chiaro se il riferimento è a uno smartphone con display pieghevole o se la parte inferiore del dispositivo in realtà è destinata ad ospitare la tastiera fisica, proprio come il suo predecessore.</p>
      <figure>
        <img src="https://www.tomshw.it/images/images/2019/11/samsung-w2020-60567.768x432.jpg"/>
      </figure>
      <p>Di recente, Samsung ha mostrato un <a href="https://www.tomshw.it/smartphone/samsung-ecco-il-nuovo-design-per-lo-smartphone-pieghevole/">nuovo design per smartphone pieghevole</a> che riprende proprio lo stile mostrato nell’immagine di China Telecom (ossia con chiusura a conchiglia in stile Motorola RAZR). A prescindere dal fattore di forma che Samsung W2020 avrà, <b>non sarà di certo economico</b> e resterà probabilmente esclusiva del mercato asiatico proprio come il modello dello scorso anno.</p>
      <p>Considerando la scheda tecnica di Samsung W2019, ci si aspetta anche per quest’anno una dotazione hardware di fascia alta. Il modello attualmente in commercio è equipaggiato lo Snapdragon 845 accoppiato a 6GB di RAM e fino a 256GB di memoria interna espandibile. La peculiarità però è tutta nel display. <b>Ci sono ben due schermi (uno sulla parte esterna e uno su quella interna).</b> Entrambi sono dei pannelli SuperAMOLED da 4,2 pollici con risoluzione Full-HD. Una volta aperto, si ha ovviamente accesso alla tastiera fisica. Il tutto venduto a una cifra che supera i 1000 euro.</p>
      <p>Chissà se sarà proprio W2020 il prossimo smartphone pieghevole di Samsung. La sensazione comunque è che non sarà così. <b>Staremo a vedere!</b></p>
      <blockquote>Samsung Galaxy S10 Plus è disponibile all’acquisto su Amazon tramite <a href="https://toms.it/CZGdX">questo link.</a></blockquote>
    </article>
  </body>
</html>