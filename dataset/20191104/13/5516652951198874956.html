<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425036/pws-tha-megalwsete-efhboys-poy-agapoyn-to-swma-toys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T13:25:01+00:00"/>
    <meta property="og:title" content="Πώς θα μεγαλώσετε εφήβους που αγαπούν το σώμα τους"/>
    <meta property="og:description" content="Όποιος ισχυρίζεται πως τα μαθητικά χρόνια ήταν τα καλύτερα της ζωής του, μάλλον έχει πολύ ανεπτυγμένους τους μηχανισμούς της απώθησης."/>
  </head>
  <body>
    <article>
      <h1>Πώς θα μεγαλώσετε εφήβους που αγαπούν το σώμα τους</h1>
      <address>
        <time datetime="2019-11-04T13:25:01+00:00">04 Nov 2019, 13:25</time>
      </address>
      <p>
        <b>Όποιος ισχυρίζεται πως τα μαθητικά χρόνια ήταν τα καλύτερα της ζωής του, μάλλον έχει πολύ ανεπτυγμένους τους μηχανισμούς της απώθησης.</b>
      </p>
      <p>Με τις ορμόνες που έχουν πάρει φωτιά, την πίεση για άψογες σχολικές επιδόσεις και την πλήρη αδυναμία ελέγχου των παρορμήσεων να πρωτοστατούν, οι περισσότεροι θα θέλαμε να ξεχάσουμε πολλά πράγματα από αυτή την περίοδο της ζωής μας.</p>
      <p>Ταυτόχρονα, σε αυτά τα κρίσιμα χρόνια ακόμη και τα πιο εμφανίσιμα παιδιά βιώνουν πολύ έντονες ανασφάλειες. Το σώμα τους αλλάζει. Και μέχρι να πάρει την… τελική του μορφή, θα περάσει από διάφορα – μάλλον άχαρα – στάδια.</p>
      <p>Παράλληλα, το δέρμα τους δεν θυμίζει και πολύ τα βελούδινα πρόσωπα που βλέπουν καθημερινά στα social media, ενώ και η τριχοφυΐα τους μπορεί να αποτελέσει πηγή ξαφνικού πανικού. Πώς μπορούμε, λοιπόν, να τα βοηθήσουμε να περάσουν αυτή τη φάση της ζωής τους πιο ανώδυνα από εμάς;</p>
      <p><b>Πώς θα βοηθήσετε τους έφηβους να αγαπήσουν το σώμα τους;</b><br/>Μπορεί να πιστεύετε πως η γνώμη σας πλέον δεν έχει καμία σημασία για το παιδί σας. Θα είμαστε ειλικρινείς: Κάποιες στιγμές αυτό ισχύει πράγματι. Ωστόσο, εξακολουθείτε να είστε μια από τις βασικότερες επιρροές του, ακόμη και αν δεν του αρέσει αυτό το γεγονός. Επομένως υπάρχουν και τρόποι να το βοηθήσετε.</p>
      <p><b>Μην ξεχνάτε τα αγόρια</b><br/>Όταν ακούμε για ανασφάλειες, ο νους μας πηγαίνει απ’ ευθείας στις έφηβες κόρες μας. Όμως και τα έφηβα αγόρια δεν είναι απαραίτητα σε καλύτερη μοίρα. Μπορεί ο γιος σας να μην θέλει να αδυνατίσει, όμως δεν αποκλείεται να του γίνει εμμονή η απόκτηση όγκου και γράμμωσης.</p>
      <p>Μάλιστα, επειδή ακριβώς το άγχος για την εμφάνιση θεωρείται γυναικεία υπόθεση, τα αγόρια συχνά δεν τολμούν να μιλήσουν για τους προβληματισμούς τους, με αποτέλεσμα η ψυχολογία τους να επηρεάζεται ακόμα πιο έντονα. Γι’ αυτό είναι σημαντικό να έχετε ανοιχτές τις κεραίες σας για σχετικά σημάδια και να καταβάλλετε προσπάθειες ώστε να έχουν κι εκείνα μια υγιή εικόνα του σώματός τους.</p>
      <p><b>Δώστε σημασία</b><br/>Αν το παιδί σας εκφράσει παράπονα για το σώμα του, μην βιαστείτε να του πείτε «Είσαι μια χαρά!» και να διακόψετε τη συζήτηση. Ίσως αισθάνεστε πως όσο περισσότερο μιλάτε για αυτό, τόσο νομιμοποιείτε το άγχος του. Στην πραγματικότητα έχει ανάγκη να το ακούσετε. Έπειτα, μπορείτε να του μιλήσετε για τις αλλαγές που θα βιώσει το σώμα του μέχρι να κατασταλάξει στην ενήλικη μορφή του. Αν είχατε περάσει από ανάλογα στάδια στη δική σας εφηβεία, τώρα είναι η στιγμή να το μοιραστείτε.</p>
      <p><b>Ελέγξτε τη συμπεριφορά σας</b><br/>Πόσο συχνά κάνετε δίαιτα ή εκφράζετε την επιθυμία σας να την ξεκινήσετε; Μήπως εσείς και ο ή η σύντροφός σας έχετε την τάση να ανταλλάσσετε πειράγματα για το σωματικό σας βάρος; Αυτές οι φαινομενικά ασήμαντες συμπεριφορές ενισχύουν την αίσθηση του παιδιού πως η εμφάνιση είναι το σημαντικότερο χαρακτηριστικό του.</p>
      <p><b>Προσέξτε τα λόγια σας</b><br/>Ποτέ μην σχολιάζετε το βάρος του. Είναι βέβαιο πως έχει πλήρη εικόνα για το αν πάχυνε ή αδυνάτισε τους τελευταίους μήνες.</p>
      <p>Μην το πειράζετε ποτέ για την εμφάνισή του και μην χρησιμοποιείτε παρατσούκλια που μπορούν να γίνουν αντιληπτά ως αρνητική κριτική. Ναι, ακόμη και αν αποκαλείτε την κόρη σας «γιγαντάκο» από όταν ήταν τριών μηνών. Τέλος, μην παραλείπετε τα κομπλιμέντα. Απλώς φροντίστε να είναι συγκεκριμένα και να χαρακτηρίζονται από ειλικρίνεια.</p>
      <p><b>Δείτε μαζί τηλεόραση</b><br/>Κι όμως, υπάρχει τρόπος να μετατρέψετε αυτή την κακή συνήθεια σε ποιοτικό χρόνο με το παιδί: Καθίστε δίπλα του όσο παρακολουθεί το αγαπημένο του πρόγραμμα και σχολιάστε – τόσο συχνά ώστε να μην γίνεστε ενοχλητικοί. Αναφερθείτε στον τρόπο που τα φώτα και το μακιγιάζ κάνουν τους ηθοποιούς να φαίνονται τέλειοι. Εξηγήστε του πως κανένας δεν μοιάζει έτσι στην πραγματικότητα. Μιλήστε του για το πόσο πιο όμορφοι είναι οι άνθρωποι όταν οι ατέλειές τους είναι ορατές.</p>
      <p><b>Στηρίξτε το απέναντι στο bullying</b><br/>Αν η κόρη σας γυρίσει μια μέρα προβληματισμένη από το σχολείο και σας εκμυστηρευτεί ότι κάποιος συμμαθητής της τής είπε πως είναι πλαδαρή, ακούστε τη με προσοχή και αναγνωρίστε πως έχει κάθε λόγο να πληγωθεί. Έπειτα προσφέρετέ της επιβεβαίωση. Πείτε της πως είναι πολύ όμορφη και το καλύτερο που έχει να κάνει είναι να αγνοήσει το συγκεκριμένο παιδί.</p>
      <p>Αν δεν μπορεί να ξεπεράσει με τίποτα το σχόλιο, ρωτήστε την τι θα ήθελε να κάνετε για να νιώσει καλύτερα. Αν εκφράσει την επιθυμία για περισσότερη άσκηση, δεχτείτε το, όμως προσπαθήστε να την κάνετε να εστιάσει στα οφέλη που θα έχει για την υγεία και την ψυχολογία της. Τονίστε της πως όπως και αν μοιάζουμε, πάντα κάποιος θα έχει να πει κάτι αρνητικό για την εμφάνισή μας – και πως αυτό δεν έχει την παραμικρή σημασία.</p>
      <p><b>Ενθαρρύνετε τα ταλέντα του</b><br/>Μην περιορίζετε τις δραστηριότητες που αγαπάει για χάρη των καλύτερων βαθμών. Μέσα από αυτές το παιδί ακολουθεί τις κλίσεις και τα ταλέντα του και αποκτά αυτοπεποίθηση. Έτσι, θα ανησυχεί λιγότερο για την εμφάνισή του.</p>
      <p><b>Περιορίστε τις selfies</b><br/>Μιλήστε του για τον τρόπο που χρησιμοποιεί τα social media. Προσπαθήστε να ορίσετε συγκεκριμένο χρόνο χρήσης τους ανά ημέρα. Αν αυτό δεν είναι εφικτό, ζητήστε του να μην ανεβάζει πολλές φωτογραφίες του και να προτιμά να μοιράζεται αγαπημένα τραγούδια ή άλλες μορφές τέχνης που απολαμβάνει. Και σε αυτή την περίπτωση, το παράδειγμά σας παίζει τεράστιο ρόλο: Ίσως η απουσία φωτογραφιών από το δικό σας προφίλ να μην λειτουργεί αποτρεπτικά, όμως αν δεν παραλείπετε να ανεβάσετε την ημερήσια selfie, δεν υπάρχει περίπτωση να το πείσετε να μην κάνει το ίδιο.</p>
      <p>Πηγή: tanea.gr</p>
    </article>
  </body>
</html>