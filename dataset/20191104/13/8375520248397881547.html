<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/z-borispolya-do-zhenevi-namagalisya-viletiti-psevdoshvedi--637573.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T13:15:27+00:00"/>
    <meta property="og:title" content="З «Борисполя» до Женеви намагалися вилетіти псевдошведи"/>
    <meta property="og:description" content="Громадяни Ірану пред’явили підроблені паспорти"/>
  </head>
  <body>
    <article>
      <h1>З «Борисполя» до Женеви намагалися вилетіти псевдошведи</h1>
      <address>
        <time datetime="2019-11-04T13:15:27+00:00">04 Nov 2019, 13:15</time>
      </address>
      <h4>Громадяни Ірану пред’явили підроблені паспорти</h4>
      <p>У пункті пропуску «Бориспіль» під час перевірки документів пасажирів, які прибули зі Стамбула та очікували рейс до Женеви, прикордонники виявили двох іноземців з підробленими документами.</p>
      <p>Про це <a href="https://dpsu.gov.ua/ua/news/Psevdo-shvedi-ta-kvazi-bolgarin-virishili-pereviriti-pilnist-prikordonnikiv/">повідомляє</a> пресслужба Держприкордонслужби України.</p>
      <p>Особи на контроль пред’явили паспорти громадян Швеції. Втім, документи виявилися підробленими, а пред’явники – громадянами Ірану.</p>
      <p>До Національної поліції направлено повідомлення про виявлення ознак кримінального правопорушення, передбаченого ст. 358 КК України (Підроблення документів, печаток, штампів та бланків, їх збут, використання підроблених документів).</p>
      <p>Нагадаємо, у жовтні у пункті пропуску «Бориспіль» співробітники Держприкордонслужби <a href="https://glavcom.ua/kyiv/news/u-borispoli-prikordonniki-zatrimali-dvoh-iranciv-iz-pidroblenimi-pasportami-633343.html">не пропустили двох іноземців з підробленими документами</a>. Правопорушників з підробленими документами виявили серед пасажирів рейсів, що прямували зі Стамбула та Тегерана. </p>
      <p>Один із іноземців подав на прикордонний контроль паспорт громадянина Туреччини, інший – паспорт громадянина Бразилії. Причому «новоспечений бразилець», який мав квиток до Тегерана, змінив своє рішення та, переодягнувшись, попрямував на рейс до Стокгольма.</p>
      <p>В обох документах прикордонники виявили заміну сторінок з установчими даними. Іноземці розповіли, що придбали паспорти за 1 тисячу доларів США та 10 тисяч доларів США відповідно.</p>
      <p>2 жовтня в аеропорту «Бориспіль» прикордонники теж <a href="https://glavcom.ua/kyiv/news/u-borispoli-viyavili-dvoh-iranciv-iz-pidroblenimi-vizami-foto-629866.html">попередили спробу потрапляння двох іранців до країни Євросоюзу за підробленими візовими етикетками. </a></p>
      <related>
        <a href="https://glavcom.ua/news/slovacki-prikordonniki-zatrimali-12-migrantiv-yakih-perepravili-iz-zakarpattya-video-634742.html"/>
      </related>
    </article>
  </body>
</html>