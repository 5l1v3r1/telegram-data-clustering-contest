<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/joina-maria-jaume-martorell-i-urpa-finalistes-de-la-xix-edicio-del-concurs-sona9/nota-de-premsa/2960750/"/>
    <meta property="og:site_name" content="CCMA"/>
    <meta property="article:published_time" content="2019-11-04T13:19:10+00:00"/>
    <meta property="og:title" content="Joina, Maria Jaume Martorell i Urpa, finalistes de la XIX edició del concurs Sona9"/>
    <meta property="og:description" content="La rapera Joina, la cantautora Maria Jaume Martorell i el grup Urpa són les propostes musicals seleccionades per disputar la final de la 19a edició del concurs Sona9, que tindrà lloc a la sala Luz de Gas de Barcelona, el dimecres 20 de novembre."/>
  </head>
  <body>
    <article>
      <h1>Joina, Maria Jaume Martorell i Urpa, finalistes de la XIX edició del concurs Sona9</h1>
      <h2>La rapera Joina, la cantautora Maria Jaume Martorell i el grup Urpa són les propostes musicals seleccionades per disputar la final de la 19a edició del concurs Sona9, que tindrà lloc a la sala Luz de Gas de Barcelona, el dimecres 20 de novembre.</h2>
      <address><time datetime="2019-11-04T13:19:10+00:00">04 Nov 2019, 13:19</time> by <a rel="author">CCMA</a></address>
      <p>La rapera empordanesa Joina (Figueres), la cantautora mallorquina Maria Jaume Martorell (Lloret de Vistalegre) i la formació barcelonina de rock Urpa són les propostes que disputaran la final de la 19a edició del Sona9, que tindrà lloc el dimecres 20 de novembre a la sala Luz de Gas de Barcelona. A la mateixa gala, Sandra Bautista, guanyadora del Sona9 de l'edició del 2018, presentarà el seu primer disc, Trapezista (Satélite K, 2019).</p>
      <p>El nom del grup guanyador es farà públic durant l'entrega de premis, que es realitzarà quan s'acabin totes les actuacions, a la part final de la gala. El programa "Sona9", d'iCat, transmetrà la final en directe i donarà a conèixer el guanyador del Sona9 2019.</p>
      <p>El premi per al guanyador del Sona9 és l'enregistrament i edició d'un disc, amb la direcció d'un productor professional, una campanya de publicitat a Televisió de Catalunya, Catalunya Ràdio i la revista Enderrock i una gira de concerts als festivals i mercats més destacats del panorama nacional. Els finalistes, per la seva banda, obtindran la gravació d'un EP de quatre cançons en un estudi professional, així com un premi en material musical.</p>
      <p> </p>
      <p>
        <b>Tallers de formació i assessorament</b>
      </p>
      <p>La nova edició del Sona9 ha incorporat novetats per ampliar la formació i l'assessorament dirigit als artistes participants, amb sessions formatives i de projecció al panorama musical. Els divuit grups preliminars faran un taller de producció i assessorament per als directes els mesos de juny i juliol i també optaran al Premi Cases de la Música, que consistirà en un paquet de serveis musicals. A més, podran assistir a una sessió formativa a la seu de la SGAE a Catalunya sobre drets d'autor, propietat intel·lectual i contractes discogràfics, editorials i de management. La Cupula Music oferirà un servei gratuït de distribució digital a Spotify, Deezer i iTunes.</p>
      <p>El concurs adreçat a l'escena emergent valora especialment els artistes que encara no tenen una trajectòria o vinculació professional amb el món de la música i està organitzat pel Grup Enderrock, Catalunya Ràdio - iCat, TV3 i els Departaments de Cultura i Joventut de la Generalitat de Catalunya, té la col·laboració de les Cases de la Música i la Fundació SGAE, i el patrocini d'Estrella Damm. A més, el Sona9 té el suport del govern de les Illes Balears, l'Ajuntament de Palma i IB3, i la Generalitat Valenciana a través de l'Institut Valencià de Cultura i Àpunt</p>
      <p> </p>
      <p>
        <b>ELS PREMIS DEL SONA9</b>
      </p>
      <p><b>Premi Sona9  Valoració econòmica de 30.000 </b><br/>El guanyador del concurs podrà accedir a la gravació, producció i edició d'un disc en un estudi professional i fer una gira de concerts per sales i festivals de Catalunya, a més d'una campanya de publicitat en els mitjans organitzadors.<br/> <br/><b>Premi Joventut  Valoració econòmica de 3.000 </b><br/>El segon premi consisteix en la gravació de quatre cançons en un estudi professional, distribució digital de l'EP i una gira de concerts per diferents festivals de Catalunya.<br/> <br/><b>Premi Èxit  Valoració econòmica de 1.500 </b><br/>Ell tercer premi obtindrà la gravació de dues cançons en un estudi professional i la distribució digital del single.<br/> <br/><b>Premi de Votació Popular  Valoració econòmica de 1.000   </b>        <br/>El premi popular es votarà el mateix dia de la final, de manera que els tres finalistes podran optar-hi gràcies al vot del públic, i consta de 1.000 euros en material musical.<br/> <br/><b>Premi Cases de la Música - Valoració econòmica de 5.000 </b><br/>Atorgat al grup o solista amb més projecció de futur seleccionat entre els 18 grups classificats de la fase preliminar del Sona9. Consisteix en un programa de serveis musicals, el seguiment de la carrera del grup i una ajuda a la creació.<br/> <br/><b>Gravació cinc cançons finalistes - Valoració econòmica de 5.000 </b><br/>Cadascun dels cinc artistes finalistes enregistra una cançó a Bucbonera Estudios amb la direcció de l'enginyer de so Tomàs Robisco i un productor professional. Les cançons són cedides als autors</p>
      <p> </p>
      <p>
        <b>PALMARÈS SONA9 2010-18</b>
      </p>
      <p>Els guanyadors de les últimes edicions dels Sona9 han estat:</p>
      <p>2018  Sandra Bautista  </p>
      <p>2017  Senyor Oca</p>
      <p>2016  Lakaste</p>
      <p>2015  Est Oest</p>
      <p>2014  Trau</p>
      <p>2013  Copa Lotus</p>
      <p>2012  Empty Cage</p>
      <p>2011  Nyandú</p>
      <p>2010  La Iaia<br/> </p>
      <p>
        <a href="https://www.ccma.cat/tv3/">tv3.cat</a>
      </p>
      <p>
        <a href="https://www.ccma.cat/catradio/">catradio.cat</a>
      </p>
    </article>
  </body>
</html>