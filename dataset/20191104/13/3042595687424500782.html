<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/over-40-migranter-funnet-i-frysebil/71781381"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T13:03:05+00:00"/>
    <meta property="og:title" content="Over 40 migranter funnet i frysebil"/>
    <meta property="og:description" content="Gresk politi gjorde sjokkfunn."/>
  </head>
  <body>
    <article>
      <h1>Over 40 migranter funnet i frysebil</h1>
      <h2>Gresk politi gjorde sjokkfunn.</h2>
      <address><time datetime="2019-11-04T13:03:05+00:00">04 Nov 2019, 13:03</time> by <a rel="author">Jesper Nordahl Finsveen</a></address>
      <p>Over 40 migranter ble mandag funnet i en frysebil i Hellas. Migrantene var i live.</p>
      <p>Det bekrefter gresk politi, <a href="https://twitter.com/AFP/status/1191336188730368000">ifølge nyhetsbyrået AFP</a>.</p>
      <p>Den aktuelle frysebilen ble stoppet i en politikontroll mellom Xanthi og Komotini øst i Hellas, og var på vei til Thessaloniki, <a href="https://www.kathimerini.gr/1050141/article/epikairothta/ellada/se-forthgo-yygeio-sthn-egnatia-odo-entopisthkan-41-metanastes">ifølge den greske avisa Kathimerini</a>.</p>
      <h3>Kan være afghanere</h3>
      <p>Avisa skriver videre at det skal ha vært 41 migranter inne i lastebilen, og at de kan være fra Afghanistan.</p>
      <p>Gresk politi har foreløpig ikke identifisert noen av migrantene.</p>
      <p>En georgisk sjåfør er pågrepet og siktet for menneskehandel, skriver Kathimerini.</p>
      <p>Hvor frysebilen kom fra, er ennå ukjent.</p>
      <h3>Tragisk funn</h3>
      <p>For to uker siden gjorde britisk politi et lignende funn i Essex. Da ble 39 migranter funnet døde om bord i en tilsvarende lastebil.</p>
      <p>Det utløste den største drapsetterforskningen britisk politi har stått overfor på et tiår, og skapte voldsomme overskrifter verden rundt.</p>
      <p>I etterforskningens innledning gikk britisk politi ut og sa at de avdøde trolig var fra Kina.</p>
      <p>Etter hvert som tiden gikk kom det imidlertid mer og mer informasjon som tydet på at migrantene kan være fra Vietnam.</p>
      <p>Fredag i forrige uke gikk politiet på nytt ut og sa at de tror alle de 39 omkomne var vietnamesere.</p>
      <p>- Vi er for tiden i direkte kontakt med en rekke familier i Vietnam og i Storbritannia, og vi tror at vi har identifisert familiene til noen av ofrene hvis reise endte tragisk på vår kyst, heter det i en pressemelding fra politiet i Essex fredag kveld.</p>
      <h3>Flere pågrepet</h3>
      <p>Vietnamesisk politi har pågrepet åtte personer i forbindelse med funnet av 39 døde mennesker i en lastebil nær London i slutten av oktober, melder Reuters.</p>
      <p>- Basert på det vi har fått vite fra de mistenkte, iverksetter vi aktiv etterforskning for å bekjempe og utrydde disse menneskesmuglingsringene som frakter folk ulovlig til Storbritannia, sier Nghe An-provinsens politisjef Nguyen Huu Cau, ifølge det statlige vietnamesiske nyhetsbyrået VNA.</p>
      <p>Det er uklart når de åtte ble pågrepet. Fredag opplyste politiet i Vietnam at to personer var pågrepet og flere andre kalt inn til avhør i forbindelse med lastebiltragedien.</p>
      <p>Flere personer er pågrepet også i Storbritannia og Irland.</p>
      <p>
        <i>Dagbladet oppdaterer saken.</i>
      </p>
    </article>
  </body>
</html>