<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/04/bcci-plans-game-changer-power-player-in-ipl.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T13:36:00+00:00"/>
    <meta property="og:title" content="പ്ലേയിങ് ഇലവൻ ഇല്ല, ഇനി കളി മാറും; ഐപിഎല്ലിൽ വരുന്നു ‘പവർ പ്ലേയർ’?"/>
    <meta property="og:description" content="ന്യൂഡൽഹി∙ ട്വന്റി20 ക്രിക്കറ്റിന്റെ ഭാവിയെത്തന്നെ മാറ്റി മറിക്കാവുന്ന പരിഷ്കാരം ഐപിഎല്ലിൽ കൊണ്ടുവരാനൊരുങ്ങി ബിസിസിഐ. ഐപിഎല്ലിന്റെ അടുത്ത പതിപ്പ് മുതൽ.ഐപിഎൽ. ക്രിക്കറ്റ്. ബിസിസിഐ. IPL. BCCI. Cricket. Power Player. പവർ പ്ലേയർ. സ്പോർട്സ്. Manorama News. Manorama Online.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>പ്ലേയിങ് ഇലവൻ ഇല്ല, ഇനി കളി മാറും; ഐപിഎല്ലിൽ വരുന്നു ‘പവർ പ്ലേയർ’?</h1>
      <address><time datetime="2019-11-04T13:36:00+00:00">04 Nov 2019, 13:36</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ ട്വന്റി20 ക്രിക്കറ്റിന്റെ ഭാവിയെത്തന്നെ മാറ്റി മറിക്കാവുന്ന പരിഷ്കാരം ഐപിഎല്ലിൽ കൊണ്ടുവരാനൊരുങ്ങി ബിസിസിഐ. ഐപിഎല്ലിന്റെ അടുത്ത പതിപ്പ് മുതൽ ‘പവർ പ്ലേയർ’ സംവിധാനം ഏർപ്പെടുത്താനാണ് ബിസിസിഐ ആലോചിക്കുന്നത്. ഒരു വിക്കറ്റ് വീഴുമ്പോഴോ, ഓവർ‌ അവസാനിക്കുമ്പോഴോ കളിക്കാരനെ മാറ്റി പരീക്ഷിക്കാനുള്ള അവസരമാണ് പവർ പ്ലേയർ ആശയം ഓരോ ഐപിഎൽ‌ ടീമിനും നൽകുക. ഈ ആശയത്തിനു അംഗീകാരം ലഭിച്ചുകഴിഞ്ഞെന്നാണ് ഒടുവിൽ ലഭിക്കുന്ന വിവരം.</p>
      <p>‘പവർ‌ പ്ലേയർ’ എന്ന രീതിക്ക് ഇതിനകം അനുമതി ലഭിച്ചു കഴിഞ്ഞു. എന്നാൽ ഐപിഎൽ ഗവേണിങ് കൗണ്‍സിലിൽ ഇക്കാര്യം ചർച്ച ചെയ്തശേഷം മാത്രമായിരിക്കും അന്തിമ തീരുമാനം എടുക്കുക. ചൊവ്വാഴ്ച മുംബൈയിൽ ബിസിസിഐയുടെ ആസ്ഥാനത്തു നടക്കുന്ന യോഗത്തിൽ വിഷയം ചർച്ച ചെയ്യുമെന്നും ഒരു മുതിർന്ന ബിസിസിഐ ഉദ്യോഗസ്ഥൻ ദേശീയ മാധ്യമത്തോടു പറഞ്ഞു. പ്ലേയിങ് ഇലവൻ എന്ന ആശയം ഇല്ലാതാക്കുന്നതാണു പുതിയ പദ്ധതി. 15 അംഗ ടീമിനെയായിരിക്കും പ്രഖ്യാപിക്കുക. മത്സരത്തിന്റെ ഏതു നിമിഷത്തിലും ഒരു വിക്കറ്റ് വീഴുമ്പോഴോ, ഒരു ഓവർ അവസാനിക്കുമ്പോഴോ, ഒരു കളിക്കാരന് ‘സബ്സ്റ്റിറ്റ്യൂട്ട്’ ആയി എത്താം.</p>
      <p>ഐപിഎല്ലി‍ൽ പദ്ധതി അവതരിപ്പിക്കുന്നതിനു മുൻപേ, വരാനിരിക്കുന്ന മുഷ്താഖ് അലി ട്രോഫി ക്രിക്കറ്റിൽ ഇതു പരീക്ഷിക്കുമെന്നും ബിസിസിഐ ഉദ്യോഗസ്ഥൻ പറഞ്ഞു. മത്സരത്തിന്റെ സാഹചര്യത്തെ തന്നെ മാറ്റിമറിക്കാൻ പോന്നതാണു പദ്ധതിയെന്നാണു ബിസിസിഐയുടെ വിലയിരുത്തല്‍. ‘നിങ്ങൾ തന്നെ ആലോചിക്കുക, നിങ്ങൾക്ക് അവസാന ആറു പന്തിൽ എടുക്കേണ്ടത് 20 റൺസാണ്. പ്ലേയിങ് ഇലവനിൽ ഇല്ലാത്ത ആന്ദ്രെ റസ്സൽ ഡഗ് ഔട്ടിൽ ഇരിക്കുന്നുണ്ട്. എന്നാൽ ഇപ്പോൾ അയാൾക്ക് വന്ന് അടിച്ചു പറത്തി കളി ജയിപ്പിക്കാം’– ബിസിസിഐ ഉദ്യോഗസ്ഥൻ പറഞ്ഞു.</p>
      <p>അതുപോലെ തന്നെ അവസാന ഓവറിൽ ആറു റൺസ് വിട്ടുകൊടുക്കാതിരിക്കണം എന്നു കരുതുക. ഡഗ് ഔട്ടിൽ ജസ്പ്രീത് ബുമ്രയെ പോലൊരാൾ ഉണ്ടെന്നു വിചാരിക്കുക. അപ്പോഴെന്താണു ക്യാപ്റ്റനു ചെയ്യാൻ സാധിക്കുക? 19–ാം ഓവറിന്റെ അവസാനം ബുമ്രയെ കളിക്കാൻ ഇറക്കുക. മുന്നോട്ടുപോകുക. ഈ ആശയത്തിനു കളിയെ തന്നെ മാറ്റാനുള്ള ശേഷിയുണ്ടെന്നും ബിസിസിഐ ഉദ്യോഗസ്ഥൻ വ്യക്തമാക്കി. 2019 ഐപിഎല്ലിന്റെ വിശകലനവും നാളെ നടക്കുന്ന ഗവേണിങ് കൗൺസിലിൽ ചർച്ചയാകും. അടുത്ത ഐപിഎൽ കൂടുതൽ ആഘോഷത്തോടെയും ആരാധകരെ ഉൾപ്പെടുത്തിയും നടത്താനും ആലോചനയുണ്ട്.</p>
      <p><b>English Summary: </b>BCCI plans game-changer 'power player' in IPL</p>
    </article>
  </body>
</html>