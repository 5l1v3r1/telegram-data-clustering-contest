<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/katerina-gandzyuk-podrobici-smerti-i-rozsliduvannya-novini-ukrajini-50051475.html"/>
    <meta property="og:site_name" content="НВ"/>
    <meta property="article:published_time" content="2019-11-04T13:48:00+00:00"/>
    <meta property="og:title" content="Роковини смерті Каті Гандзюк. Всі подробиці та результати розслідування вбивства херсонської активістки"/>
    <meta property="og:description" content="У роковини смерті херсонської активістки Катерини Гандзюк 4 листопада у 40 містах України й світу відбудуться акції Рік без Каті з вимогою справедливого розслідування її вбивства."/>
  </head>
  <body>
    <article>
      <h1>Роковини смерті Каті Гандзюк. Всі подробиці та результати розслідування вбивства херсонської активістки</h1>
      <h2>У роковини смерті херсонської активістки Катерини Гандзюк 4 листопада у 40 містах України й світу відбудуться акції Рік без Каті з вимогою справедливого розслідування її вбивства.</h2>
      <address>
        <time datetime="2019-11-04T13:48:00+00:00">04 Nov 2019, 13:48</time>
      </address>
      <p>Як повідомляє у Facebook ініціатива <a href="https://www.facebook.com/gandziukgate/">Хто замовив Катю Гандзюк?</a>, акції почнуться о 19:00. У Києві активісти мають намір прийти до Офісу президента.</p>
      <p><a href="https://nv.ua/ukr/ukraine/politics/zelenskiy-zaprosheniy-na-akciyu-do-richnici-smerti-gandzyuk-novini-ukrajini-50050694.html">Активісти закликали Володимира Зеленського прийти на акцію</a> і поставити свічку в пам’ять про Катерину Гандзюк, а також використати «всі важелі впливу» і проявити «політичну волю» для покарання замовників убивства.</p>
      <h3>Як розслідують вбивство Гандзюк</h3>
      <p>Напередодні в СБУ повідомили, що слідство у справі Гандзюк триває у межах п’яти кримінальних проваджень під процесуальним керівництвом Генпрокуратури.</p>
      <p>Вбивство активістки Катерини Гандзюк замовила не одна людина. А рідним підозрюваних передавали гроші за мовчання. Про це під час брифінгу повідомив начальник слідчого управління СБУ Богдан Тиводар.</p>
      <p>За даними слідства, <a href="https://nv.ua/ukr/ukraine/politics/levin-plativ-za-movchannya-rodicham-pidozryuvanih-u-spravi-gandzyuk-sbu-novini-ukrajini-50051354.html">фінансування рідних</a> підозрюваних здійснювалося за вказівкою одного з ймовірних організаторів злочину Олексія Левіна. Він наразі перебуває у міжнародному розшуку.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fnovoyevremya%2Fvideos%2F2367191193409800%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p>Також на думку правоохоронців, <a href="https://nv.ua/ukr/ukraine/politics/sbu-rozglyadaye-shemu-z-pidpalom-lisu-yak-osnovniy-motiv-napadu-na-gandzyuk-50051359.html">одним з ключових мотивів нападу на Гандзюк розглядається схема підпалу Олешківського лісу</a> в Херсонській області задля подальшої вирубки, про яку писала активістка.</p>
      <p>«У нас є п’ять кримінальних проваджень. Перше — це щодо осіб, які замовили Катерину Гандзюк, які не встановлені. Друге провадження — це по підпалу лісу. Ще два провадження — по розкраданню бюджетних коштів. І п’яте провадження — щодо працівників поліції. Якщо б був замовник один, ми би сказали, що слідство завершено. Ми цього не говоримо, ми продовжуємо працювати у напрямку, щоб пред’являти підозри іншим особам», — наголосив Тиводар.</p>
      <p>На момент замаху Олексій Левін був помічником депутата Херсонської облради Миколи Ставицького. СБУ назває Левіна одним з організаторів злочину. Левін залишив Україну ще у серпні 2018 року. Наразі правоохоронці з’ясовують, чи допомагали йому втекти працівники поліції.</p>
      <h3>За що замовили Гандзюк</h3>
      <p>Щодо того, що злочин фінансував безпосередньо голова Херсонської обл ради Владислав Мангер, доказів не отримано. Однак є докази, що кошти надходили по команді Левіна, наголосив перший заступник начальника Головного слідчого управління СБУ Віталій Маяков.</p>
      <p>Він також додав, що найближчим часом у цій справі очікуються підозри і підтвердив той факт, що так звана група Сергія Торбіна, який засуджений як організатор нападу на Гандзюк, фігурувала у цьому злочині.</p>
      <p>Правоохоронці відпрацьовують версію, що створення парку під назвою Гілея, яке лобіювало керівництво Херсоньких адміністрації та ради, а це — Андрій Гордєєв, Євген Рищук та Владислав Мангер, — могло відбуватися для прикривання схеми незаконної вирубки лісу, додав Маяков.</p>
      <p>«Коли Катерина ще була жива, відразу ж з нею проводилися дії, вона назвала всі конфліктні ситуації, де вона вважає, що могла би бути замовлена. Цих ситуацій 17. Фінансування родин підозрюваних дійсно здійснювалося, заходи вжиті, правова оцінка надана, на сьогоднішній день цього фінансування немає», — зауважив Маяков.</p>
      <p>Нагадаємо, Андрій Гордєєв — ексголова Херсонської обласної державної адміністрації, Євген Рищук — його колишній заступник. З них лише Мангер офіційно є фігурантом справи і має статус підозрюваного. Усі троє свою причетність до нападу на Гандзюк категорично заперечують.</p>
      <h3>Хто замовив та вбив Гандзюк</h3>
      <p>Наразі у справі про вбивство Катерини Гандзюк до кримінальної відповідальності притягнуті вісім осіб. Йдеться про замовника, організатора, пособників, виконавців, які причетні до обставин, що призвели до смерті Катерини Гандзюк.</p>
      <p>П’ятеро з них, це так звана «група Торбіна», відбувають покарання у в’язниці. Сергій Торбін на замовлення осіб, імена яких не називалися, схилив чотирьох осіб до участі в замаху.</p>
      <p>У червні 2019 року Торбіна засудили до 6,5 років позбавлення волі, а безпосереднього нападника Микиту Грабчука — на шість років в’язниці. Поплічники Володимир Васянович та В’ячеслав Вишневський отримали вирок — чотири роки ув’язнення, Віктор Горбунов — три роки.</p>
      <h3>Яких результатів домоглося слідство у справі Гандзюк</h3>
      <p>Звіт СБУ демонструє, що суттєвих зрушень у справі Гандзюк немає, каже в коментарі Радіо НВ колишній народний депутат та член тимчасово слідчої комісії Парламенту щодо вбивства Гандзюк Ігор Луценко.</p>
      <p>За його словами, нові підозри лише анонсуються. Також досі залишається багато питань щодо мирової угоди зі слідством засудженої так званої «групи Торбіна».</p>
      <p>«Нових підозр ми не чуємо. Якихось проривних слідчих дій ми не чуємо. На сьогодні все зав’язано на те, що знайдуть кримінального авторитета Левіна і все. Я вважаю, що на такі заходи слід виходити прокурорам слідчих органів, які можуть дати відповідь хоч на третину запитань», — зазначив Луценко.</p>
      <p>Генеральна прокуратура 30 жовтня передала СБУ провадження щодо недбалості працівників поліції у початковому розслідуванні, покривання злочину або сприяння втечі підозрюваного Левіна. За даними слідства, він володів найбільшою кількістю інформації, обирав людей для злочину, організовував злочин.</p>
      <h3>Хто відповідатиме за розслідування вбивства Гандзюк</h3>
      <p>В Україні змінилось політичне керівництво, зокрема в ГПУ та СБУ. Тому нині схоже, що очільники цих структур більше зацікавлені у розслідуванні, ніж їхні попередники. Це прослідковується навіть в комунікації з суспільством. Таку думку в коментарі Радіо НВ висловив друг вбитої активістки та один з організаторів акції <i>Хто замовив Катю Гандзюк?</i> Владислав Грєзєв.</p>
      <p>За його словами, за рік слідство показало свою повну неефективність, а в окремих випадках саботаж та політичне ангажування на передодні попередніх виборів.</p>
      <p>«Ймовірність зміни інтенсивності роботи щодо цього розслідування може принципово змінитися. Можливо, з’явилася політична воля нового керівництва ГПУ та СБУ. Я знаю мотивацію слідчих Служби безпеки, коли вони не розуміють, яка доля буде у політичному характері всього цього. Подивимося як буде з новим політичним керівництвом, поки ми маємо дати їм шанс», — наголосив Грєзєв.</p>
    </article>
  </body>
</html>