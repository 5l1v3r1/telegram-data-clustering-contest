<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/kritiske-til-sixpack-inngrep---juks/71773791"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T06:11:55+00:00"/>
    <meta property="og:title" content="Kritiske til sixpack-inngrep: - Juks"/>
    <meta property="og:description" content="Dagbladet har spurt norske kjendismenn om hva de tenker om den bisarre sixpack-trenden."/>
  </head>
  <body>
    <article>
      <h1>Kritiske til sixpack-inngrep: - Juks</h1>
      <h2>Dagbladet har spurt norske kjendismenn om hva de tenker om den bisarre sixpack-trenden.</h2>
      <address><time datetime="2019-11-04T06:11:55+00:00">04 Nov 2019, 06:11</time> by <a rel="author">Martine Johansen</a></address>
      <p>Tilbudet om såkalt vaskebrett-kirurgi har nå kommet til Norge, en trend lege, samfunnsdebattant og forfatter Kari Løvendahl Mogstad nylig overfor Dagbladet <a href="https://www.dagbladet.no/kjendis/slakter-bisarr-sixpack-trend---usmakelig/71618491">beskrev som både «usmakelig» og «skremmende»</a>.</p>
      <p>De britiske influenseren Tracy Kiss (32) og amerikaneren Rodrigo Alves (39), også kjent under navnet «Human Ken Doll», er blant dem som har gjennomført inngrepet. Her til lands er imidlertid mange skeptiske.</p>
      <p>
        <b>Blant de som reagerer når Dagbladet forteller om den bisarre trenden, der man altså kan operere til seg en sixpack, er brødrene Emil og Silas Massa Vasstrand (22).</b>
      </p>
      <p>- Det er det største jukset jeg noensinne har hørt om - en snarvei man ikke bør ta. Man bør heller trene seg opp til en sixpack, mener Emil.</p>
      <figure>
        <img src="https://dbstatic.no/71776803.jpg?imageId=71776803&amp;x=0&amp;y=4.6728971962617&amp;cropw=100&amp;croph=90.18691588785&amp;width=643&amp;height=387"/>
        <figcaption><b>JUKSERI:</b> Emil og Silas Massa Vasstrand er kritiske til trenden. Foto: Christian Roth Christensen / Dagbladet Vis mer</figcaption>
      </figure>
      <h3>- Ser jo at det er «fake»</h3>
      <p>Tvillingene, som er brødrene til treningsblogger og tv-profil Jørgine Massa Vasstrand (30), har ikke hørt om noen som har gjort inngrepet.</p>
      <p>- Vi har jo sett det på tv, men du ser jo at det er «fake», forteller Silas.</p>
      <p>På spørsmål om tvillingbrødrene har kjent på kroppspress, svarer de:</p>
      <p>- Vi er jo to små italienere, så når du kommer til Norge og ser hvor høye alle er, så tenker du jo: «Faen ass, det hadde vært chill å være litt høyere».</p>
      <p>
        <b>- Men, du er den du er, og du må være fornøyd med den kroppen du har og gjøre det beste ut av det.</b>
      </p>
      <p>De treningsglade 22-åringene mener kroppspress blant gutter er noe som må snakkes mer om, og forteller at de kjenner flere i sin egen vennekrets som sliter noe med kroppsbildet.</p>
      <h3>- Et rungende «nei»</h3>
      <p>Tidligere toppidrettsutøver og «Skal vi danse»-aktuelle Aleksander Hetland (36) hadde ingen anelse om at et slikt kirurgisk inngrep eksisterte da Dagbladet fortalte ham om det.</p>
      <p>36-åringen er også klar i sin tale på spørsmål om det er noe han ville vurdert dersom muligheten bød seg.</p>
      <figure>
        <img src="https://dbstatic.no/71776902.jpg?imageId=71776902&amp;width=1024&amp;height=615"/>
        <figcaption><b>INGEN ANELSE:</b> «Skal vi danse»-aktuelle Aleksander Hetland har aldri hørt om det bisarre inngrepet. Foto: NTB Scanpix Vis mer</figcaption>
      </figure>
      <p>
        <b>- Nei, det er et rungende «nei» til det, svarer Aleksander Hetland.</b>
      </p>
      <p>Han mener samtidig at slike inngrep bidrar til kroppspress.</p>
      <p>- Jeg tenker at kroppspress generelt er et stort problem. Flere og flere deler «fantastiske» bilder av seg selv, og det bidrar jo til en kultur hvor veldig mange kanskje føler at de ikke er «bra nok». Dette gjelder for både jenter og gutter, men det har nok vært mer fokus på jentene, sier han.</p>
      <h3>- Er det en greie?</h3>
      <p>Plastikkirurg ved Aleris-klinikken i Oslo, Børge Davik, kunne nylig fortelle til Dagbladet at inngrepet er siste nytt innen magekirurgi. Han uttalte samtidig at de har opplevd stadig større etterspørsel i Norge.</p>
      <p>Vinneren av den italienske versjonen av «Skal vi danse», Lasse Matberg (33), tror først han blir lurt med skjult kamera når han får høre om trenden.</p>
      <p>- Er det en greie? Du tuller? Den klinikken får ikke besøk av meg med det første, forteller Matberg, og legger til at han personlig sverger til et balansert kosthold og styrketrening for å holde seg i form.</p>
      <p>
        <b>At slike inngrep kan bidra til kroppspress, ser han ikke bort fra.</b>
      </p>
      <figure>
        <img src="https://dbstatic.no/71776904.jpg?imageId=71776904&amp;x=0&amp;y=3.4261241970021&amp;cropw=100&amp;croph=82.869379014989&amp;width=643&amp;height=387"/>
        <figcaption><b>SJOKKERT:</b> Lasse Matberg trodde det var skjult kamera da han ble fortalt om inngrepet. Foto: NTB Scaanpix Vis mer</figcaption>
      </figure>
      <p>- Det åpner jo en dør. Noen må jo starte det, og hvis det er en som har startet det så er det lettere for nummer to og nummer tre. Hvis det får oppmerksomhet i mediene blir andre bevisst på det, sier Matberg.</p>
      <p>Å operere på seg magemuskler er en operasjon han aldri kunne tenkt seg.</p>
      <p>- Jeg har et balansert forhold til kropp, jeg har jobbet i som idrettsoffiser i forsvaret i ti år nå, og jeg sverger som sagt til styrketrening og vet at det å ha en jobb lønner seg, sier han til Dagbladet, og legger til:</p>
      <p>- Ja, jeg spiser potetgull og sjokolade jeg også, men da tar jeg heller meg en ekstra løpetur dagen etter.</p>
    </article>
  </body>
</html>