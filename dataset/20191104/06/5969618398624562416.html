<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/dionysis-verveles/phre-ta-mhnumata-kai-to-dwro-mazi.5632000.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-04T06:58:00+00:00"/>
    <meta property="og:title" content="Πήρε τα μηνύματα και το... δώρο μαζί"/>
    <meta property="og:description" content="Το Χ της Τούμπας ανακουφίζει Μαρτίνς και παίκτες που στην Ξάνθη προβλημάτισαν. Η σύγκριση με VAR και καθυστερήσεις στις δύο αναμετρήσεις και τι πρέπει να αλλάξει για να πάρει το πρωτάθλημα. Γράφει ο Διονύσης Βερβελές."/>
  </head>
  <body>
    <article>
      <h1>Πήρε τα μηνύματα και το... δώρο μαζί</h1>
      <h2>Το "Χ" της Τούμπας ανακουφίζει Μαρτίνς και παίκτες που στην Ξάνθη προβλημάτισαν. Η σύγκριση με VAR και καθυστερήσεις στις δύο αναμετρήσεις και τι πρέπει να αλλάξει για να πάρει το πρωτάθλημα. Γράφει ο Διονύσης Βερβελές.</h2>
      <address><time datetime="2019-11-04T06:58:00+00:00">04 Nov 2019, 06:58</time> by <a rel="author">Διονύσης Βερβελές</a></address>
      <p>Το κατάφερε και αυτό! Ο <a href="https://www.sport24.gr/football/omades/Olympiakos/">Ολυμπιακός</a> μπορεί να μην <a href="https://www.sport24.gr/football/ellada/SuperLeague/ksanthh-olympiakos-0-0-mploko-sta-phgadia.5631326.html">νίκησε στην Ξάνθη</a>, αλλά έμεινε και πάλι μόνος στην <a href="https://www.sport24.gr/football/ellada/SuperLeague/super-league-1-h-vathmologia-meta-thn-isopalia-sto-paok-panathhnaikos.5631731.html">πρώτη θέση</a> και έτσι θέλει να συνεχίσει. Βέβαια, το... δώρο ήρθε από το <a href="https://www.sport24.gr/football/ellada/SuperLeague/paok-panathhnaikos-2-2-ton-eswse-o-arxhgos-sto-101.5631786.html">ΠΑΟΚ - Παναθηναϊκός</a> και είναι ευπρόσδεκτο. Λίγο πριν η ομάδα μπει στο αεροπλάνο για το Μόναχο και το Champions League, ας σταθούμε σε κάποια μηνύματα που είδαμε από την εικόνα των ερυθρολεύκων στην Ξάνθη και την 9η αγωνιστική γενικότερα.</p>
      <p>Ο Ολυμπιακός το Σάββατο μπήκε καλά στο ματς. Τουλάχιστον στη νοοτροπία. Μόνο που δεν κράτησε πολύ. Βλέπεις στα πρώτα λεπτά ότι θα πιέσει ψηλά, ότι έχει μπει αποφασισμένος να σκοράρει νωρίς. Όπως γράφαμε και το Σάββατο, πριν το ματς, ήταν μια εντολή του Μαρτίνς. Ήθελε ένα γρήγορο γκολ, όπως με την <a href="https://www.sport24.gr/football/omades/Aek/">ΑΕΚ</a>. Δεν το πήρε, όμως και όσο περνούσε η ώρα, ο Ολυμπιακός έδειχνε περισσότερο φλύαρος παρά απειλητικός.</p>
      <p>Κατοχή της μπάλας είχε, αλλά σε σύγκριση με τον αγώνα κόντρα στην ΑΕΚ, υπήρχε μια μεγάλη διαφορά. Ο Καμαρά εκεί είχε μέτρα, χώρους μπροστά του. Στην Ξάνθη, πήρε εντολή να παίξει σαν δεκάρι. Αυτό δεν μπορεί να γίνει σε μια βραδιά και ειδικά απέναντι σε μια ομάδα που ξέρει να παίζει καλά άμυνα. Ειδικά όταν κλειστεί πίσω και δεν έχει προτεραιότητα να βρει κόντρα και να σκοράρει, αλλά θέλει να καταστρέψει το παιχνίδι του αντιπάλου.</p>
      <h3>ΕΠΡΕΠΕ ΝΑ ΤΟ ΑΛΛΑΞΕΙ</h3>
      <p>Ο Μαρτίνς στην Ξάνθη "μπλόκαρε". Πίστευα πως στο ημίχρονο θα προχωρήσει σε αλλαγή, αυτό έλεγε η λογική. Άφησε την ίδια εντεκάδα και δεν κέρδισε απολύτως τίποτα. Και όταν χρειάστηκε να κάνει τις κινήσεις του, περισσότερο μπερδεύτηκε η ομάδα. Ο Γκερέρο κατάφερε να καταγράψει δύο τελικές προσπάθειες χωρίς ουσία, ο Μασούρας δεν μπόρεσε να δώσει κάτι και ο Βαλμπουενά έδειξε ανέτοιμος. Αυτό ήταν το λογικό. Έγραφα πως ο Μαρτίνς δεν έδειχνε αποφασισμένος να ρισκάρει. Αυτό έλεγε το αρχικό πλάνο.</p>
      <p>Στη συνέχεια, στο μυαλό του Πορτογάλου επικράτησε η λογική να τον πάρει μαζί του, μήπως και χρειαστεί. Και χρειάστηκε. Αλλά ο Γάλλος έδειχνε καλά-καλά ότι δεν μπορούσε να εκτελέσει τα στημένα.</p>
      <p>Πάλεψε να αλλάξει την εικόνα ο Μαρτίνς, αλλά κάτι τέτοιο δεν ήταν εφικτό. Και κάπως έτσι, έγραψε τρίτο ματς στην Ξάνθη και δεν έχει πάρει νίκη. Τρεις ισοπαλίες. Γι' αυτό και θεωρώ πως έπρεπε να έχει εναλλακτικό πλάνο και άλλο διάβασμα του ματς του Σαββάτου.</p>
      <h3>Ο ΑΒΡΑΑΜ ΕΔΕΙΞΕ ΠΟΛΛΑ</h3>
      <p>Όταν βλέπεις τον στόπερ σου να είναι ο πιο μαχητικός στο ματς, κάτι δεν έχει πάει καλά. Ο Αβραάμ Παπαδόπουλος στην Ξάνθη έπαιζε σαν να ήταν το τελευταίο του ματς με την ερυθρόλευκη φανέλα. Συγκλονιστικός. Ανέβαινε στη σέντρα, γύριζε να κόψει με τάκλιν, ήταν ο μόνος που έδειχνε να έχει επαφή με το όλο σκηνικό. Άλλοι πήγαιναν στα αποδυτήρια και αυτός έμεινε να πει δύο λόγια στον διαιτητή Διαμαντόπουλο. Αρχηγός. Έτσι είναι. Η εικόνα του πρέπει να είναι οδηγός για αρκετούς ξένους του Ολυμπιακού που δίνουν την αίσθηση σε κόσμο πως... επιλέγουν ματς, ειδικά όταν ακολουθεί Champions League. Δεν αρέσει σε αρκετούς οπαδούς της ομάδας αυτό και πρέπει να το δουν οι ίδιοι οι πρωταγωνιστές. Ο κόσμος θυμάται παίκτες για κάποια βράδια στην Ευρώπη, αλλά πολύ περισσότερο για τη συνδρομή τους στην κατάκτηση τίτλων και μεγάλων νικών στο πρωτάθλημα. Για παράδειγμα, τον Ντάρμπισιρ γιατί τον θυμούνται;</p>
      <h3>Η ΑΝΑΚΟΥΦΙΣΗ ΤΟΥ ΜΑΡΤΙΝΣ</h3>
      <p>Είναι δεδομένο πως ετοιμάζοντας την ομάδα για την Μπάγερν, αν ο Μαρτίνς έβλεπε τη βαθμολογία του πρωταθλήματος και έλεγε ΟΛΥΜΠΙΑΚΟΣ 23, ΠΑΟΚ 23, δεν θα ένιωσε και τόσο καλά. Ουσιαστικά κράτησε το προβάδισμα στη βαθμολογία, είναι στο +2. Του δίνει μια ανακούφιση το "δώρο" από την Τούμπα. Την ίδια ώρα, ενημερώνεται για το τέλος του Κόβατς από τον πάγκο της Μπάγερν Μονάχου. Πολλοί εκτιμούν πως δεν είναι η καλύτερη εξέλιξη, σχετικά είναι όλα. Θα φανούν το βράδυ της Τετάρτης άλλωστε όλα, μέσα στο γήπεδο. Καλό είναι πάντως που ο Ολυμπιακός πηγαίνει σε αυτό το ταξίδι στη Γερμανία με το προβάδισμα στη βαθμολογία του πρωταθλήματος.</p>
      <h3>ΤΟ ΣΥΓΚΡΙΤΙΚΟ ΑΝΤΙΜΕΤΩΠΙΣΗΣ</h3>
      <p>Δικαιολογημένη λέει η καθυστέρηση μισού λεπτού στο ΠΑΟΚ-Παναθηναϊκός, για την κίνηση του Διούδη να αργήσει να εκτελέσει ένα ελεύθερο. Έτσι λένε, με τη φάση που ακολουθεί να φέρνει την ισοφάριση για τον ΠΑΟΚ. Μία ημέρα νωρίτερα, στην Ξάνθη, στα πέντε λεπτά των καθυστερήσεων οι γηπεδούχοι σταματούν το ματς για εκατό δευτερόλεπτα. Ο Διαμαντόπουλος δεν κρατάει ούτε ένα δευτερόλεπτο παραπάνω και λέει στους παίκτες του Ολυμπιακού, "<i>πέντε λεπτά είχα δείξει</i>".</p>
      <p>Στην Ξάνθη, ο διαιτητής του VAR Ζαχαριάδης, κρίνει πως δεν υπάρχει λόγος να πει στον Διαμαντόπουλο να πάει να δει δύο φάσεις. Τη μία με τον <a href="https://www.sport24.gr/sport24radio/ampant-yphrxe-epafh-alla-den-htan-eparkhs-gia-na-dwsei-penalti.5631617.html">Αμπάντ</a> και τον Ελ Αραμπί και την άλλη με το χέρι του Μουλέν στη γραμμή. Δεν θες να τα δώσεις; Ναι, εντάξει. Ούτε καν να τον στείλεις στο VAR, όμως; Τόσο... άνετος ο Ζαχαριάδης που σε ματς που έχει σφυρίξει είναι συνδεδεμένος με το ακουστικό και αναμένοντας ειδοποίηση; Την Κυριακή, ο Τζήλος στην Τούμπα στέλνει τον Σλοβένο διαιτητή να δει το πέναλτι. Σαν να του λέει "<i>για εμένα είναι, έχεις κάνει λάθος</i>". Το βλέπει ο Σλοβένος και το καταλογίζει. Ο καθένας κάνει τις συγκρίσεις του και καταλαβαίνει.</p>
      <h3>ΝΑ ΑΛΛΑΞΕΙ ΣΤΑ ΕΚΤΟΣ</h3>
      <p>Ένα από τα θέματα που θα πρέπει να δει ο Μαρτίνς στη συνέχεια, είναι η προσέγγισή του στο ελληνικό πρωτάθλημα, στα ματς μακριά από το Γεώργιος Καραϊσκάκης. Εκεί σπρώχνει και ο κόσμος, είναι διαφορετικά. Κόσμο βέβαια είχε η ομάδα και στην Ξάνθη για πρώτη φορά εκτός, αλλά...</p>
      <p>Ο Ολυμπιακός στην Λάρισα φλέρταρε με απώλεια βαθμών. "Καθάρισε" με 1-0. Στο ΟΑΚΑ με τον Παναθηναϊκό άφησε δύο βαθμούς με κακή εικόνα και το τελικό 1-1. Πέρασε με ανατροπή από την έδρα του Άρη και νίκη με 2-1, για να γκελάρει πάλι στην Ξάνθη με το 0-0. Δύο γκέλες στα τέσσερα ματς. Και θα έχεις να πας στο ΟΑΚΑ με την ΑΕΚ, στην Τούμπα με τον ΠΑΟΚ και σε δύσκολες έδρες όπως η Τρίπολη, η Κρήτη, το Αγρίνιο, το Περιστέρι. Όπως και στον... φιλικό Βόλο μετά και τις τελευταίες ανακοινώσεις. Αν δεν αλλάξει πρόσωπο ο Ολυμπιακός μακριά από το Καραϊσκάκη, θα έχει πρόβλημα. Μεγάλο.</p>
      <p>Στην Ξάνθη... έκαψε ένα κανονάκι, όπως λέγαμε κάποτε στο Pacman. Στην κλεψύδρα του πρωταθλήματος, ο Ολυμπιακός πρέπει να πηγαίνει πρώτος και με διαφορά ασφαλείας. Για πολλούς λόγους που δεν είναι της παρούσης να αναλύσουμε. Περισσότερα για τον αγώνα με την Μπάγερν σε επόμενα άρθρα και φυσικά με κάλυψη από το Μόναχο αύριο.</p>
      <p><b>Υ.Γ.:</b> Υγεία να έχουμε και προχωράμε...</p>
    </article>
  </body>
</html>