<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/vimatv/g-panousis-sto-one-channel-o-varoufakis-perimenei-sti-gonia-na-parei-ton-syriza/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T06:30:41+00:00"/>
    <meta property="og:title" content="Γ. Πανούσης στο One Channel: Ο Βαρουφάκης περιμένει στη γωνία να πάρει τον ΣΥΡΙΖΑ"/>
    <meta property="og:description" content="Συνέντευξη εφ’ όλης της ύλης παραχωρεί ο καθηγητής Εγκληματολογίας και πρώην υπουργός Προστασίας του Πολίτη επί ΣΥΡΙΖΑ, Γιάννης Πανούσης, μιλώντας στην εκπομπή One Talk Weekend και την Αθηναϊδα Νέγκα."/>
  </head>
  <body>
    <article>
      <h1>Γ. Πανούσης στο One Channel: Ο Βαρουφάκης περιμένει στη γωνία να πάρει τον ΣΥΡΙΖΑ</h1>
      <h2>Συνέντευξη εφ’ όλης της ύλης παραχωρεί ο καθηγητής Εγκληματολογίας και πρώην υπουργός Προστασίας του Πολίτη επί ΣΥΡΙΖΑ, Γιάννης Πανούσης, μιλώντας στην εκπομπή One Talk Weekend και την Αθηναϊδα Νέγκα.</h2>
      <address><time datetime="2019-11-04T06:30:41+00:00">04 Nov 2019, 06:30</time> by <a rel="author">ΤοΒΗΜΑ Team</a></address>
      <p>Συνέντευξη εφ’ όλης της ύλης παραχωρεί ο καθηγητής Εγκληματολογίας και πρώην υπουργός Προστασίας του Πολίτη επί ΣΥΡΙΖΑ, Γιάννης Πανούσης, μιλώντας στην εκπομπή One Talk Weekend και την Αθηναϊδα Νέγκα.</p>
      <p>Για την εμπλοκή του με την πολιτική αναφέρει πως «ήμουν και αισθάνομαι δάσκαλος. Μια στάση ζωής που δεν έχει να κάνει με σκοπιμότητες ή δουλείες. Είχα γράψει ότι δεν εκπροσωπώ ούτε τον εαυτό μου. Δεν είπα ποτέ ότι δεν είναι η πολιτική για εμένα. Είπα ότι εγώ δε κάνω για αυτά τα πράγματα».</p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <p>«Η γενιά μου έζησε μια ζωή μετά τον πόλεμο και τον εμφύλιο, όπου μπορούσαμε να κάνουμε διάφορες σκέψεις, για το πώς θα φτιάξουμε έναν καλύτερο κόσμο. Αυτή την ελπίδα νοσταλγώ» σημειώνει ο καθηγητής.</p>
      <p>Σχετικά με την κρίση που βίωσε η Ελλάδα είναι σαφής. «Προφανώς υπήρξε κόσμος που φτωχοποιήθηκε έντονα, άνθρωποι που έτρωγαν από τα σκουπίδια. Αυτό είναι αναμφισβήτητο. Στο άλλο σκέλος, οι περισσότεροι περιμέναν να περάσει η κρίση για να κάνουν τα ίδια. Το πιο χαρακτηριστικό στοιχείο της κρίσης είναι ότι πιστεύαμε ότι είμαστε κάτι που δεν ήμασταν. Πιστεύαμε ότι ο Θεός είναι Έλληνας. Ότι είμαστε ο περιούσιος λαός και πώς μας μισούν οι υπόλοιποι. Χάσαμε την όποια ταυτότητα και την αυτογνωσία που είχαμε. Είμαστε ακόμα σε αυτή τη σύγχυση» επισημαίνει.</p>
      <p>Μιλώντας για το ΠΑΣΟΚ, υπογραμμίζει πως «ολοκλήρωσε τον ιστορικό του ρόλο. Δεν πρέπει να το αδικούμε. Έφερε πολλά πράγματα σε επίπεδο κοινωνικής δικαιοσύνης. Ανέβασε καταπιεσμένες τάξεις όπως οι μικρομεσαίοι. Έπαιξε ιστορικό θετικό ρόλο για τη χώρα. Κάποια στιγμή έκλεισε ο κύκλος. Και δεν ξέρουν πώς να τον κλείσουν».</p>
      <p>Χαρακτηρίζει το ΠΑΣΟΚ μαγαζί γωνία και αναφέρεται σε «Παπανδρεϊσμό» και «Καραμανλισμό».</p>
      <p>«Αυτές οι δύο σκέψεις πολιτικής δύσκολα θα πεθάνουν. Εκτιμώ, πως ο Γιώργος Παπανδρέου θα ξανά πάρει το ΠΑΣΟΚ με κάποιο τρόπο. Ο Κώστας Καραμανλής εμφανίστηκε τελευταία. Ούτε αυτός θα αφήσει τον ‘’καραμανλισμό’’ να ξεφτίσει. Δεν θα πεθάνουν αυτά τα δύο ρεύματα» υπογραμμίζει.</p>
      <p>Για τον ΣΥΡΙΖΑ, λέει πως δεν είναι αθώος ούτε έχει το ηθικό πλεονέκτημα «μια και πέρασε από την κυβέρνηση».</p>
      <p>Υποστηρίζει μάλιστα, πώς ο κ. Τσίπρας επιθυμεί να μετασχηματίσει τον ΣΥΡΙΖΑ για να ξανάγίνει πρωθυπουργός και όχι «για να του προσδώσει μια ιδεολογική καθαρότητα».</p>
      <p>Παραδέχεται τον Αλ. Τσίπρα ως «προβεβλημένο και με πολλά χαρίσματα, επικοινωνιακά», σημειώνει πως «ο κ. Τσακαλώτος θα μπορούσε να είναι επικεφαλής αλλά δε θέλει» και προσθέτει πως ο Γ. Βαρουφάκης εποφθαλμιά τον ΣΥΡΙΖΑ. «Ο κ. Βαρουφάκης κάθεται στη γωνία και περιμένει να πάρει τον ΣΥΡΙΖΑ. Ή να πάρει ότι προκύψει από διασπάσεις ή νέες ομαδοποιήσεις του» συμπληρώνει ο πρώην υπουργός.</p>
      <p>Ακόμα, σημειώνει πως δεν θα δει τη ταινία για τον Γ. Βαρουφάκη και αναφέρεται στις δύσκολες στιγμές του 2015.</p>
      <p>«Υπήρχε χάος τότε. Αδυναμία σύλληψης και διαχείρισης ενός προβλήματος που ξεπερνούσε την κουλτούρα, τη νοοτροπία, τις ιστορικές καταβολές του κυβερνώντος κόμματος» σχολιάζει.</p>
      <p>Για την απειρία της πρώτης κυβέρνησης ΣΥΡΙΖΑ αναφέρει πως «είναι άλλο να μην έχεις ξανά διοικήσει κι άλλο να μισείς το κράτος που θέλεις να διοικήσεις».</p>
      <p>«Είχα πει ότι είναι εσχάτη προδοσία να αλλάξει το νόμισμα. Ως υπουργείο είχαμε πλάνο για το Grexit. Το είχα παραδώσει στον κ. Τσίπρα και μου είχε πει ‘’Γιάννη διαβάζεις πολλά αστυνομικά’’. Πολλά θα μπορούσαν να συμβούν. Τα απρόβλεπτα δεν προβλέπονται. Μπορείς να έχεις ένα σχέδιο για τις πρώτες ώρες και ανάλογα προχωράς την εφαρμογή του. Ευτυχώς που δεν φτάσαμε εκεί γιατί κανείς δεν ξέρει τι θα γινόταν» λέει.</p>
      <p>Ακόμα, σχολιάζει το ακαδημαϊκό άσυλο και τη συζήτηση που υπήρξε γύρω από αυτό. «Το άσυλο είναι ακαδημαϊκό, όχι κοινωνικό. Δεν είναι ασυλία, αφορά ερευνητικές και διδακτικές λειτουργίες, αφορά ορισμένους χώρους, και βασικά είναι έννοια, άρα δεν καταργείται. Τα κόμματα έχουν θολές απόψεις γι’ αυτά που λένε. Ο χώρος του Πανεπιστημίου θετικός για την άγρα πελατών στα κόμματα» καταλήγει ο Γ. Πανούσης.</p>
      <figure>
        <iframe src="https://www.youtube.com/embed/hSO6cjwtiZs" width="640" height="360" data-service="Youtube" scrolling="no"/>
      </figure>
      <p>Πηγή:<a href="https://www.onetv.gr/politiki/g-panousis-sto-one-channel-o-varoufakis-perimenei-sti-gonia-na-parei-ton-syriza/"> onetv.gr</a></p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>