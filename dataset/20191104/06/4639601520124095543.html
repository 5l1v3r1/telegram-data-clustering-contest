<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/politics/to-orama-mitsotaki-kai-tou-proedrou-tis-cosco-gia-ton-peiraia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T06:35:31+00:00"/>
    <meta property="og:title" content="Μητσοτάκης και Cosco για Πειραιά – «Να γίνει το μεγαλύτερο λιμάνι της Ευρώπης»"/>
    <meta property="og:description" content="Θερμή υποδοχή επιφύλαξε η διοίκηση της  Cosco στον Κυριάκο Μητσοτάκη."/>
  </head>
  <body>
    <article>
      <h1>Μητσοτάκης και Cosco για Πειραιά – «Να γίνει το μεγαλύτερο λιμάνι της Ευρώπης»</h1>
      <h2>Θερμή υποδοχή επιφύλαξε η διοίκηση της  Cosco στον Κυριάκο Μητσοτάκη.</h2>
      <address><time datetime="2019-11-04T06:35:31+00:00">04 Nov 2019, 06:35</time> by <a rel="author">ΤοΒΗΜΑ Team</a></address>
      <p>Θερμή υποδοχή επιφύλαξε η διοίκηση της  Cosco στον Κυριάκο Μητσοτάκη.</p>
      <p>Στην είσοδο του Μεγάρου της εταιρείας υποδέχθηκαν τον Πρωθυπουργό και το κλιμάκιο των υπουργών εργαζόμενοι που κρατούσαν  ελληνικά και κινεζικά σημαιάκια και χαιρετούσαν στα ελληνικά. «Γεια σας, γεια σας».</p>
      <p>
        <a href="https://www.in.gr/2019/11/04/world/lakkotrypis-sto-gr-energeiako-programma-tis-kypriakis-dimokratias-synexizetai-kanonika/">Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά</a>
      </p>
      <p>Οταν ο κ. Μητσοτάκης μπήκε στην αίθουσα της επίσημης συνάντησης στα μεγάφωνα έπαιζαν Τα παιδιά του Πειραιά.</p>
      <h3>«Να γίνει ο Πειραιάς το μεγαλύτερο λιμάνι της Ευρώπης»</h3>
      <p>«Κοινός μας στόχος είναι να κάνουμε το λιμάνι του Πειραιά το μεγαλύτερο λιμάνι της Ευρώπης», τόνισαν από κοινού ο Κυριάκος Μητσοτάκης και ο πρόεδρος της Cosco, κατά την επίσκεψη του πρωθυπουργού στην έδρα της κινεζικής εταιρείας στη Σαγκάη. Τον πρωθυπουργό υποδέχτηκαν θερμά εργαζόμενοι της Cosco κρατώντας σημαίες των δυο χωρών. Ο πρόεδρος της Cosco, Xu Lirong, ο οποίος μέχρι πρότινος ήταν επικεφαλής στην επένδυση της εταιρείας στην Ελλάδα, ευχαρίστησε τον πρωθυπουργό για την γρήγορη έγκριση του νέου master plan, το οποίο -όπως τόνισε- είναι ορόσημο για τη μελλοντική συνεργασία των δυο πλευρών.</p>
      <h4>Ύμνοι από τον πρόεδρο της Cosco</h4>
      <p>«Η παρουσία σας στον Πειραιά τον Απρίλιο, μας έδωσε δύναμη. Σήμερα ο Πειραιάς είναι το μεγαλύτερο λιμάνι της Μεσογείου και μέσα στα 10 μεγαλύτερα του κόσμου», επισήμανε ο πρόεδρος του κινεζικού κολοσσού.</p>
      <p>«Όταν σας επισκέφθηκα ως αρχηγός αξιωματικής αντιπολίτευσης, σας είχα πει ότι αν μας εμπιστευτεί ο ελληνικός λαός θα προχωρήσουμε γρήγορα στην έγκριση του master plan. Πράγματι, ο ελληνικός λαός στις 7 Ιουλίου μας έδωσε εντολή να υλοποιήσουμε το οικονομικό μας πρόγραμμα. Δεν κάναμε τίποτα άλλο από αυτό για το οποίο είχαμε δεσμευτεί στον ελληνικό λαό. Αναμένω με προσμονή την ολοκλήρωση του επενδυτικού σας σχεδίου, το οποίο θα αναπτύξει και άλλες πτυχές του Πειραιά», τόνισε από την πλευρά του ο Κυριάκος Μητσοτάκης.</p>
      <p>Ο πρωθυπουργός υπενθύμισε ότι η κυβέρνηση της ΝΔ με πρωθυπουργό τον Κώστα Καραμανλή οραματίστηκε και έκανε τα πρώτα βήματα γι’ αυτή τη σημαντική επένδυση, ενώ εκείνη την εποχή υπήρχε μεγάλη αντίδραση και καχυποψία για τη χρησιμότητά της. «Η ίδια η πραγματικότητα διέψευσε τουλάχιστον τους καλόπιστους επικριτές. Τα αποτελέσματα μιλούν από μόνα τους.</p>
      <p>Ένα λιμάνι που υπολειτουργούσε, το κάνατε το μεγαλύτερο στη Μεσόγειο με 3000 θέσεις εργασίας και πολλές άλλες έμμεσες θέσεις εργασίας που συνδέονται με το λιμάνι», επισήμανε ο κ. Μητσοτάκης. Υπογράμμισε ότι η επένδυση «υλοποιήθηκε κατά τη διάρκεια βαθιάς οικονομικής κρίσης» και πρόσθεσε: «η εταιρεία σας και η Κίνα πίστεψαν και επένδυσαν στην πατρίδα μου, όταν πολλοί θεωρούσαν ότι οι προοπτικές επένδυσης είναι ανύπαρκτες».</p>
      <p>Παρουσία του δημάρχου Πειραιά Γιάννη Μώραλη, ο Κυριάκος Μητσοτάκης μίλησε για την ενεργό συμμετοχή του δήμου της πόλης στη διαμόρφωση του master plan, ώστε η επένδυση να είναι ωφέλιμη και για την οικονομία και για την κοινωνία.</p>
      <p>«Αποδίδω μεγάλη σημασία στις νέες υποδομές, στα νέα ξενοδοχεία και στην ανάπτυξη του Πειραιά που θα το καταστήσουν κέντρο παγκόσμιας εμβέλειας στην κρουαζιέρα», συμπλήρωσε ο κ. Μητσοτάκης. Χαιρέτισε, επίσης, το κινεζικό ενδιαφέρον για τη ναυπηγοεπισκευαστική δραστηριότητα, σημειώνοντας ότι είναι σημαντικό να στηριχθεί η εγχώρια δραστηριότητα στο Πέραμα.</p>
      <p>«Θέλω να ενημερώσω ότι το συμπληρωματικό σχέδιο για την επέκταση του λιμανιού είναι σχήμα υπό συζήτηση και η κυβέρνηση επί της αρχής είναι θετική, υπό την προϋπόθεση να πείσουμε την τοπική κοινωνία ότι η συμφωνία θα είναι προς όφελος της και δεν θα επιβαρύνει το περιβάλλον», ξεκαθάρισε ο πρωθυπουργός.</p>
      <p>«Μας φέρατε ευχάριστα νέα. Έχουμε στόχο να κάνουμε τον Πειραιά το μεγαλύτερο λιμάνι της Ευρώπης και το master plan μάς διασφαλίζει ότι θα το πετύχουμε. Θέλουμε να κάνουμε τον Πειραιά διαμετακομιστικό κέντρο του κόσμου στο μοντέλο της Σιγκαπούρης», υπογράμμισε, από την πλευρά του, ο πρόεδρος της Cosco. Δεσμεύτηκε τπως «όλα θα συμβάλουν στην οικονομική ευημερία της τοπικής κοινωνίας και θα τα υλοποιήσουμε με σεβασμό στους νόμους και προστατεύοντας το περιβάλλον».</p>
      <p>«Επί της ουσίας δεν υπάρχουν στην Ελλάδα ουσιαστικές αντιρρήσεις για αυτή την επένδυση και αυτή είναι σημαντική κατάκτηση», απάντησε ο πρωθυπουργός, ο οποίος ανέφερε ότι «μπορούμε να προσθέσουμε και μια διάσταση πολιτισμού στην επένδυση». Σημείωσε, ειδικότερα, ότι μπορεί να μετατραπεί ένα παλιό σιλό στον Πειραιά σε μουσείο ενάλιων αρχαιοτήτων όπου θα υπάρχει και χώρος με κινεζικά εκθέματα, όπως πχ σπουδαία πλοία προηγούμενων αιώνων.</p>
      <p>«Σε κάποια εποχή η Κίνα έφτιαχνε τα μεγαλύτερα πλοία στον κόσμο και εξερευνούσε τον κόσμο έτσι όπως τον γνωρίζαμε. Τώρα, έξι αιώνες μετά, φτιάχνει ξανά τα μεγαλύτερα πλοία στον κόσμο. Εύχομαι όλο και περισσότερα να φορτώνουν και να ξεφορτώνουν στον Πειραιά», ανέφερε ο πρωθυπουργός.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>