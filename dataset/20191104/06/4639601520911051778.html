<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/society/aposymforisi-nision-ston-peiraia-prosfyges-apo-mytilini-xio-kai-ko-antidraseis-stin-endoxora/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T06:41:41+00:00"/>
    <meta property="og:title" content="Αποσυμφόρηση νησιών : Στον Πειραιά πρόσφυγες από Μυτιλήνη, Χίο και Κω – Αντιδράσεις στην ενδοχώρα"/>
    <meta property="og:description" content="Την ώρα που η κυβέρνηση συνεχίζει την επιχείρηση αποσυμφόρησης των νησιών καθώς οι Δομές που φιλοξενούν πρόσφυγες έχουν γεμίσει ασφυκτικά , μερίδα κατοίκων στην ενδοχώρα αντιδρούν στο ενδεχόμενο μετακινήσεις προσφύγων στις περιοχές της."/>
  </head>
  <body>
    <article>
      <h1>Αποσυμφόρηση νησιών : Στον Πειραιά πρόσφυγες από Μυτιλήνη, Χίο και Κω – Αντιδράσεις στην ενδοχώρα</h1>
      <h2>Την ώρα που η κυβέρνηση συνεχίζει την επιχείρηση αποσυμφόρησης των νησιών καθώς οι Δομές που φιλοξενούν πρόσφυγες έχουν γεμίσει ασφυκτικά , μερίδα κατοίκων στην ενδοχώρα αντιδρούν στο ενδεχόμενο μετακινήσεις προσφύγων στις περιοχές της.</h2>
      <address><time datetime="2019-11-04T06:41:41+00:00">04 Nov 2019, 06:41</time> by <a rel="author">ΤοΒΗΜΑ Team</a></address>
      <p>Την ώρα που η κυβέρνηση συνεχίζει την επιχείρηση αποσυμφόρησης των νησιών καθώς οι Δομές που φιλοξενούν πρόσφυγες έχουν γεμίσει ασφυκτικά , μερίδα κατοίκων στην ενδοχώρα αντιδρούν στο ενδεχόμενο μετακινήσεις προσφύγων στις περιοχές της.</p>
      <p>Η κατάσταση σε Μυτιλήνη – όπου οι πρόσφυγες έχουν ξεπεράσεις τους 15.000 – στη Σάμο και σε άλλα νησιά του Αιγαίου έχει φτάσει στο απροχώρητο καθώς οι πρόσφυγες ζουν κάτω από άθλιες συνθήκες σε Δομές που είναι προορισμένες να φιλοξενούν πολύ μικρότερο αριθμό ανθρώπων.</p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <p>Οι εικόνες ντροπής με τις άθλιες συνθήκες που έρχονται καθημερινά στο προσκήνιο αποδεικνύουν ότι η κυβέρνηση πρέπει να πατήσει «γκάζι» προκειμένου να υπάρξει άμεση αποσυμφόρηση, με δεδομένο μάλιστα ότι οι προσφυγικές ροές από τα τουρκικά παράλια συνεχίζονται με αμείωτη ένταση.</p>
      <h3>Στον Πειραιά πρόσφυγες από Μυτιλήνη, Χίο και Κω</h3>
      <p>Στο λιμάνι του Πειραιά κατέπλευσε το πρωί το επιβατηγό οχηματαγωγό πλοίο ΝΗΣΟΣ ΣΑΜΟΣ μεταφέροντας 46 πρόσφυγες και μετανάστες από τη Μυτιλήνη και 151 από τη Χίο.</p>
      <p>Στις 08:05 αναμένεται να καταπλεύσει στο λιμάνι του Πειραιά και το επιβατηγό οχηματαγωγό πλοίο BLUE STAR 2 μεταφέροντας 25 πρόσφυγες και μετανάστες από την Κω και 62 από τη Λέρο. Οι μετανάστες και πρόσφυγες και στις δύο περιπτώσεις αναμένεται να επιβιβαστούν σε λεωφορεία με προορισμό δομές φιλοξενίας της χώρας.</p>
      <p>«Γίνεται μία πολύ συντονισμένη προσπάθεια να αποσυμφορηθεί η κατάσταση στη Μυτιλήνη και στη Σάμο γιατί δεν μπορεί να συνεχιστεί η διαρκής ροή μεταναστών προς τα νησιά μας και προς την πατρίδα μας», τόνισε ο υπουργός Εσωτερικών Τάκης Θεοδωρικάκος μιλώντας στον ΣΚΑΪ τονίζοντας μάλιστα πως αν χρειαστεί θα ληφθούν και επιπρόσθετα μέτρα.</p>
      <figure>
        <img src="https://www.in.gr/wp-content/uploads/2019/11/theodorikakos1-600x271.jpg"/>
      </figure>
      <h4>«Να βάλουν όλοι πλάτη»</h4>
      <p>Σύμφωνα με τον κ. Θεοδωρικάκο «συντονισμένα και οργανωμένα θα υπάρξει μετακίνηση ενός αριθμού μεταναστών στην ηπειρωτική Ελλάδα. Το αντιμετωπίζουμε με σχέδιο. Είναι δύσκολο. Πρέπει να βάλουμε όλοι πλάτη. Αυτό είναι ένα μήνυμα προς όλους τους πολίτες», επεσήμανε ο υπουργός.</p>
      <p>Ο αναπληρωτής υπουργός Προστασίας του Πολίτη Γιώργος Κουμουτσάκος παρέθεσε από την πλευρά του τα επίσημα στοιχεία για τις αφίξεις στα νησιά.</p>
      <h4>40.000 αφίξεις το τελευταίο τετράμηνο</h4>
      <p>«Το τελευταίο τετράμηνο είχαμε 40.000 αφίξεις προσφύγων και μεταναστών», είπε χαρακτηριστικά ο Γιώργος Κουμουτσάκος.</p>
      <p>Σχολιάζοντας τις αντιδράσεις κατοίκων στην έλευση των προσφύγων – μεταναστών ανέφερε πως «η ενημέρωση των τοπικών κοινωνιών είναι καθήκον της πολιτείας. Τίποτα δεν μπορεί να επιβάλλεται στις τοπικές κοινωνίες. Για να έχουμε όμως την στήριξη των τοπικών κοινωνιών πρέπει να συνομιλούμε μαζί τους συνέχεια ακατάπαυστα.»</p>
      <p>Ενώ προσθέτει πως: «H ενημέρωση προκύπτει από την ανάγκη να δειχθεί από όλους μας η έγκαιρη αλληλεγγύη στις συνοριακές περιοχές της χώρας που δέχονται το πρώτο κύμα.Το ζήτημα είναι μεγάλο και είναι εδώ για να μείνει. Γι’ αυτό χρειαζόμαστε αντοχή. Θα μετρηθούμε όλοι στο αν σε ένα ζήτημα που έχει εθνική διάσταση είμαστε όλοι μαζί».</p>
      <figure>
        <img src="https://www.in.gr/wp-content/uploads/2019/11/moria6-600x400.jpg"/>
      </figure>
      <h4>Αντιδράσεις κατοίκων</h4>
      <p>Οι δηλώσεις αυτές των κυβερνητικών στελεχών έρχονται μετά τις αλλεπάλληλες αντιδράσεις που έχουν σημειωθεί από τοπικές κοινωνίες στις οποίες οι αρχές επιχείρησαν να μεταφέρουν πρόσφυγες από τα νησιά.</p>
      <p>Τα ξημερώματα της Κυριακής σημειώθηκαν επεισόδια στα Γιαννιτσά.</p>
      <p>Κάτοικοι απέκλεισαν το δρόμο και εμπόδισαν δυο λεωφορεία που μετέφεραν περίπου 150 προσφυγές να προσεγγίσουν ξενοδοχείο της περιοχής.</p>
      <p>Αστυνομικοί που βρίσκονταν στο σημείο έστησαν φραγμό, εμποδίζοντας τους κατοίκους που διαμαρτύρονταν, με αποτέλεσμα τα πούλμαν να καταφέρουν να προσεγγίσουν το ξενοδοχείο από παράδρομο.</p>
      <figure>
        <img src="https://www.in.gr/wp-content/uploads/2019/11/antidraseiska-600x450.jpg"/>
      </figure>
      <p>Περίπου 40 άτομα συγκεντρώθηκαν σε βοηθητική οδό κοντά σε ξενοδοχείο, στο 5ο χμ της Ε.Ο. Γιαννιτσών-Θεσσαλονίκης, όπως αναφέρει το thestival,για να εμποδίσουν την έλευση των προσφύγων κι ανάρτησαν πανό που έγραφε: «Απελάστε τους λαθραίους μετανάστες από την Ελλάδα. Κλείστε τα σύνορα. Αλληλεγγύη στους Έλληνες».</p>
      <p>Υπενθυμίζεται ότι το απόγευμα του Σαββάτου έφτασαν στην Ελευσίνα με δύο αρματαγωγά του Πολεμικού Ναυτικού συνολικά 795 πρόσφυγες, που ήταν στη Λέσβο.</p>
      <p>Οι άνθρωποι αυτοί, σύμφωνα με το πλάνο, θα εγκατασταθούν σε ξενοδοχεία σε 30 σημεία της Ελλάδας.</p>
      <p>Άλλοι 58 αιτούντες άσυλο θα ταξιδέψουν σήμερα, με πλοίο της γραμμής προς τον Πειραιά.</p>
      <p>Την ίδια ώρα όμως, το τελευταίο διάστημα φουντώνουν οι αντιδράσεις, τόσο στα νησιά, που ασφυκτιούν από τους πρόσφυγες, όσο και στην ενδοχώρα, όπου μεταφέρονται κάποιοι από αυτούς στο πλαίσιο του σχεδίου αποσυμφόρησης.</p>
      <p>Χαρακτηριστικό παράδειγμα τα όσα συνέβησαν στην Κω, το βράδυ της Παρασκευής.</p>
      <p>Δήμαρχος και κάτοικοι έστησαν μπλόκο με μηχανήματα του δήμου στο λιμάνι προκειμένου να εμποδίσουν την αποβίβαση προσφύγων από πλοίο.</p>
      <p>Αντιδράσεις προκάλεσε η έλευση προσφύγων και στην περιοχή των Σερρών.</p>
      <p>Λίγο πριν τις 3 τα ξημερώματα της Κυριακής κάτοικοι του νομού συγκεντρώθηκαν στον κάθετο άξονα της Εγνατίας Οδού, στο ύψος των νέων διοδίων και πραγματοποίησαν διαμαρτυρία κατά της φιλοξενίας προσφύγων στις Σέρρες.</p>
      <p>Ένα λεωφορείο που μετέφερε πρόσφυγες σε ξενοδοχείο, στην περιοχή του Σιδηροκάστρου, σταμάτησε για λίγη ώρα πριν τα διόδια και μετά την αποχώρηση των ατόμων, συνέχισε προς τον προορισμό του.</p>
      <h4>«Μπλόκο» στην Κω από Δήμο και κατοίκους</h4>
      <p>Είχε προηγηθεί η δυναμική παρέμβαση κατοίκων και δημοτικής αρχής της Κω την περασμένη Παρασκευή, οι οποίοι μάλιστα έφθασαν στο σημείο να κινητοποιήσουν ακόμα και μηχανήματα του δήμου προκειμένου να εμποδίσουν την αποβίβαση των 77 προσφύγων που μεταφέρονταν στο νησί τους με πλοίο της γραμμής από το Καστελόριζο και τη Ρόδο.</p>
      <figure>
        <iframe src="https://www.youtube.com/embed/86bVfWSYAy0" width="640" height="360" data-service="Youtube" scrolling="no"/>
      </figure>
      <p>Το πλοίο έφθασε στην Κω στη 01:00, αλλά μετά το μπλόκο των κατοίκων με επικεφαλής τον δήμαρχο του νησιού οι πρόσφυγες δεν αποβιβάστηκαν. Μόνο δύο από τους 77 κατέβηκαν από το πλοίο, οι οποίοι είχαν ταυτοποιηθεί το προηγούμενο διάστημα ότι βρίσκονταν στην Κω, αλλά έφυγαν από το νησί.</p>
      <p>Ο δήμαρχος με ανάρτησή του στα social media δήλωσε ότι ζητά άμεση αποσυμφόρηση του νησιού από πρόσφυγες και μετανάστες και ξεκαθάρισε ότι δεν θα επιτραπεί η μεταφορά άλλων από άλλα νησιά στην Κω. Παράλληλα, ζητά ανθρώπινες συνθήκες διαβίωσης για όσους βρίσκονται στο νησί.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>