<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/lamministratore-delegato-di-mcdonalds-e-stato-licenziato-per-aver-avuto-una-relazione-con-una-dipendente/"/>
    <meta property="og:site_name" content="Il Post"/>
    <meta property="article:published_time" content="2019-11-04T06:34:54+00:00"/>
    <meta property="og:title" content="L’amministratore delegato di McDonald’s è stato licenziato per aver avuto una relazione con una dipendente"/>
    <meta property="og:description" content="Steve Easterbrook, amministratore delegato della catena di fast food McDonald's, è stato licenziato per aver avuto una relazione con una dipendente, violando il codice di condotta della società. Le relazioni tra dirigenti e dipendenti sono infatti vietate da McDonald's, anche se consensuali, come nel caso di"/>
  </head>
  <body>
    <article>
      <h1>L’amministratore delegato di McDonald’s è stato licenziato per aver avuto una relazione con una dipendente</h1>
      <address>
        <time datetime="2019-11-04T06:34:54+00:00">04 Nov 2019, 06:34</time>
      </address>
      <p>Steve Easterbrook, amministratore delegato della catena di fast food McDonald’s, <a href="https://news.mcdonalds.com/news-releases/news-release-details/mcdonalds-corporation-announces-leadership-transition">è stato licenziato</a> per aver avuto una relazione con una dipendente, violando il codice di condotta della società. Le relazioni tra dirigenti e dipendenti sono infatti vietate da McDonald’s, anche se consensuali, come nel caso di Easterbrook. Easterbrook, che è britannico e ha 52 anni, aveva iniziato a lavorare come dirigente di McDonald’s nel 1993 e ne era stato nominato amministratore delegato nel 2015. Il posto di Easterbrook verrà preso da Chris Kempczinski, attualmente presidente della divisione statunitense.</p>
      <p>McDonald’s ha diffuso un comunicato in cui ha accusato Easterbrook di aver violato le politiche dell’azienda, mantenendo un comportamento “imprudente”. In una email inviata ai dipendenti dell’azienda, Easterbrook ha confermato la relazione e ha detto che è stata un errore: «Dati i valori dell’azienda, sono d’accordo con il consiglio di amministrazione che è ora che io vada via».</p>
    </article>
  </body>
</html>