<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/okupanti-poshiryuyut-feykovi-zayavi-pro-rozvedennya-bilya-petrivskogo-637453.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T06:45:18+00:00"/>
    <meta property="og:title" content="Окупанти поширюють фейкові заяви про розведення біля Петрівського"/>
    <meta property="og:description" content="Раніше бойовики на Донбасі заявили про готовність до розведення з 4 листопада"/>
  </head>
  <body>
    <article>
      <h1>Окупанти поширюють фейкові заяви про розведення біля Петрівського</h1>
      <address>
        <time datetime="2019-11-04T06:45:18+00:00">04 Nov 2019, 06:45</time>
      </address>
      <h4>Раніше бойовики на Донбасі заявили про готовність до розведення з 4 листопада</h4>
      <p>Українська сторона СЦКК вважає провокацією заяви окупаційної влади про готовність сьогодні приступити до початку розведення сил і засобів на ділянці №3 Петрівське.</p>
      <p>Про це повідомляє штаб ООС на своїй сторінці у <a href="https://www.facebook.com/pressjfo.news/">Facebook</a>.</p>
      <p>«Українська сторона СЦКК інформує, що 03.11.2019 в низці ЗМІ з'явилася інформація про те, що окупаційна влада 04.11.2019 готова приступити до початку розведення сил і засобів на ділянці №3 «Петрівське», на знак чого запустять білу сигнальну ракету о 12.00 (за київським часом) 4 листопада. У цьому контексті заяви представників окупаційної влади щодо намірів розпочати процес розведення на ділянці №3 є нічим іншим як черговою провокацією та замилюванням очей світовій спільноті», - йдеться у публікації.</p>
      <p>Зазначається, що в такий спосіб ватажки самопроголошених квазіутворень не дотримуються Мінських домовленостей та взятих на себе зобов’язань у форматі Тристоронньої контактної групи щодо встановлення стійкого режиму припинення вогню по всій лінії розмежування сторін.</p>
      <p>За даними звіту СММ ОБСЄ від 31.10.2019, останнє порушення режиму припинення вогню з боку незаконних збройних формувань РФ в межах ділянки № 3 «Петрівське» зафіксовано 30.10.2019 року.</p>
      <p>Штаб ООС наголошує, що згідно з Мінськими домовленостями умовою початку розведення сил і засобів є верифікація СММ ОБСЄ дотримання режиму повного припинення вогню протягом семи діб.</p>
      <related>
        <a href="https://glavcom.ua/news/doba-na-donbasi-14-vorozhih-obstriliv-odnogo-ukrajinskogo-biycya-poraneno-637441.html"/>
        <a href="https://glavcom.ua/country/incidents/v-zonu-rozvedennja-vijsk-na-donbasi-pochali-z-jizhdzhatisja-rosijski-gosti-video-637361.html"/>
        <a href="https://glavcom.ua/columns/yuriybutusov/yak-viglyadaje-taktichna-obstanovka-v-zoni-rozvedennya-viysk-bilya-petrivskogo-i-bogdanivki-637356.html"/>
      </related>
    </article>
  </body>
</html>