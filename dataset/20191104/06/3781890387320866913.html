<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739924"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T06:41:00+00:00"/>
    <meta property="og:title" content="&quot;สรรพากร&quot;โชว์จัดเก็บรายได้ทุบสถิติเกินเป้ารอบ 7 ปี"/>
    <meta property="og:description" content="กรมสรรพากรเผยตัวเลขจัดเก็บรายได้ปี 62  แตะ 2 ล้านล้านบาท เกินกว่าเป้า 9,310 ล้านบาท ซึ่งเป็นครั้งแรกในรอบ 7 ปี วางเป้าปีหน้า 2.116 ล้านล้านบาท "/>
  </head>
  <body>
    <article>
      <h1>"สรรพากร"โชว์จัดเก็บรายได้ทุบสถิติเกินเป้ารอบ 7 ปี</h1>
      <address>
        <time datetime="2019-11-04T06:41:00+00:00">04 Nov 2019, 06:41</time>
      </address>
      <p>
        <b>กรมสรรพากรเผยตัวเลขจัดเก็บรายได้ปี 62  แตะ 2 ล้านล้านบาท เกินกว่าเป้า 9,310 ล้านบาท ซึ่งเป็นครั้งแรกในรอบ 7 ปี วางเป้าปีหน้า 2.116 ล้านล้านบาท </b>
      </p>
      <p>นายเอกนิติ นิติทัณฑ์ประภาส อธิบดีกรมสรรพากร เปิดเผยว่า ในปีงบประมาณ 62  (ต.ค.61-ก.ย.62) กรมฯ จัดเก็บรายได้เกินกว่าเป้าหมาย 9,310 ล้านบาท จากเป้าหมาย 2 ล้านล้านบาท ซึ่งเกินเป้าครั้งแรกในรอบ 7 ปี นับตั้งแต่ปี  55  เนื่องจากมีการพัฒนาระบบเทคโนโลยีทำให้จัดเก็บรายได้มากขึ้น  ทั้งในด้านการขยายฐานภาษี โดยภาษีเงินได้บุคคลธรรม สามารถขยายฐานได้เพิ่มขึ้นเป็น 11.7 ล้านคน เพิ่มขึ้น 10% จากปีก่อนที่มี 10 ล้านคน และตั้งเป้าหมายภายใน 3 ปี จะขยายฐานบุคคลธรรมดาให้เข้าสู่ระบบภาษีให้ได้ 14 ล้านคน ส่วนการขยายฐานการจัดเก็บภาษีเงินได้นิติบุคคล ภายใน 3 ปีจะเพิ่มเป็น 600,000 ราย จากปัจจุบันมีนิติบุคคลอยู่ในระบบฐานภาษี 460,000 ราย ซึ่งอีกเกือบ 200,000 รายที่จะนำเข้ามาสู่ระบบภาษีนั้น ส่วนใหญ่เป็นผู้ประกอบการรายย่อย โดยปี 63  ตั้งเป้าจัดเก็บรายได้ 2.116 ล้านล้านบาท  <br/><br/>ด้านความคืบหน้าของกองทุนหุ้นยั่งยืน (SEF)  ที่จะมาแทน กองทุนรวมระยะยาว (LTF)นั้น  ขณะนี้อยู่ในขั้นตอนการพิจารณาในรายละเอียด เพื่อรอเสนอให้คณะทำงานศึกษาแนวทางการปฏิรูปโครงสร้างภาษี ที่มีปลัดกระทรวงการคลัง เป็นประธานพิจารณา  ซึ่งแนวทาง LTF ที่ผ่านมา กรมฯเห็นตรงกันกับผลวิจัยของธนาคารแห่งประเทศไทย (ธปท.) และจุฬาลงกรณ์ มหาวิทยาลัย ที่ระบุว่า LTF จะสร้างประโยชน์ให้กับผู้มีรายได้สูงถึง 60-70% ของผู้ใช้สิทธิ ซึ่งก่อให้เกิดความเหลื่อมล้ำในสังคม ขณะที่ กองทุนใหม่มีหลายแนวทางที่ศึกษาแต่ต้องลดความเหลื่อมล้ำลง <br/><br/><br/> </p>
    </article>
  </body>
</html>