<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739918"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T06:16:00+00:00"/>
    <meta property="og:title" content="&quot;ณรงค์&quot;ขจัดจุดอ่อน เติมคุณภาพอาชีวศึกษา"/>
    <meta property="og:description" content="'ณรงค์'รับโจทย์ใหญ่ยกคุณภาพการอาชีวศึกษา เร่งตั้ง Excellent Center ผลิตกำลังคนคุณภาพป้อนตลาดแรงงาน"/>
  </head>
  <body>
    <article>
      <h1>"ณรงค์"ขจัดจุดอ่อน เติมคุณภาพอาชีวศึกษา</h1>
      <address>
        <time datetime="2019-11-04T06:16:00+00:00">04 Nov 2019, 06:16</time>
      </address>
      <p>
        <b>"ณรงค์"รับโจทย์ใหญ่ยกคุณภาพการอาชีวศึกษา เร่งตั้ง Excellent Center ผลิตกำลังคนคุณภาพป้อนตลาดแรงงาน</b>
      </p>
      <p>วันนี้(4 พ.ย.)นายณรงค์ แผ้วพลสง รักษาราชการแทนเลขาธิการคณะกรรมการการอาชีวศึกษา(กอศ.) เปิดเผยว่า เนื่องจาก พล.อ.ประยุทธ์ จันทร์โอชา นายกรัฐมนตรี และ นายณัฏฐพล ทีปสุวรรณ รมว.ศึกษาธิการ  ให้ความสำคัญกับการอาชีวศึกษา เพราะทุกภาคส่วนในการพัฒนาประเทศล้วนเป็นผลมาจากการอาชีวศึกษา โดยมีนโยบายชัดเจนที่จะให้เกิดการขับเคลื่อนการอาชีวศึกษาอย่างจริงจัง โดยเฉพาะอย่างยิ่งการมุ่งเน้นยกระดับการเรียนการสอนวิชาชีพสาขาต่าง ๆ ให้มีคุณภาพและตอบโจทย์ความต้องการกำลังคนของสถานประกอบการ ภาคอุตสาหกรรมต่าง ๆ  สำนักงานคณะกรรมการการอาชีวศึกษา(สอศ.)ซึ่งได้รับโจทย์มา จึงได้มาขับเคลื่อนโดยการเตรียมจัดตั้ง Excellent Center เพื่อเติมความเชื่อมั่นเรื่องคุณภาพระดับอาชีวศึกษา  <br/><br/>“ที่ผ่านมาเมื่อพูดถึงการอาชีวศึกษามักจะมองเรื่องการมีงานทำมากกว่าเรื่องคุณภาพ แต่ต่อไปเมื่อเรามี Excellent Center แล้วนอกจากเรื่องการมีงานทำแล้วเด็กที่จบออกไปจะเป็นกำลังคนที่มีคุณภาพด้วย เพราะการยกระดับให้เป็น  Excellent Center เป็นการยกระดับคุณภาพวิชาชีพที่วิทยาลัยสอนอยู่แล้ว ด้วยการให้การสนับสนุนงบประมาณ วัสดุ อุปกรณ์ต่าง ๆ เพื่อให้สามารถดำเนินการได้อย่างมีประสิทธิภาพและคุณภาพมากขึ้น โดยขณะนี้ สอศ.กำลังเร่งสำรวจความพร้อมของวิทยาลัยโดยคำนึงถึงองค์ประกอบทุกด้าน เช่น สถานที่ตั้ง ความต้องการของผู้เรียน ความต้องการของสถานประกอบการ เป็นต้น”นายณรงค์กล่าวและว่า สอศ.ตั้งเป้าหมายไว้ว่าจะเริ่มดำเนินการจัดตั้ง Excellent Center ในสาขาวิชาชีพที่เด่น ๆ ก่อน ซึ่งคาดว่าจะมีมากกว่า 10-15 สาขา เช่น อากาศยาน ระบบราง แมคคาทรอนิกส์ เกษตรแนวใหม่ เป็นต้น ทั้งนี้บางวิทยาลัยที่มีความพร้อมสูงอาจจะสามารถเปิด Excellent Center ได้มากกว่า 1 สาขาก็ได้<br/> </p>
    </article>
  </body>
</html>