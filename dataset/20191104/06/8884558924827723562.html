<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/neverjetno-sds-se-je-povezala-z-levico"/>
    <meta property="og:site_name" content="Primorske novice"/>
    <meta property="article:published_time" content="2019-11-04T06:05:00+00:00"/>
    <meta property="og:title" content="Neverjetno: SDS se je povezala z Levico"/>
    <meta property="og:description" content="V piranskem občinskem svetu je nastala nova politična koalicija. Pozornost vzbuja predvsem zato, ker sta v njej predstavnika strank iz skrajnih političnih polov, Levice in SDS, koordinator koalicije pa je član SMC."/>
  </head>
  <body>
    <article>
      <h1>Neverjetno: SDS se je povezala z Levico</h1>
      <address><time datetime="2019-11-04T06:05:00+00:00">04 Nov 2019, 06:05</time> by <a rel="author">Alenka Penjak</a></address>
      <p>
        <b>V piranskem občinskem svetu je nastala nova politična koalicija. Pozornost vzbuja predvsem zato, ker sta v njej predstavnika strank iz skrajnih političnih polov, Levice in SDS, koordinator koalicije pa je član SMC.</b>
      </p>
      <figure>
        <img src="https://static.primorske.si/foto/highres/gnweb/718204_253-tris-piran.jpg"/>
        <figcaption>Z leve: Savo Radić (neodvisni), Vojko Jevševar (SDS) in Barbara Kožar (Levica) Foto: Arhiv PN</figcaption>
      </figure>
      <p><b>PIRAN</b> &gt; Na zadnji seji piranskega občinskega sveta je <b>Barbara Kožar</b> iz Levice pojasnila, da se je njena stranka povezala v enotno svetniško skupino skupaj s SDS, ki jo zastopa <b>Vojko Jevševar</b>, in z neodvisnim svetnikom <b>Savom Radićem</b>. Ta je v občinski svet stopil kot član stranke Slovenija za vedno, ki je ena od političnih grupacij, ki jih obvladuje nekdanji koprski župan <b>Boris Popovič</b>. Radić je Slovenijo za vedno zapustil po glasovanju o občinskem proračunu, ki ga je podprl, stranka pa je imela nasprotno mnenje.</p>
      <h3>“Občinska uprava potrebuje pomoč”</h3>
      <p>“V neodvisni svetniški skupini bomo v prihodnje sodelovali in enotno glasovali. Ko si to zasluži, občinska uprava potrebuje pomoč, in mi bomo z njo konstruktivno sodelovali,” je pojasnila Kožarjeva. Iz tega je razumeti, da bodo podpirali projekte piranskega župana <b>Đenia Zadkovića</b>. V prvem letu tega mandata je bila omenjena trojica neopredeljena: občasno je podpirala Zadkovićeve predloge, včasih pa je glasovala tudi v sozvočju z GZOP in županovimi nasprotniki.</p>
      <p>Napovedali so, da je njihov koordinator <b>Andrej</b><b>Korenika</b>, predsednik lokalnega odbora SMC in nekdanji občinski svetnik ter županski kandidat, ki je dandanes tudi član nadzornega odbora občine. Na naše vprašanje, zakaj je začel združevati piranske občinske svetnike, pravi, da ga zanima napredek občine.</p>
      <h3>Do Zadkovića kritični, a ga ne želijo rušiti</h3>
      <p>“Združili so se na moj predlog, saj si želimo, da bi projekte, ki so občini v korist, izpeljali še v tem županskem mandatu. Naš cilj ni rušenje župana Đenia Zadkovića, čeprav smo do njega kritični in menimo, da je požrl svoje predvolilne obljube. Ne želimo preostalih treh let njegovega mandata vreči v smeti. V našem interesu je, da se vsi premaknemo z mrtve točke,” je za naš časnik pojasnil Andrej Korenika. Dodaja, da so v enotno svetniško skupino vabljeni tudi ostali občinski svetniki.</p>
      <p>Na lokalni ravni pogosto nastanejo koalicije, ki so v nasprotju z državno ravnjo in se zdijo z ideološkega vidika povsem nelogične, na primer koalicije med SD in SDS oziroma NSi. Kljub temu se v Sloveniji po naših podatkih še ni zgodilo, da bi v koaliciji skupaj pristali SDS kot desnosredinska stranka in radikalno leva Levica. Da jima ob tem asistira še sredinska in izpričano liberalna SMC, pa še dodatno zavozla zadevo.</p>
    </article>
  </body>
</html>