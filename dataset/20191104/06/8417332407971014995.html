<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/04/Trump-truer-med-%C3%A5-holde-tilbake-n%C3%B8dhjelp-til-California-branner-20310578.ece"/>
    <meta property="og:site_name" content="adressa.no"/>
    <meta property="article:published_time" content="2019-11-04T06:04:38+00:00"/>
    <meta property="og:title" content="Trump truer med å holde tilbake nødhjelp til California-branner"/>
    <meta property="og:description" content="President Donald Trump truer med å holde igjen nødhjelp til brannrammede California, fordi delstatens demokratiske guvernør har kritisert hans miljøpolitikk."/>
  </head>
  <body>
    <article>
      <h1>Trump truer med å holde tilbake nødhjelp til California-branner</h1>
      <address><time datetime="2019-11-04T06:04:38+00:00">04 Nov 2019, 06:04</time> by <a rel="author">Vegard Eggen</a></address>
      <p>President Donald Trump truer med å holde igjen nødhjelp til brannrammede California, fordi delstatens demokratiske guvernør har kritisert hans miljøpolitikk.</p>
      <aside><a href="https://www.adressa.no/nyheter/utenriks/2019/11/04/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/04/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/04/javascript:void(0);">Del denne artikkelen på e-post</a></aside>
      <p>I løpet av to uker har nye skogbranner i California svidd av 400.000 mål land i områder nordvest for Los Angeles. Brannene er blitt vanlige i delstaten som er kraftig rammet av endringene i klimaet og en pågående tørke som har rammet store områder i lang tid.</p>
      <p>President Donald Trump har flere ganger kritisert delstatens demokratiske guvernør Gavin Newsom, for innsatsen med unngå brannene. Trump skrev på Twitter at guvernøren må trosse miljøforkjemperne og rydde skogbunnen.</p>
      <p>– Hvert år når brannene raser og California brenner, så kommer han til den føderale regjeringen for penger og hjelp. Men ikke lenger. Ta deg sammen, guvernør, skrev Trump på Twitter.</p>
      <p>Newsom uttrykker frustrasjon over at presidenten ikke gjør mer for å bekjempe klimaforandringene. Han sier at mens California kjemper mot de mest destruktive brannene i delstatens historie, driver Trump et storstilt angrep på årsakene til at brannene oppstår. Nylig opphevet Trump-administrasjonen et vedtak Californias myndigheter hadde gjort for å sette egne standarder for bilforurensning.</p>
      <p>Presidenten har ved flere anledninger åpent stilt spørsmål ved den vitenskapelige enigheten om at menneskelig aktivitet forårsaker endringer i klimaet, og særlig tørken som har bidratt til brannene i California.</p>
      <p>– I går kveld godkjente regjeringen sju nye nødtilskudd på rekordtid. Men det som er så oppsiktsvekkende, er at han gjør alt riktig for å reagere på disse katastrofene og alt galt for å løse det som forårsaker dem, sa guvernøren om Trumps handlemåte i et intervju med The Times i forrige uke.</p>
    </article>
  </body>
</html>