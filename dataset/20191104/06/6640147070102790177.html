<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/secondo-intel-per-giocare-non-servono-piu-di-8-core/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T06:47:00+00:00"/>
    <meta property="og:title" content="Secondo Intel per giocare non servono più di 8 core"/>
    <meta property="og:description" content="Intel ha da poco annunciato il Core i9-9900KS &quot;Special Edition&quot;, andando a migliorare quello rappresenta il processore gaming più veloce, il 9900K"/>
  </head>
  <body>
    <article>
      <h1>Secondo Intel per giocare non servono più di 8 core</h1>
      <address><time datetime="2019-11-04T06:47:00+00:00">04 Nov 2019, 06:47</time> by <a rel="author">Jacopo Ferrante</a></address>
      <p><b>Intel</b> ha da poco annunciato il <a href="http://www.tomshw.it/hardware/intel-core-i9-9900ks-special-edition-dal-30-ottobre-ecco-il-prezzo/">Core i9-9900KS “Special Edition”</a>, andando a migliorare quello rappresenta il processore gaming più veloce, il 9900K (<a href="https://toms.it/pVXie">Amazon</a>). Il nuovo arrivato è in grado di spingere tutti e otto i core a 5 GHz.</p>
      <p>A fronte di una AMD prossima a presentare una CPU a<b> 16 core / 32 thread</b> nella fascia mainstream, il <b>Ryzen 9 3950X</b>, Intel ha pensato bene di pigiare sull’acceleratore del marketing con un <a href="https://medium.com/performance-at-intel/core-scaling-and-gaming-performance-how-many-cores-do-you-need-8b45c0f3e4a3">post su Medium</a> del proprio Chief Performance Strategist, <a href="http://www.tomshw.it/hardware/intel-ha-un-chief-performance-strategist-arriva-dal-giornalismo-hi-tech-a-stelle-e-strisce/">Ryan Shrout</a>.</p>
      <figure>
        <img src="https://www.tomshw.it/images/images/2019/11/intel-prestazioni-numero-core-60471.768x432.jpg"/>
      </figure>
      <p>Shrout, tramite una serie di test, ha cercato di dimostrare che <b>non sempre aumentare il numero di core è una buona cosa per le prestazioni di gioco</b>. Il posto difatti ha un titolo eloquente: “<i>Core Scaling and Gaming Performance – How Many Cores Do You Need?</i>“.</p>
      <p>“In Intel crediamo che il miglior processore per ogni operazione sia quello che <b>bilancia tutti i vettori prestazionali, incluso il numero di core, la frequenza, l’IPC e il resto per avere prestazioni ottimali.</b> […] A volte aumentiamo i core per fare di più per chi crea i contenuti, altre ottimizziamo all’interno dello stesso numero di core; cerchiamo sempre nuove strade per aggiungere valore all’esperienza degli utenti”.</p>
      <p>Secondo Shrout “<b>8 core sono il numero ottimale per scalare le prestazioni nei moderni giochi per PC</b> e a 8 core abbiamo il miglior scaling della frequenza dai nostri prodotti Coffee Lake e dall’attuale tecnologia a 14 nanometri. E la frequenza è ciò che alimenta i thread primari affamati degli attuali engine di gioco!”.</p>
      <p>Per illustrare la propria tesi, il CPS di Intel ha esaminato le prestazioni in-game di una<b> CPU Core i9-9900K</b>,<b> bloccandola a 4 GHz e testandola con quattro, sei e otto core </b>(disabilitando l’Hyper-Threading) in Full HD.</p>
      <p><b>I risultati mostrano che il passaggio da 4 a 6 core porta a un aumento delle prestazioni dal 7% al 33% a seconda del gioco</b>. Solo tre giochi tra quelli testati scalano invece da 6 a 8 core.</p>
      <p>Assassin’s Creed Origins ha dimostrato un progresso prestazionale del 50%, Ashes of the Singularity: Escalation e Hitman 2 di oltre il 30%. Far Cry 5, Shadow of War e Rise of the Tomb Raider invece non hanno visto aumenti prestazionali dai 2 core in più.</p>
      <figure>
        <img src="https://www.tomshw.it/images/images/2019/11/intel-prestazioni-numero-core-60472.768x432.jpg"/>
      </figure>
      <p>Shrout ha <b>anche svolto dei test con un Core i9–9980XE</b>, disattivandone l’HT e testandolo di nuovo alla frequenza fissa di 4 GHz con 8, 12 e 16 core. Dai test si evince che passare da 8 a 12 core porta a un miglioramento prestazionale inferiore al 10% in tutti i giochi.</p>
      <p><b>Il passaggio da 12 a 16 core invece mostra un ritorno minimo, se non inesistente</b>, con il solo Ashes of the Singularity a migliorare e altri tre giochi che invece vedono persino scendere le loro prestazioni. “I dati sostengono quello che Intel dice sin dal suo rilascio: il Core i9-9900K è il miglior processore gaming al mondo e il nuovo Core i9-9900KS sarà persino più veloce”.</p>
      <p>“<b>Aggiungere core solo perché puoi</b>, senza un aumento corrispondente della frequenza sostenuta e decisioni architetturali per alimentare i core – come i sottosistemi di memoria a bassa latenza -, <b>non porta a migliori prestazioni</b>. I motori che muovono i giochi scalano meglio con la frequenza e l’IPC e Intel ha intenzione di guidare in questo settore per gli anni a venire”.</p>
    </article>
  </body>
</html>