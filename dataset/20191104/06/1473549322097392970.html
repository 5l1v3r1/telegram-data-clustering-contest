<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/akcja-znicz-policja-o-liczbie-ofiar-i-wypadkow,982535.html"/>
    <meta property="og:site_name" content="TVN24"/>
    <meta property="article:published_time" content="2019-11-04T06:44:00+00:00"/>
    <meta property="og:title" content="230 wypadków, 21 ofiar śmiertelnych, ponad tysiąc nietrzeźwych kierowców"/>
    <meta property="og:description" content="Od czwartku do niedzieli do godziny 14 doszło w Polsce do 230 wypadków drogowych. Zginęło w nich 21 osób, a 295 zostało rannych. W tym czasie policjanci zatrzymali 1016 nietrzeźwych kierowców - poi..."/>
  </head>
  <body>
    <article>
      <h1>230 wypadków, 21 ofiar śmiertelnych, ponad tysiąc nietrzeźwych kierowców</h1>
      <address><time datetime="2019-11-04T06:44:00+00:00">04 Nov 2019, 06:44</time> by <a rel="author">mjz, ads/adso,now</a></address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/6e64637e-ba7f-41d3-af7a-a9ae49a356d2.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7b5daec4-ea42-41e8-a6ba-7eef2c9be574-480p.mp4"/>
          <figcaption>Od czwartku do niedzieli na polskich drogach zginęło 21 osób</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/fe2d5dc4-5b74-435d-b6d0-aa4f6ee8e263-480p.mp4"/>
          <figcaption>Policja apeluje do kierowców o dostosowanie prędkości do...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a31265f8-7b32-4f4d-8be3-9aa4720a4b0a-480p.mp4"/>
          <figcaption>"Pośpiech to największy zły doradca"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/4a7976c8-7e01-46da-acfc-11436ebac2d6-480p.mp4"/>
          <figcaption>Trwa policyjna akcja Znicz. Zmiana organizacji ruchu w...</figcaption>
        </figure>
        <figcaption>Od czwartku do niedzieli na polskich drogach zginęło 21 osób<cite>Foto: Tomasz Wojtasik/PAP | Video: tvn24</cite></figcaption>
      </slideshow>
      <h3>Od czwartku do niedzieli do godziny 14 doszło w Polsce do 230 wypadków drogowych. Zginęło w nich 21 osób, a 295 zostało rannych. W tym czasie policjanci zatrzymali 1016 nietrzeźwych kierowców - poinformowała Komenda Główna Policji, przekazując ostatnie dane z akcji "Znicz".</h3>
      <p>Podinspektor Radosław Kobryś z Biura Ruchu Drogowego Komendy Głównej Policji poinformował, że tegoroczna akcja "Znicz" rozpoczęła się w czwartek rano, 31 października.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/90afe1e1-d485-4527-8802-a8ba100cd1ac.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Od czwartku do niedzieli na polskich drogach zginęło 21 osób<cite>Źródło: tvn24</cite></figcaption>
      </figure>
      <related>
        <a href="https://www.tvn24.pl/wiadomosci-z-kraju,3/nietrzezwi-kierowcy-zabici-i-ranni-na-drogach-statystyki-policyjnej-akcji-znicz,982370.html"/>
      </related>
      <p>W akcji, która trwała do niedzielnego wieczoru, wzięło udział ponad pięć tysięcy policjantów drogówki wspieranych przez funkcjonariuszy innych specjalności i Żandarmerię Wojskową. Funkcjonariusze działali przede wszystkim w okolicach cmentarzy i na drogach dojazdowych do nich.</p>
      <p>Do niedzieli do godziny 14 - jak przekazała KGP - doszło do 230 wypadków. Zginęło w nich 21 osób, a 295 zostało rannych. Policjanci zatrzymali 1016 nietrzeźwych kierowców.</p>
      <h3>"Zajrzymy także głęboko w oczy kierowcom"</h3>
      <p>Podinspektor Radosław Kobryś wskazywał, że priorytetem tegorocznej akcji "Znicz" była regulacja ruchu, aby pojazdy płynniej się przemieszczały. - Drugim naszym zadaniem będzie reagowanie w szczególności na tych, którzy za nic mają przepisy ruchu drogowego, czyli na te najbardziej agresywne wykroczenia - powiedział.</p>
      <p>Policjanci przyglądali się również, jak są przewożeni pasażerowie, sprawdzali stan techniczny i wyposażenie pojazdów. - Zajrzymy także głęboko w oczy kierowcom, czy przypadkiem nie mamy podejrzenia, że ktoś jedzie na tak zwanym podwójnym gazie - zapowiadał Kobryś.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/6e64637e-ba7f-41d3-af7a-a9ae49a356d2.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>W miejscowości Lipie koło Kępna (woj. wielkopolskie) w niedzielę samochód, którym podróżowało trzech mężczyzn, zjechał z drogi i uderzył w drzewo. Na miejscu zginęły dwie osoby, trzecia została zabrana do szpitala<cite>Źródło: Tomasz Wojtasik/PAP</cite></figcaption>
      </figure>
      <h3>"Nie zabijaj - jedź bezpiecznie!"</h3>
      <p>Policjanci apelowali, żeby przed wyjazdem zadbać o stan techniczny samochodu - sprawdzić poziom płynów eksploatacyjnych, działanie świateł i wycieraczek, ale również zabezpieczyć przed złodziejami pozostawione w tym czasie domy i mieszkania i pamiętać o bezpieczeństwie w pobliżu cmentarzy.</p>
      <related>
        <a href="https://fakty.tvn24.pl/r/piec-tysiecy-funkcjonariuszy-na-drogach-trwa-akcja-znicz,982217.html"/>
      </related>
      <p>Jednocześnie z akcją "Znicz" trwała trzecia edycja wspólnej akcji informacyjno-edukacyjnej policji, Konferencji Episkopatu Polski i Polskiej Rady Ekumenicznej na rzecz poprawy bezpieczeństwa w ruchu drogowym. W tym roku hasło brzmi: "Nie zabijaj - jedź bezpiecznie!". Jak wskazała policja, jest to apel do kierowców o przestrzeganie przepisów i przyjęcie współodpowiedzialności za bezpieczeństwo wszystkich uczestników ruchu drogowego.</p>
      <p>Wszystkie te działania wspierał spot przypominający o noszeniu elementów odblaskowych, emitowany na ekranach w całym kraju. "Apelujemy o świadome i odpowiedzialne zachowanie na drodze, życzliwość i empatię wszystkich uczestników ruchu drogowego" - podkreśliła Komenda Główna Policji.</p>
      <h3>"Pośpiech to największy zły doradca"</h3>
      <p>Arkadiusz Kuzio z Akademii Bezpieczeństwa Ruchu Drogowego w Szczecinie w rozmowie z TVN24 zwracał uwagę, że w powodowaniu wypadków drogowych ogromną rolę odgrywa nadmierny pośpiech. Ocenił, że to jest "największy zły doradca".</p>
      <p>- Zaplanujmy ten powrót w czasie, wyjedźmy wcześniej. Dajmy sobie szansę na to, żebyśmy dojechali bezpiecznie. Jeśli to długa trasa, to korzystajmy z częstych postojów, na stacji paliw, wypijmy kawę, a na pewno dojedziemy bezpiecznie - apelował ekspert.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/trwa-policyjna-akcja-znicz-zmiana-organizacji-ruchu-w-poblizu-cmentarzy,982133.html"/>
        <a href="https://www.tvn24.pl/wiadomosci-z-kraju,3/wzmozona-absencja-jesli-bedzie-trzeba-na-drogi-pojda-nie-tylko-policjanci-z-drogowki,880646.html"/>
        <a href="https://tvnwarszawa.tvn24.pl/informacje,news,dwie-ofiary-51-nietrzezwych-kierowcow-akcja-znicz-w-warszawie,104502.html"/>
        <a href="https://www.tvn24.pl/wiadomosci-z-kraju,3/dzis-dzien-wszystkich-swietych-zobacz-jak-szybko-i-bezpiecznie-dojechac-na-cmentarze,286193.html"/>
      </related>
    </article>
  </body>
</html>