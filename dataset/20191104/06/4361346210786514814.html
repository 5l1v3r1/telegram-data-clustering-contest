<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/nb-i-erik-a-csoda-mezokovesden/185820"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-04T06:15:00+00:00"/>
    <meta property="og:title" content="NB I – Érik a csoda Mezőkövesden"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>NB I – Érik a csoda Mezőkövesden</mark>
      </h1>
      <address><time datetime="2019-11-04T06:15:00+00:00">04 Nov 2019, 06:15</time> by <a rel="author">(t. n.)</a></address>
      <p>
        <b>Megismétli a leicesteri csodát a Mezőkövesd? 2016-ban senki sem hitte el és vette komolyan, hogy az angol kiscsapat révbe érhet, aztán megnyerte a Premier League-et... </b>
        <b>Megismétli a leicesteri csodát a Mezőkövesd? 2016-ban senki sem hitte el és vette komolyan, hogy az angol kiscsapat révbe érhet, aztán megnyerte a Premier League-et...</b>
      </p>
      <p>Nem akar kipukkadni a mezőkövesdi lufi. Kuttor Attila együttese a bajnokság egyharmada után ugyanannyi pontot gyűjtött, mint a Fehérvár és a Fradi, a gólkülönbsége jelenleg a második helyre sorolja. A ma­tyóföldiek a hétvégén bátor játékkal a címvédő zöld-fehérek otthonából, a Groupama Arénából csentek el egy pontot (1-1), ami bizonyítja, hogy most már senki sem veheti félvállról őket. Sőt ha így folytatja a Mezőkövesd, akkor a bajnoki cím egyik várományosaként kell tekinteni rá, ami már önmagában csoda. Az NB I esetleges megnyerése pedig a Leicester City 2016-os bajnoki elsőségének bravúrjával érne fel, hiszen a borsodi gárda költségvetése ugyanúgy nem hasonlítható a magyar kirakatcsapatokéhoz, mint az angol együttes lehetőségei hazája sztárklubjaiéhoz.</p>
      <figure>
        <img src="http://media.borsonline.hu/cikk/20/191369/gallery-picture/645w/2013355_hb-09770-1.jpg"/>
        <figcaption>A Mezőkövesd nagyon megkeserítette a Fradi dolgát © Hatlaczki Balázs</figcaption>
      </figure>
      <p>– Habár ez nem az én asztalom, megítélésem szerint a Mezőkövesd költségvetése az NB I-es mezőny második felébe tartozik, tehát e tekintetben tényleg erőn felül teljesítünk – árulta el a Borsnak Kuttor Attila, a Zsóry vezetőedzője, aki szerint a Fradi elleni pontszerzés hab volt a tortán, hiszen ő már arra nagyon büszke volt, hogy játékosai egy ilyen erős ellenfél ellen is felvállalták a saját játékukat.</p>
      <figure>
        <img src="http://media.borsonline.hu/cikk/20/191369/gallery-picture/645w/2013357_hb-09958.jpg"/>
        <figcaption>A maroknyi matyóföldi szurkolóhad megtapsolta a Groupama Arénából ponttal távozó csapatát © Hatlaczki Balázs</figcaption>
      </figure>
      <aside><b>Kirúgták Szivicset</b><br/>A Debrecen elleni 3-1-s vereséget követően elköszönt a Paks vezetősége Tomiszlav Szivics vezetőedzőtől és Szabó István pályaedzőtől. Az atomvárosiak a legutóbbi hat bajnokijukból ötöt elveszítettek, és csak a tizedik helyen állnak.</aside>
      <p>– Ez a csapat évről évre fejlődik. Tóth László szakmai igazgatóval közösen a lehetőségeinkhez mérten mindig próbáljuk tovább erősíteni a keretet, és egy olyan játékfilozófiát megvalósítani, amiben mindketten hiszünk. A leicesteri csodát emlegetni még korai. Sok van még hátra a bajnokságból, a mezőny nagyon sűrű, korábban egy jó kezdés után a Vasas és az MTK még ki is tudott esni.</p>
      <blockquote><b>Kórházban kezelték Vignjevicset</b> <br/>A dombóvári kórházban esett át kezelésen Nebojsa Vignjevics, az Újpest vezetőedzője a Kaposvár elleni bajnoki előtt, aki ezért le sem tudott ülni a kispadra a meccsen, amit csapata 3-2-re megnyert. Kiderült, a szerb szakembernek kiújultak a kínzó derékfájdalmai, amit a gerincsérve okoz. Habár injekciót is kapott, ezúttal olyan fájdalmai voltak, hogy nem vállalta a meccselést, helyette Vígh Péter másodedző dirigált.</blockquote>
    </article>
  </body>
</html>