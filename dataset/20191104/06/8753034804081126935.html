<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/aenergi/i/JoXpXj/fersk-rapport-oljeselskapene-maa-kutte-samlet-oljeproduksjon-med-en-tredjedel-innen-2040"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T06:53:04+00:00"/>
    <meta property="og:title" content="Fersk rapport: Oljeselskapene må kutte samlet oljeproduksjon med en tredjedel innen 2040"/>
    <meta property="og:description" content="En fersk rapport fra Carbon Tracker sier at de største oljegigantene må kutte rundt 35 prosent av oljeproduksjonen de neste 20 årene for å nå klimamålene. ConocoPhillips og Exxon må kutte mest."/>
  </head>
  <body>
    <article>
      <h1>Fersk rapport: Oljeselskapene må kutte samlet oljeproduksjon med en tredjedel innen 2040</h1>
      <h2>En fersk rapport fra Carbon Tracker sier at de største oljegigantene må kutte rundt 35 prosent av oljeproduksjonen de neste 20 årene for å nå klimamålene. ConocoPhillips og Exxon må kutte mest.</h2>
      <address><time datetime="2019-11-04T06:53:04+00:00">04 Nov 2019, 06:53</time> by <a rel="author">Pernille Filippa Pettersen</a></address>
      <p><a href="https://e24.no/energi/i/9veodp/rapport-oljegigantene-maa-bli-mindre-hvis-klimamaalene-skal-naas">Det er E24 som først omtalte rapporten</a>, som ble publisert 1. november.</p>
      <p>– Denne analysen viser at hvis selskapene virkelig ønsker å minske den økonomiske risikoen og være en del av klimaløsningen, må de krympe produksjonen, sier olje- og gassanalytiker Mike Coffin, som har skrevet rapporten, i<a href="https://www.carbontracker.org/balancing-the-budget-press-release/"> en pressemelding</a>.</p>
      <h4>Parisavtalen</h4>
      <p>Coffin mener at analysen viser at hvis oljeselskapene og myndighetene forsøker å utvikle alle sin olje- og gassreserver, vil ambisjonen fra Parisavtalen om å begrense den globale oppvarmingen til 1,5 grader mislykkes.</p>
      <p>Ifølge rapporten må de største børsnoterte oljeselskapene kutte sin produksjon med rundt 35 prosent for å nå målene. Hvor mye hvert selskap må kutte varierer, beroende på andelen av lavkarbonprosjekter i porteføljene. ConocoPhillips må kutte mest med hele 85 prosent. Shells portefølje er mest i tråd med målene og må kutte minst med 10 prosent.</p>
      <h4>Equinor-støtte</h4>
      <p>Per i dag er ingen av verdens største børsnoterte selskaper i rute for å nå Paris-målene. Men rapporten slår fast at det er en økende trend blant investorer å fokusere på bærekraftige investeringer.</p>
      <p>Equinor forpliktet seg tidligere i år til å lede an med sterk støtte til målene i Parisavtalen sammen med verdens største investorer i Climate Action 100+. Investorer som forvalter til sammen 33.000 milliarder dollar, blant disse er DNB, Nordea og Storebrand, står bak initiativet<a href="http://www.climateaction100.org/investors"><b> Climate Action 100+</b></a></p>
      <hr/>
      <h3>Fakta: Parisavtalen</h3>
      <ul>
        <li>Vedtatt på klimatoppmøte i desember 2015, signert av verdens land i 2016.</li>
        <li>Slår fast at den globale oppvarmingen skal holdes under 2 grader og helst begrenses til 1,5 grader.</li>
        <li>Over 180 land har levert inn frivillige utslippsmål som skal gjøre verden klimanøytral i slutten av århundret. Dette betyr at det ikke slippes ut mer klimagasser en det som fjernes eller fanges i atmosfæren.</li>
        <li>Utslippmålene skal oppdateres hvert femte år, men de er ikke folkerettslig bindende.</li>
        <li>Typiske farlige klimagasser er CO2 og metan.</li>
        <li>Rike land skal fra 2020 skaffe minst 100 milliarder dollar til klimatiltak i fattige land.</li>
        <li>Fattige land som rammes av rammes av klimaendringer får ikke erstatning, men kan få økonomisk støtte fra rike land.</li>
      </ul>
      <hr/>
      <h4>Karbonbudsjetter</h4>
      <p>Analysen advarer også om at selskapenes karbonbudsjetter legger til grunn nivåer av fangst og lagring av karbon som kanskje ikke blir realisert innen tidsrammen.</p>
      <p>Carbon Tracker har lenge varslet om en karbonboble i markedene, fordi fossile brensler fremover må forbli i bakken, skriver <a href="https://e24.no/energi/i/9veodp/rapport-oljegigantene-maa-bli-mindre-hvis-klimamaalene-skal-naas">E24</a>.</p>
      <p>«Det er nå viktigere enn noensinne at aksjonærene fremmer og støtter planer i olje- og gassektoren om håndtering av en rask nedgang i produksjonen», skriver Carbon Tracker.</p>
      <p>
        <b>Rapporten i sin helhet finner du her:</b>
      </p>
      <p>
        <a href="https://www.carbontracker.org/balancing-the-budget-press-release/">Oil majors must cut output by average of 35% to 2040 to hit Paris targets ConocoPhillips and Exxon must cut most, Shell least</a>
      </p>
    </article>
  </body>
</html>