<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739919"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T06:41:00+00:00"/>
    <meta property="og:title" content="ชาวเน็ตแห่ชื่นชม'น้องเอิร์ธ' บริจาคอวัยวะ'ช่วย4ชีวิต'"/>
    <meta property="og:description" content="ชาวเน็ตสุดซาบซึ้งใจ ขอชื่นชม 'น้องเอิร์ธ' หนุ่มน้อยวัย 16 ปี หลังประสบอุบัติเหตุ จนครอบครัวตัวสินใจมอบหัวใจ ตับ และไต 2 ข้าง ช่วยเหลือผู้ป่วยได้อีก 4 ชีวิต"/>
  </head>
  <body>
    <article>
      <h1>ชาวเน็ตแห่ชื่นชม'น้องเอิร์ธ' บริจาคอวัยวะ'ช่วย4ชีวิต'</h1>
      <address>
        <time datetime="2019-11-04T06:41:00+00:00">04 Nov 2019, 06:41</time>
      </address>
      <p>
        <b>ชาวเน็ตสุดซาบซึ้งใจ ขอชื่นชม "น้องเอิร์ธ" หนุ่มน้อยวัย 16 ปี หลังประสบอุบัติเหตุ จนครอบครัวตัวสินใจมอบหัวใจ ตับ และไต 2 ข้าง ช่วยเหลือผู้ป่วยได้อีก 4 ชีวิต</b>
      </p>
      <p>เมื่อวันที่ 4 พ.ย. ผู้สื่อข่าว <b>"เดลินิวส์ออนไลน์"</b> รายงานว่า โลกออนไลน์เกิดกระแสแชร์เรื่องราวสุดซาบซึ้งใจ ภายหลังจากที่ผู้ใช้เฟซบุ๊ก@Urassaya Nirasawong ระบุ<i><b> "#ขอชื่นชมและไว้อาลัย "น้องเอิร์ธ" ผู้บริจาคอวัยวะ หัวใจ ตับ และไต 2 ข้าง เพื่อช่วยชีวิตผู้ป่วยรายอื่นถึง 4 ราย"</b></i> โดยเป็นเรื่องราวของ "น้องเอิร์ธ-นายสิทธิกรกฤตย์ บำรุงจิต"<i><b> </b></i>หลังเกิดอุบัติเหตุขื่รถมอไซค์ ชนท้ายรถพ่วง 18 ล้อ ทำให้กระโหลกศรีษะแตก สมองบวม เมื่อเดือน ก.ค.2562 เข้ารับการรักษาในโรงพยาบาลถึง 3 แห่ง ก่อนถูกส่งต่อมาที่ รพ.จุฬาฯ เป็นแห่งที่ 4 แต่อาการไม่ดีขึ้น ก่อนแพทย์จะแจ้งให้พ่อแม่ทราบว่า <b>"น้องเอิร์ธ #ก้านสมองตายแล้ว"</b> ซึ่งทางแพทย์ได้พูดคุยกับคุณพ่อและคุณแม่ของน้องเอิร์ธว่า <b><i>"สนใจจะบริจาคอวัยวะหรือไม่ เพราะก้านสมองตาย แต่อวัยวะยังสมบูรณ์ทุกอย่าง สามารถบริจาคเพื่อช่วยเหลือชีวิตผู้ป่วยคนอื่นให้มีชีวิตต่อไป #ยินดีที่จะบริจาคเพราะลูกชายร่างกายส่วนอื่นๆแข็งแรง "นายสุดใจ" ได้ตอบกับแพทย์ทันที ก่อนจะไปบอกให้ "น้องเอิร์ธ" ได้รับรู้ว่า...บริจาคอวัยวะเพื่อช่วยชีวิตคนอื่นต่อนะลูก เป็นบุญกุศลที่ยิ่งใหญ่ ลูกตายไปก็เอาอวัยวะไปไม่ได้ แต่เมื่อบริจาคแล้วลูกจะได้เอาบุญไปอีกภพหนึ่ง"</i></b></p>
      <figure>
        <img src="https://www.dailynews.co.th/admin/upload/20191104/news_bLAUFIPASb134501_533.jpg?v=20191104165?v=4444"/>
      </figure>
      <p>โดยมีกำหนดการพิธีสวดพระอภิธรรมและฌาปนกิจศพ<b> "น้องเอิร์ธ"</b> ที่วัดเขาไม้แก้ว และได้รับพระราชทานเพลิงศพ (เป็นกรณีพิเศษ) ณ เมรุสถานวัดเขาไม้แก้ว ต.เขาไม้แก้ว อ.บางละมุง จ.ชลบุรี <b><i>"#เราคือผู้สูญเสียจริง_เราไปเผาทิ้งเป็นผงธุลี #แต่เราบริจาคและให้ชีวิตใหม่กับคนอื่นต่อไปได้อีกหลายชีวิต #ขอบุญกุศลที่ "น้องเอิร์ธ" หรือ "นายสิทธิกรกฤตย์ บำรุงจิต" ได้ทำไว้ จงส่งผลให้น้องได้ไปในภพภูมิที่ดี ไปเป็นเทวดาอยู่บนชั้นสวรรค์ รวมทั้งคุณพ่อคุณแม่ ที่ได้ร่วมสร้างบุญกุศลที่ยิ่งใหญ่นี้ ขอให้มีความเจริญ ชีวิตมีแต่ความสงบสุข ด้วยอำนาจแห่งบุญด้วยเทอญ" </i></b><br/><br/>สำหรับ <b>"น้องเอิร์ธ" </b>นั้น เกิดเมื่อวันอังคารที่ 31 ธ.ค. 2545 อายุ 16 ปี เป็นลูกคนเดียวของ <b>"นางธัญญา บำรุงจิต"</b> และ <b>"นายสุดใจ บำรุงจิต"</b> อยู่บ้านเลขที่ 251/46 หมู่ที่ 1 บ้านหนองตาสน ต.เขาไม้แก้ว อ.บางละมุง จ.ชลบุรี จบการศึกษาตั่งแต่อนุบาล 1 ถึง ป.6 ที่โรงเรียนสว่างบริบูรณ์ อ.บางละมุง จ.ชลบุรี และจบชั้น ม.3 ที่โรงเรียนมารีวิทย์ บ่อวิน ต.บ่อวิน อ.ศรีราชา จ.ชลบุรี เข้าศึกษาระดับ ปวช. ที่วิทยาลัยเทคนิคบ้านค่าย ต.หนองละลอก อ.บ้านค่าย จ.ระยอง สาขาการไฟฟ้า ซึ่งน้องเอิร์ธเป็นเด็กร่าเริงแจ่มใส มีความกตัญญู มีสัมมาคารวะ อ่อนน้อมถ่อมตน เป็นเด็กมีจิตอาสา ชอบช่วยเหลือผู้อื่น ชอบเต้นชอบร้องเพลง เป็นที่รักของพ่อแม่ ญาติพี่น้อง และเพื่อนๆอีกด้วย..</p>
      <figure>
        <img src="https://www.dailynews.co.th/admin/upload/20191104/news_BvYnMOOkhI134501_533.jpg?v=20191104165?v=3486"/>
      </figure>
      <p>ขอบคุณภาพและข้อมูลจาก @Urassaya Nirasawong</p>
      <figure>
        <img src="https://www.dailynews.co.th/admin/upload/20191104/news_Hxvkgfvxgu134652_533.jpg?v=20191104165?v=9440"/>
      </figure>
    </article>
  </body>
</html>