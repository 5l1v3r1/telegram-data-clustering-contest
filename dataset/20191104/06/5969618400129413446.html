<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/Charlie/magkikos-vathmos-gia-ton-panathhnaiko.5631923.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-04T06:29:00+00:00"/>
    <meta property="og:title" content="Μάγκικος βαθμός για τον Παναθηναϊκό"/>
    <meta property="og:description" content="Ο Παναθηναϊκός που δεν έφυγε θριαμβευτής αλλά κερδισμένος και συσπειρωμένος από την Τούμπα και ο ΠΑΟΚ που χρειάζεται ενίσχυση για να πάρει το πρωτάθλημα για δεύτερη σερί σεζόν. Γράφει ο Τσάρλυ."/>
  </head>
  <body>
    <article>
      <h1>Μάγκικος βαθμός για τον Παναθηναϊκό</h1>
      <h2>Ο Παναθηναϊκός που δεν έφυγε θριαμβευτής αλλά κερδισμένος και συσπειρωμένος από την Τούμπα και ο ΠΑΟΚ που χρειάζεται ενίσχυση για να πάρει το πρωτάθλημα για δεύτερη σερί σεζόν. Γράφει ο Τσάρλυ.</h2>
      <address><time datetime="2019-11-04T06:29:00+00:00">04 Nov 2019, 06:29</time> by <a rel="author">O Τσάρλυ</a></address>
      <p>Ο <a href="https://www.sport24.gr/football/omades/Panathinaikos/">Παναθηναϊκός</a> μπορεί να έχασε την ευκαιρία να πάρει την μεγαλύτερη του νίκη από την ημέρα που ανέλαβε την ομάδα ο Γιώργος Δώνης, όμως δεν παύει <a href="https://www.sport24.gr/football/ellada/SuperLeague/paok-panathhnaikos-2-2-ton-eswse-o-arxhgos-sto-101.5631786.html">να κέρδισε έναν μάγκικο πόντο</a> και πάνω από όλα, από αυτό το παιχνίδι παίρνει αυτοπεποίθηση για την συνέχεια.</p>
      <p>Μία αυτοπεποίθηση που αυτή η ομάδα την έχει ανάγκη και επίσης έχει ανάγκη να γίνει κατανοητό πως μόνο μέσα από εμπιστοσύνη στα υγιή στοιχεία που υπάρχουν μέσα στην ομάδα μπορεί να υπάρξει πρόοδος και να βγει κάτι καλό.</p>
      <h3>ΠΑΝΗΓΥΡΙΣΑΝ ΜΙΑ ΑΠΟΤΥΧΙΑ</h3>
      <p>Στον <a href="https://www.sport24.gr/football/omades/Paok/">ΠΑΟΚ</a>, στο τέλος πανηγύρισαν μία αποτυχία. Έδωσαν έναν αγώνα που θα τους έφερνε στην κορυφή μαζί με τον Ολυμπιακό. Είχαν σημαδέψει αυτήν την αγωνιστική οι άνθρωποι του ΠΑΟΚ, ο στόχος στην Ξάνθη την προηγούμενη ημέρα επετεύχθη, η ομάδα αποδείχτηκε κατώτερη των προσδοκιών και πέταξε την ευκαιρία.</p>
      <p>Απέτυχε να διαχειριστεί σωστά το παιχνίδι, ήταν προβληματική στο μεγαλύτερο διάστημα του αγώνα και είχε μία εικόνα που θα πρέπει να προβληματίσει.</p>
      <p>Όσο και να φαίνεται περίεργο, τα παιχνίδια που είχαν προηγηθεί έκριναν σε μεγάλο βαθμό την εικόνα του πρώτου ημιχρόνου. Δεν ξέρω πόσοι το κατάλαβαν, προσωπικά προσπάθησα να το κάνω κατανοητό στο κείμενο της περασμένης Δευτέρας, ο Παναθηναϊκός με την ΑΕΛ έκανε το καλύτερό του φετινό παιχνίδι.</p>
      <p>Το γεγονός πως έχασε και δεν φάνηκε αυτό στο αποτέλεσμα, τον έκανε επικίνδυνο. Άλλωστε βρίσκεται σε ένα διάστημα που αλλάζει νοοτροπία, επαναφέρει το υγιές πλάνο που ξεκίνησε την περασμένη χρονιά και δίχως να μπορεί να γίνει κατανοητός ο λόγος, είχε εγκαταλειφτεί.</p>
      <h3>ΔΕΝ ΤΟΝ ΒΟΗΘΗΣΑΝ ΤΑ ΠΑΙΧΝΙΔΙΑ ΜΕ ΛΑΜΙΑ ΚΑΙ ΒΟΛΟ</h3>
      <p>Ο ΠΑΟΚ προερχόταν από δύο παιχνίδια, που για διαφορετικούς λόγους το καθένα, δεν γνώρισε σοβαρό ανταγωνισμό. Από την ενδεκάδα του <a href="https://www.sport24.gr/football/omades/Paok/fereira-eimaste-mia-omada-poy-arneitai-na-xasei.5631833.html">Φερέιρα</a> και από την απόδοση της στο πρώτο ημίχρονο αποδείχθηκε πως το γεγονός αυτό δεν του έκανε τόσο καλό. Δεν βοήθησαν οι αγώνες με Λαμία και Βόλο, για να βγουν πραγματικά σωστά συμπεράσματα.</p>
      <p>Θυμίζω πως την περσινή χρονιά ο ΠΑΟΚ, στα εγχώρια ντέρμπι έπαιρνε μεγάλο πλεονέκτημα από την ενέργεια που έβγαζαν οι Ζαμπά, Ακπόμ. Τη φετινή χρονιά, αυτά τα δύο όπλα των πρωταθλητών δεν ξεκίνησαν καλά και ο Πορτογάλος τεχνικός δεν φρόντισε να εκμεταλλευτεί το εύκολο πρόγραμμα για να βρει ρυθμό, σε αυτούς τους δύο ποδοσφαιριστές και κοροϊδεύτηκε με τον Στοχ.</p>
      <h3>Ο ΣΤΟΧ ΗΤΑΝ ΔΩΡΟ ΓΙΑ ΤΟΝ ΔΩΝΗ</h3>
      <p>Πήρε λοιπόν την απόφαση να ξεκινήσει με τον Στοχ στη μία πλευρά και τον Σβιντέρσκι στην κορυφή της επίθεσης. Με βάση την πρόσφατη φόρμα, η επιλογή να ξεκινήσει ο Πολωνός ήταν λογική, όμως στο γήπεδο φάνηκε πως μόνος του δεν μπορούσε να κουράσει και να κερδίσει μάχες από την άμυνα του Παναθηναϊκού.</p>
      <p>Η απόφαση να ξεκινήσει ο Στοχ στα αριστερά έμοιαζε με ένα μικρό δώρο προς τον Γιώργο Δώνη. Ο Σλοβάκος ούτε να απειλήσει μπορούσε, ούτε να αμυνθεί. Ουσιαστικά η συμμετοχή του έδωσε την πλευρά για ένα ημίχρονο στον Παναθηναϊκό, κράτησε χαμηλά τον Γιανούλη, καθώς είχε να αντιμετωπίσει δύο ποδοσφαιριστές, πρόσφερε στον Γιόχανσον αυτοπεποίθηση και ελευθερίες στον Μπουζούκη.</p>
      <h3>ΕΙΧΕ ΤΟΝ ΑΠΟΛΥΤΟ ΕΛΕΓΧΟ ΣΤΟ ΠΡΩΤΟ ΜΕΡΟΣ</h3>
      <p>Στην απέναντι πλευρά ο Λημνιός δεν ήταν σε καλή ημέρα, ο Ινσούα τον έπαιζε εύκολα και ο Παναθηναϊκός ήταν πιο απειλητικός καθώς ήταν ξεκάθαρη η επιλογή να παίρνει το πλάτος από τον Χατζηγιοβάνη, ο οποίος πήγε πολλές φορές σε φάσεις "ένας με ένας". Μία λεπτομέρεια στην συνεργασία ή σε μία τελική επιλογή έλειπε, για να πάρει κάποια πραγματικά σημαντική φάση από αυτή την συνθήκη ο Παναθηναϊκός.</p>
      <p>Στο πρώτο ημίχρονο ο Παναθηναϊκός έκανε το τέλειο παιχνίδι, έμοιαζε σαν να είχε πετύχει στο γήπεδο όλα του τα θέλω. Ο Γιόχανσον δεν είχε κανέναν πρόβλημα με τον Στοχ, ο Μπουζούκης έκανε σημαντική δουλειά στο κράτημα μπάλας και ήταν το σκαλοπάτι για να αναπτύξει το παιχνίδι του ο Παναθηναϊκός και ο μοναδικός που μπορούσε να παίξει στο "ένας με ένας" ήταν δικός του ποδοσφαιριστής, ο Χατζηγιοβάνης.</p>
      <p>Στον άξονα, οι Κουρμπέλης, Δώνης, Ζαχίντ με τη βοήθεια του Μπουζούκη έμοιαζαν συνεχώς να έχουν αριθμητικό πλεονέκτημα και ανέβαζαν σταδιακά τα μέτρα στο πρέσινγκ.</p>
      <p>Μάλιστα, για πολύ μεγάλο διάστημα οδήγησαν τον ΠΑΟΚ σε μεταφορά παιχνιδιού με μεγάλες μπαλιές καθώς ήταν αδύνατον να περάσει με ασφάλεια η μπάλα, στους Ντούγκλας, Μίσιτς από αυτήν την πίεση που έβαζε ο Παναθηναϊκός και τη δυσκολία στην ανάπτυξη που αντιμετώπιζε η τελευταία γραμμή άμυνας του ΠΑΟΚ, ήρθε το λάθος του Κρέσπο που έφερε το τέρμα του Ζαχίντ. Η ομάδα του Δώνη, πήγε απόλυτα δίκαια με προβάδισμα στα αποδυτήρια.</p>
      <h3>ΤΟ ΡΙΣΚΟ ΤΟΥ ΦΕΡΕΙΡΑ</h3>
      <p>Στο δεύτερο ημίχρονο χάθηκε η ηρεμία στα δεξιά με την έξοδο του Στοχ, όπως χάθηκαν μέτρα και κατοχή μπάλας. Ο Φερέιρα ρίσκαρε από νωρίς και πήγε με μία ακραία επιθετικά διάταξη. Έβαλε δεύτερο επιθετικό τον Ακπόμ, δίπλα στον Σβιντέρφσκι, πέρασε αριστερά τον Μπίσεσβαρ, δεξιά τον Βιειρίνια και τον Ελ Καντουρί δίπλα στον Μίσιτς. Στην πράξη πάρθηκε η απόφαση να παίξει για περισσότερα από 30 λεπτά, ταυτόχρονα με δύο, φορ, δύο εξτρέμ και δύο δημιουργούς στον άξονα.</p>
      <p>Όταν υπάρχει μία τόσο ακραία επιθετική σύνθεση, το παιχνίδι θα ακολουθήσει δύο δρόμους. Αν καταφέρεις να κρατήσεις μπάλα, θα μπορέσεις να αναδείξεις τις ανασταλτικές αδυναμίες και να εκθέσεις το ρίσκο βγάζοντας πολλές αντεπιθέσεις.</p>
      <p>Αν δεν κρατήσεις μπάλα, θα σε βάλουν μέσα στο τέρμα και το παιχνίδι θα γυρίσει. Η αλήθεια είναι πως ο Παναθηναϊκός, σε αυτό το κομμάτι καλά δεν πήγε. Μπάλα δεν κράτησε, έμεινε σε πολύ χαμηλά μέτρα, επέτρεψε να του ακουμπούν την μπάλα στις πλευρές και να του γεμίζουν την περιοχή του.</p>
      <p>Ο αρχηγός μίλησε και δημιουργήθηκαν συνθήκες για να γυρίσει το παιχνίδι. Θα μπορούσε να έχει συμβεί, τον γλίτωσε το δοκάρι στην κεφαλιά του Μάτος και τον κράτησε τρεις φορές ο Διούδης.</p>
      <h3>ΤΟ ΠΑΛΕΨΕ ΤΟ ΠΑΙΧΝΙΔΙ Ο ΔΩΝΗΣ</h3>
      <p>Ο <a href="https://www.sport24.gr/football/omades/Panathinaikos/dwnhs-yparxei-mia-symmoria-poy-einai-enantion-toy-panathhnaikou.5631845.html">Δώνης</a> από πλευράς του, έκανε ό,τι περνά από το χέρι του, για να κρατήσει τακτικά η άμυνα του και να δημιουργήσει συνθήκες για να έρθει τέρμα από αντεπίθεση.</p>
      <p>Είχε την ατυχία να μην προλάβει να απαντήσει άμεσα στην επιλογή του Φερέιρα, να χρησιμοποιήσει τρίτο στόπερ για να απαντήσει στην είσοδο του Άκπομ, δίπλα στον Σβιντέρφσκι. Μόλις ήρθε η ισοφάριση, πρόσθεσε έναν ποδοσφαιριστή στην τελευταία γραμμή άμυνας.</p>
      <p>Στη συνέχεια, βλέποντας πως ο Γιόχανσον και με κάρτα παίζει και δέχεται πολλή πίεση, έβαλε τον Αποστολάκη για να πάρει από ψηλά αυτός τα ανεβάσματα του Γιανούλη και φρόντισε να δείξει πως υπάρχει η υποχρέωση για να χτυπήσουν στην κόντρα, κρατώντας τον Μακέντα στο γήπεδο και περνώντας σαν αλλαγή τον Περέα.</p>
      <p>Η αλήθεια είναι πως τον στόχο του τον πέτυχε πράγματι, στο τελευταίο κομμάτι του παιχνιδιού οι αλλαγές λειτούργησαν, ειδικά η κίνηση του να περάσει τον Αποστολάκη τακτικά βγήκε και απορρόφησε πίεση.</p>
      <p>Έτσι όπως έπαιζε ο ΠΑΟΚ, χρειαζόταν μία σίγουρη μεταβίβαση, όταν έβγαινε από τη θέση άμυνας ο Παναθηναϊκός αυτήν την έδωσε ο Κουρμπέλης στον Ινσούα στην φάση του γκολ, ο Αργεντίνος έκανε την τέλεια προωθητική πάσα και για πρώτη φορά αναδείχτηκε το μεγάλο ρίσκο που έχει πάρει ο Πορτογάλος τεχνικός. Ο Δώνης δικαιώθηκε που κράτησε στο γήπεδο τον Μακέντα στο γήπεδο, καθώς στο τετ α τετ έμεινε ψύχραιμος και δεν πέταξε την ευκαιρία.</p>
      <h3>ΟΙ ΛΟΓΟΙ ΠΟΥ ΔΙΚΑΙΟΥΤΑΙ ΝΑ ΔΙΑΜΑΡΤΥΡΕΤΑΙ Ο ΠΑΝΑΘΗΝΑΙΚΟΣ</h3>
      <p>Από εκεί και πέρα, η κουβέντα έχει να κάνει με την τελευταία φάση αλλά και τη συνολική διαιτησία. Ο Παναθηναϊκός έχει δύο λόγους να διαμαρτύρεται. Τα φάουλ που δεν πήρε και το γεγονός πως δεν έληξε το παιχνίδι στο βολέ του Διούδη.</p>
      <p>Προσέξτε, στο γεγονός που κλείστηκε πολύ στο δεύτερο μέρος και επιτράπηκε με ένα αδόκιμο σχήμα στον ΠΑΟΚ να κλείσει τον Παναθηναϊκό, έπαιξαν σημαντικό ρόλο και τα φάουλ που δεν του δόθηκαν.</p>
      <p>Υπήρξαν πολλές περιπτώσεις, που προσπάθησαν να κρατήσουν κατοχή με πλάτη στο ύψος της σέντρας πάνω στην τελευταία γραμμή άμυνας του ΠΑΟΚ και είδαμε τον ποδοσφαιριστή του στο έδαφος, χωρίς να παίρνει φάουλ. Αυτά τα φάουλ-ανάσες που δεν πήρε, θα τον βοηθούσαν να έχει μεγαλύτερο έλεγχο στο παιχνίδι, ο διαιτητής πράγματι τον έκλεινε στα καρέ του.</p>
      <h3>ΕΠΡΕΠΕ ΝΑ ΤΟ ΛΗΞΕΙ ΣΤΟ ΒΟΛΕ ΤΟΥ ΔΙΟΥΔΗ</h3>
      <p>Στην τελευταία φάση το παιχνίδι έπρεπε να ολοκληρωθεί στο βολέ του Διούδη. Οι καθυστερήσεις του Διούδη δικαιολογούσαν τον διαιτητή να αφήσει μία φάση ακόμη, είναι άλλωστε κάτι που συνηθίζεται, εδώ όμως άφησε την εξέλιξη δεύτερης επίθεσης, μετά το πέρας των καθυστερήσεων.</p>
      <p>Είναι μία φάση που χωρίς VAR ο σοβαρός διαιτητής δεν την δίνει ποτέ πέναλτι. Καθώς με γυμνό μάτι, βλέπει έναν ποδοσφαιριστή να ορμάει σαν ταύρος πάνω στην αντίπαλη άμυνα και καταλαβαίνει πως περιμένει να νιώσει μία επαφή για να πέσει.</p>
      <p>Όμως στην προκειμένη περίπτωση, η τεχνολογία αποδεικνύει πως ο Κρέσπο πέφτει από τον Κουρμπέλη, τον παρασέρνει ο αμυντικός χαφ του Παναθηναϊκού και από τη σύγκρουση τους, <a href="https://www.sport24.gr/football/ellada/SuperLeague/paok-panathhnaikos-to-penalti-me-to-opoio-isofarise-o-vieirinia-sto-101.5631884.html">με υπαιτιότητα του Κουρμπέλη έρχεται η ανατροπή</a>. Επιμένω πάντως πως το παιχνίδι έπρεπε να ολοκληρωθεί στο βολέ του Διούδη.</p>
      <h3>ΣΥΝΘΗΚΕΣ ΣΥΣΠΕΙΡΩΣΗΣ</h3>
      <p>Σε κάθε περίπτωση, ο Παναθηναϊκός μπορεί να μην φεύγει θριαμβευτής από την Τούμπα, όμως φεύγει κερδισμένος. Πήρε έναν σημαντικό βαθμό, αυτοπεποίθηση, ζέστανε τον κόσμο του και θα πάει να παίξει το Αθηναϊκό ντέρμπι, με την ΑΕΚ, γνωρίζοντας πως είναι στο χέρι του να διεκδικήσει την νίκη που θα τον επαναφέρει ξανά στον δρόμο της 6άδας.</p>
      <p>Ο προπονητής του φρόντισε να εκμεταλλευτεί την συνθήκη και να καλέσει τον Παναθηναϊκό κόσμο σε συσπείρωση. Σωστά έπραξε, μόνο ευεργετημένος θα βγει ο σύλλογος αν μπορέσει να ζεστάνει την σχέση με τον κόσμο του, θα πρέπει όμως να συνεχίσει η ομάδα να δουλεύει σωστά.</p>
      <p>Από την στιγμή, που άλλαξε η κατεύθυνση και είχαμε επιστροφή στο υγιές πλάνο, η ομάδα έχει βελτιωθεί και δείχνει πως μπορεί να σώσει την χρονιά. Είναι πολύ σημαντικό για τον σύλλογο να πετύχει το στόχο της 6άδας.</p>
      <h3>ΧΑΦ ΤΟΝ ΙΑΝΟΥΑΡΙΟ ΚΑΙ ΑΘΛΗΤΙΚΟΤΗΤΑ</h3>
      <p>Έχω την αίσθηση πως στον ΠΑΟΚ έγινε λανθασμένη επιλογή στους παίκτες που πρέπει να φορμάρουν στα παιχνίδια με Λαμία και με τον Βόλο. Ασφαλώς υπάρχει το κέρδος με τον Βιειρίνια αλλά αρκετά από αυτά που πίστευαν πως λειτουργούν σε παιχνίδια που δεν βρήκαν αντίσταση στον αγώνα με τον Παναθηναϊκό δεν δούλεψαν.</p>
      <p>Χρειάζεται κάτι καλύτερο σον άξονα από το δίδυμο Μίσιτς, Ντούγκλας, δεν μπορεί να τρομάξει ο ΠΑΟΚ, χωρίς να έχει στο γήπεδο την αθλητικότητα είτε του Ακπόμ, είτε του Ζαμπά. Το πρωτάθλημα θα κριθεί στα πλεί οφ, για να έχει πιθανότητες να πάρει για δεύτερη χρονιά τον τίτλο χρειάζεται ένα βαρβάτο χαφ τον Ιανουάριο και να βρουν τον εαυτό τους τα δύο επιθετικά του όπλα.</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/Columns/tasos-nikologiannis/h-vradia-toy-magka-dwnh.5631894.html">Η βραδιά του μάγκα Δώνη!</a>
      </h4>
      <h4>
        <a href="https://www.sport24.gr/football/ellada/SuperLeague/paok-panathhnaikos-2-2-ton-eswse-o-arxhgos-sto-101.5631786.html">ΠΑΟΚ - Παναθηναϊκός 2-2: Τον έσωσε ο αρχηγός στο 101'</a>
      </h4>
    </article>
  </body>
</html>