<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88600"/>
    <meta property="og:site_name" content="Denník politika"/>
    <meta property="article:published_time" content="2019-11-04T06:35:01+00:00"/>
    <meta property="og:title" content="Súd v kauze zmenky pokračuje výsluchom svedkov obhajoby, vypovedať má aj Kočnerova dcéra"/>
    <meta property="og:description" content="4.11.2019 (Webnoviny.sk) – Od pondelka do stredy pokračuje pred senátom Špecializovaného trestného súdu na pôde bratislavského Ústavu na výkon väzby a výkon trestu odňatia slobody pojednávanie v kauze údajného falšovania miliónových zmeniek. Na programe by mali byť výpovede svedkov navrhnutých obhajobou, vrátane dcéry Mariana K. Karolíny."/>
  </head>
  <body>
    <article>
      <h1>Súd v kauze zmenky pokračuje výsluchom svedkov obhajoby, vypovedať má aj Kočnerova dcéra</h1>
      <address><time datetime="2019-11-04T06:35:01+00:00">04 Nov 2019, 06:35</time> by <a rel="author">Webnoviny</a></address>
      <p>4.11.2019 (Webnoviny.sk) – Od pondelka do stredy pokračuje pred senátom Špecializovaného trestného súdu na pôde bratislavského Ústavu na výkon väzby a výkon trestu odňatia slobody pojednávanie v kauze údajného falšovania miliónových zmeniek. Na programe by mali byť výpovede svedkov navrhnutých obhajobou, vrátane dcéry Mariana K. Karolíny.</p>
      <p>Jej výpoveď by podľa obžalovaného Mariana K. mala dokázať, že bývalý príslušník Slovenskej informačnej služby Peter Tóth, ktorý v kauze vypovedal ako svedok a ktorého výpoveď podľa prokurátora potvrdila argumenty obžaloby, je klamár. Tóth pred súdom vypovedal s vylúčením verejnosti, keďže jeho výpoveď mohla zasahovať aj do káuz, pri ktorých ešte nebolo ukončené vyšetrovanie.</p>
      <p>V tejto kauze sa zatiaľ uskutočnilo pred senátom Špecializovaného trestného súdu celkovo desať pojednávaní. Zaujímavosťou je, že ani na jednom z pojednávaní doteraz neboli zároveň prítomní obaja obžalovaní, teda Marian K. a Pavol R. Vždy sa totiž dostaví len jeden z nich, pričom druhý dá vždy žiadosť o konanie v jeho neprítomnosti.</p>
      <h3>Séria občianskoprávnych pojednávaní</h3>
      <p>Obžalobe z obzvlášť závažného zločinu falšovania, pozmeňovania a neoprávnenej výroby peňazí a cenných papierov a zo zločinu marenia spravodlivosti v tomto prípade čelia väzobne stíhaný podnikateľ Marian K. a bývalý riaditeľ TV Markíza Pavol R.</p>
      <p>Trestnému procesu predchádzala séria občianskoprávnych pojednávaní, v rámci ktorých Marian K. požadoval vyplatenie zmeniek údajne vystavených v roku 2000. Žalovaným v prvom rade bol Pavol R. Keďže ten uviedol, že na vyplatenie nemá potrebné finančné prostriedky, zaplatiť by ich musela spoločnosť Markíza – Slovakia ako žalovaný v druhom rade.</p>
      <p>Markíza dlhodobo spochybňuje pravosť zmeniek a najmä tvrdenie, že boli podpísané v roku 2000. Taktiež argumentovala, že Pavol R. pri predaji svojho vlastníckeho podielu v spoločnosti kupujúcim zatajil podpis zmeniek a tie neboli registrované v účtovných dokladoch.</p>
      <p>Takisto podľa Markízy neevidovali vlastníctvo zmeniek ani spoločnosti Mariana K., ktoré ich údajne vlastnili, konkrétne Inkasný servis a neskôr Správa a inkaso zmeniek. Markíza sa tiež odvoláva na znalecký posudok vypracovaný Národnou kriminálnou agentúrou, ktorý spochybňuje, že zmenky boli podpísané v roku 2000.</p>
      <h3>Markíza chcela zahraničného experta</h3>
      <p>Ešte v občianskoprávnom konaní spoločnosť navrhovala skúmanie zmeniek zahraničným expertom, súd to však zamietol a v prípade jednej zo zmeniek v hodnote viac ako osem miliónov eur dal za pravdu žalobcovi. Markíza sa však odvolala.</p>
      <p>Znalecké posudky v tomto prípade predložili aj Marian K. a Pavol R., pravosť zmeniek však podľa Markízy nepreukázali. Spoločnosť takisto pripomína, že podľa Mariana K. a Pavla R. navrhol situáciu okolo kúpy Gamatexu riešiť prostredníctvom zmeniek dnes už nebohý právnik Ernest Valko, ktorý vystupoval ako právny poradca Gamatexu.</p>
      <p><i>„Valko by sa v roku 2000 poradenstvom pre Gamatex dostal do zjavného konfliktu záujmov, keďže bol podpredsedom Rady Slovenskej republiky pre rozhlasové a televízne vysielanie, ktorá rozhodovala o licencii v prípade daného sporu,“</i> konštatuje Markíza.</p>
      <h3>Rusko trvá na svojej verzii</h3>
      <p>Pavol R. trvá na svojej verzii, že zmenky boli súčasťou urovnania kauzy Gamatex. Pokiaľ by ich ako vtedajší riaditeľ televízie nevystavil, mohlo to podľa neho ohroziť existenciu Markízy, a hrozila by jej strata licencie. Viacerí bývalí predstavitelia Markízy však pred súdom popreli, že by o existencii zmeniek vedeli.</p>
      <p>Pavol R. to vysvetľuje tým, že zmenky neuviedol v účtovníctve, keďže bolo vinou jeho vtedajšej spoločníčky Silvie Volzovej v zlom stave. Volzovú pritom viní aj z uznania neexistujúceho dlhu, pre ktorý sa podľa neho televízia dostala do dražby. O zmenkách tiež Pavol R. nepovedal novým majiteľom Markízy, ktorým predal svoj vlastnícky podiel. Dôvodom podľa neho bolo, že si myslel, že dlh bude môcť uhradiť sám.</p>
      <p>Pavol R. stojí pred súdom aj v inej trestnej veci, čelí obžalobe z objednávky vraždy jeho bývalej spoločníčky Volzovej. Marian K. je tiež obvinený v ďalších kauzách. V prípade vraždy novinára Jána Kuciaka a jeho partnerky už bola podaná na súd obžaloba.</p>
      <p>Viac k témam: <a href="https://www.webnoviny.sk/tag/gamatex/"><u>gamatex</u></a>, <a href="https://www.webnoviny.sk/tag/sud-zmenky-markizy-m-kocner-p-rusko/"><u>Súd zmenky Markízy (M. Kočner P. Rusko)</u></a>, <a href="https://www.webnoviny.sk/tag/sudy/"><u>súdy</u></a><br/>Zdroj: Webnoviny.sk – <a href="https://www.webnoviny.sk/sud-v-kauze-zmenky-pokracuje-vysluchom-svedkov-obhajoby-vypovedat-ma-aj-kocnerova-dcera/"><u>Súd v kauze zmenky pokračuje výsluchom svedkov obhajoby, vypovedať má aj Kočnerova dcéra</u></a> © SITA Všetky práva vyhradené.</p>
    </article>
  </body>
</html>