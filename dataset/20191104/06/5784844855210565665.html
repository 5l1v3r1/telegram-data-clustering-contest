<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/intel-z-novima-procesorjema-comet-lake-u-nad-amd.html?RSSf40fd9d8d1b4b5205fb9c1f67b39ff7b"/>
    <meta property="og:site_name" content="Računalniške novice"/>
    <meta property="article:published_time" content="2019-11-04T06:12:00+00:00"/>
    <meta property="og:title" content="Intel z novima procesorjema Comet Lake-U nad AMD"/>
    <meta property="og:description" content="Procesorji podjetja AMD so med uporabniki osebnih računalnikov iz dneva v dan bolj priljubljeni, predvsem na račun naprednih in zmogljivih procesorjev družine Ryzen."/>
  </head>
  <body>
    <article>
      <h1>Intel z novima procesorjema Comet Lake-U nad AMD</h1>
      <address>
        <time datetime="2019-11-04T06:12:00+00:00">04 Nov 2019, 06:12</time>
      </address>
      <p>Procesorji podjetja AMD so med uporabniki osebnih računalnikov iz dneva v dan bolj priljubljeni, predvsem na račun naprednih in zmogljivih procesorjev družine Ryzen. To je eden od razlogov, zakaj so pri podjetju Intel pošteno zavihali rokave in pripravili dva nova procesorja družine Comet Lake-U. Tu gre za procesorja Celeron 5205U in Pentium Gold 6405U, ki sta dovolj zmogljiva za običajne uporabnike, a nadvse varčna z električno energijo in nizko ceno.</p>
      <p>Procesorja Celeron 5205U in Pentium Gold 6405U podjetja Intel sta izdelana s pomočjo 14-nanometrske tehnologije ter pri polni obremenitvi porabita zgolj 15 vatov električne moči, kar pomeni, da bodo prenosniki z njima delovali dlje. Novinca pri preračunavanju podatkov uporabljata dva megabajta predpomnilnika in podpirata sistemska pomnilnika LPDDR3 (2.133 MHz) in DDR4 (2.400 MHz). Nova procesorja podpirata do največ 64 gigabajtov sistemskega pomnilnika in hitrost do 37,5 gigabajtov na sekundo.</p>
      <p>Ker nova Intelova procesorja Celeron 5205U in Pentium Gold 6405U podpirata tehnologijo Hyper-Threading in sta opremljena z dvema fizičnima jedroma, to pomeni, da podatke preračunavata s štirimi procesorskimi nitmi. Medtem ko procesor Celeron 5205U podatke preračunava pri frekvenci 1,9 gigahercev, Pentium Gold 6405U to počne pri frekvenci 2,4 gigahercev. Tudi grafična kartica Intel UHD je pri novem procesorju Pentium nekoliko hitrejša kot pri procesorju Celeron, in sicer 950 megahercev proti 900 megahercev.</p>
      <p>Procesorja Celeron 5205U in Pentium Gold 6405U podjetja Intel so tudi cenovno nadvse dostopna. Priporočena cena za proizvajalce osebnih računalnikov v Združenih državah Amerike (pri naročilu 1.000 primerkov novosti) je za procesor Celeron 5205U po stavljena na preračunanih 96 evrov, za nekoliko zmogljivejši Pentium Gold 6405U pa preračunanih 141 evrov.</p>
      <figure>
        <iframe src="https://www.youtube.com/embed/Vn6vXi664Tc" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.intel.com/content/www/us/en/homepage.html">Intel</a></footer>
    </article>
  </body>
</html>