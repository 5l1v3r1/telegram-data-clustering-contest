<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-delhi-pollution-level-no-relief-from-polluted-smog-in-delhi-ncr-today-read-top-10-points-2830792.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T02:53:39+00:00"/>
    <meta property="og:title" content="दिल्ली-NCR की वायु गुणवत्ता में आज भी कोई सुधार नहीं, जहरीली बनी हुई है हवा; पढ़ें 10 खास बातें"/>
    <meta property="og:description" content="दिल्ली-एनसीआर में प्रदूषण की वजह से बिगड़ी हवा की गुणवत्ता में सोमवार सुबह भी कोई सुधार नहीं हुआ। राष्ट्रीय राजधानी के कई इलाकों में सुबह एयर क्वालिटी इंडेक्स (AQI) गंभीर श्रेणी में बना हुआ है। डाटा..."/>
  </head>
  <body>
    <article>
      <h1>दिल्ली-NCR की वायु गुणवत्ता में आज भी कोई सुधार नहीं, जहरीली बनी हुई है हवा; पढ़ें 10 खास बातें</h1>
      <address><time datetime="2019-11-04T02:53:39+00:00">04 Nov 2019, 02:53</time> by <a rel="author">लाइव हिन्दुस्तान, नई दिल्ली</a></address>
      <p>दिल्ली-एनसीआर में प्रदूषण की वजह से बिगड़ी हवा की गुणवत्ता में सोमवार सुबह भी कोई सुधार नहीं हुआ। राष्ट्रीय राजधानी के कई इलाकों में सुबह एयर क्वालिटी इंडेक्स (AQI) गंभीर श्रेणी में बना हुआ है। डाटा के अनुसार, लोधी रोड इलाके में सोमवार सुबह पीएम 2.5 और पीएम 10 दोनों ही 500 के स्तर पर है। पढ़ें, दिल्ली-एनसीआर में प्रदूषण के कहर से संबंधित दस खास बातें:</p>
      <p><b>1- </b>सीपीसीबी डाटा के अनुसार, दिल्ली के आईटीओ के पास स्मॉग की मोटी परत छाई हुई है। इसके अलावा राजपथ इलाके में भी प्रदूषण से कोई राहत नहीं मिली। </p>
      <p><b>2- </b>प्रदूषण का असर रविवार को हवाई यातायात पर भी दिखाई दिया था। आईजीआई एयरपोर्ट पर विमानन सेवा पूरी तरह से ठप हो गई। दृश्यता कम होने के चलते 37 विमानों को चंडीगढ़, जयपुर और लखनऊ डायवर्ट करना पड़ा। इसके अलावा 390 विमानों ने या तो देरी से उड़ान भरी या फिर देरी से उतरे।</p>
      <p><b>3- </b>खतरनाक स्तर तक पहुंच चुके प्रदूषण के कारण दिल्ली में सोमवार से ऑड ईवन व्यवस्था लागू की जा रही है। इसके तहत सोमवार को दिल्ली में वही गाड़ियां चलेंगी जिनके नंबर के अंत में 0,2,4,6,8 आता है। नियम का उल्लंघन करने वालों पर चार हजार रुपये का जुर्माना लगाया जाएगा।</p>
      <p><b>4- </b>सम-विषम की व्यवस्था सुबह 8 से शाम 8 बजे तक लागू रहेगी। सम विषम से रविवार को छूट रहेगी। इस बार भी सम-विषम योजना से महिलाओं को छूट दी गई है। कोई भी गाड़ी जो महिला चला रही हो उसे सम-विषम से छूट मिलेगी, इसमें पुरुष सवारी नहीं होना चाहिए। महिला के साथ 12 साल तक का बच्चे को भी छूट मिलेगी। बाइक, इमरजेंसी सेवाओं की गाड़ियों जैसे एंबुलेंस, फायर बिग्रेड पर कोई प्रतिबंध नहीं होगा।</p>
      <p><b>5- </b>दिल्ली में वाहनों से होने वाले प्रदूषण को रोकने के लिए दिल्ली सरकार पहले भी दो बार सम-विषम योजना को लागू कर चुकी है। </p>
      <p><b>6-</b> बेतहाशा प्रदूषण से नाराज लोग सोशल मीडिया पर अपना गुस्सा उतार रहे हैं। आक्रोश इतना है कि रविवार को लोगों ने नेताओं, यहां तक कि प्रधानमंत्री और मुख्यमंत्री तक को नहीं बख्शा। ट्विटर और इंस्टाग्राम पर स्वरा भास्कर, अर्जुन रामपाल, हरभजन सिंह जैसी हस्तियों ने भी दिल्ली के प्रदूषण पर अपनी नाराजगी जाहिर की है। </p>
      <p><b>7- </b>वहीं, यूपी के हरदोई में पराली जलाने को लेकर कड़ी कार्रवाई की गई। हरकत में आए प्रशासन ने 17 किसानों पर 65 हजार रुपये का जुर्माना लगाया है।</p>
      <p><b>8- </b>दिल्ली-एनसीआर में निर्माण कार्यों पर पूर्ण पाबंदी लगी हुई है। इसके तहत दिल्ली, फरीदाबाद, गुरु्ग्राम, गाजियाबाद, नोएडा, ग्रेटर नोएडा में सभी तरह के निर्माण कार्यों में पांच नंवबर सुबह तक प्रतिबंध रहेगा। </p>
      <h3>
        <a href="https://www.livehindustan.com/national/story-bjp-mp-vijay-goel-says-even-odd-election-poll-stunt-will-violate-it-2830535.html">बीजेपी सांसद विजय गोयल ने ऑड-ईवन को बताया चुनावी हथकंडा, कहा- इसका करूंगा उल्लंघन</a>
      </h3>
      <p><b>9-</b> एक्यूआई 0-50 के बीच 'अच्छा, 51-100 के बीच 'संतोषजनक, 101-200 के बीच 'मध्यम, 201-300 के बीच 'खराब, 301-400 के बीच 'अत्यंत खराब, 401-500 के बीच 'गंभीर और 500 के पार 'बेहद गंभीर एवं आपात माना जाता है।</p>
      <h3>
        <a href="https://www.livehindustan.com/national/story-social-media-up-ministers-trolled-by-supporting-stubble-burning-2830729.html">सोशल मीडिया: पराली जलाने का समर्थन कर ट्रोल हुए यूपी के ये मंत्री</a>
      </h3>
      <p><b>10- </b>दिल्ली-एनसीआर के कुछ इलाकों में रविवार सुबह हल्की बारिश हुई थी। हालांकि, हल्की बारिश के बाद भी प्रदूषण से कोई राहत नहीं मिली। प्रदूषण का स्तर दिल्ली-एनसीआर में 'गंभीर श्रेणी' में बना हुआ था।</p>
    </article>
  </body>
</html>