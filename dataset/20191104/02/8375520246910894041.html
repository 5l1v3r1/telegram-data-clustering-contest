<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/glava-mcdonalds-pishov-u-vidstavku-cherez-sluzhboviy-roman--637420.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T02:22:07+00:00"/>
    <meta property="og:title" content="Глава Mcdonald's пішов у відставку через службовий роман"/>
    <meta property="og:description" content="Рада директорів вирішила, що вже колишній очільник корпорації продемонстрував «неналежну поведінку»"/>
  </head>
  <body>
    <article>
      <h1>Глава Mcdonald's пішов у відставку через службовий роман</h1>
      <address>
        <time datetime="2019-11-04T02:22:07+00:00">04 Nov 2019, 02:22</time>
      </address>
      <h4>Рада директорів вирішила, що вже колишній очільник корпорації продемонстрував «неналежну поведінку»</h4>
      <p> Виконавчий директор корпорації Mcdonald's Стів Істербрук пішов у відставку через стосунки з працівницею, які порушують корпоративну етику компанії.</p>
      <p>Про це повідомило видання <a href="https://www.nytimes.com/2019/11/03/business/mcdonalds-ceo-steve-easterbrook.html">The New York Times.</a></p>
      <p>Рада директорів вирішила, що вже колишній очільник корпорації продемонстрував «неналежну поведінку». Замість Істербрука на посаду призначили Кріса Кемпчінського, який раніше керував підрозділом Mcdonald's у США.</p>
      <p>«Я вступив у стосунки з працівницею, що порушує політику Mcdonald's. Це була помилка. Враховуючи цінності компанії, я погоджуюсь з радою директорів, що мені пора рухатися далі», — написав Істербрук у листі до співробітників корпорації.</p>
      <p>Стіва Істербрука призначили виконавчим директором Mcdonald's у 2015 році. Під час його правління корпорація придбала компанії, що вивчають штучний інтелект для того, щоб покращити продажі, почала співпрацювати з сервісами доставки їжі та загалом вводила технологічні нововведення.</p>
      <p>До слова, 1 листопада нардеп Богдан Яременко після сексскандалу <a href="https://glavcom.ua/news/nardep-yaremenko-napisav-zayavu-pro-vidstavku-z-vidkritoyu-datoyu-637129.html">написав заяву про складення повноважень голови комітету Верховної Ради з питань зовнішньої політики та міжпарламентського співробітництва з відкритою датою. </a></p>
    </article>
  </body>
</html>