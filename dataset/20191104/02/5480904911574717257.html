<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vlada-probere-novely-o-vystavbe-ci-ridicich-nakladnich-aut/1816795?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T02:04:00+00:00"/>
    <meta property="og:title" content="Vláda probere novely o výstavbě či řidičích nákladních aut"/>
    <meta property="og:description" content="Praha - Novelou zákona o urychlení výstavby dopravní a energetické infrastruktury či zákonem, který rozšiřuje povinnost vydavatelů odevzdávat povinné výtisky elektronických publikací, se bude na svém dnešním zasedání zabývat vláda. Ministři mají na programu také například novelu o silniční dopravě, podle které budou dopravci zodpovědní za dodržování povinných přestávek řidičů nákladních aut."/>
  </head>
  <body>
    <article>
      <h1>Vláda probere novely o výstavbě či řidičích nákladních aut</h1>
      <address><time datetime="2019-11-04T02:04:00+00:00">04 Nov 2019, 02:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Novelou zákona o urychlení výstavby dopravní a energetické infrastruktury či zákonem, který rozšiřuje povinnost vydavatelů odevzdávat povinné výtisky elektronických publikací, se bude na svém dnešním zasedání zabývat vláda. Ministři mají na programu také například novelu o silniční dopravě, podle které budou dopravci zodpovědní za dodržování povinných přestávek řidičů nákladních aut.</p>
      <p>Příprava velkých dopravních staveb by se měla podle ministerstva dopravy zkrátit ze současných až 13 let zhruba o třetinu. Novela tzv. liniového zákona má zjednodušit povolovací procesy, jež často brání včasnému zahájení staveb. Letos by se mělo otevřít 26 kilometrů nových dálnic, loni to byly čtyři.</p>
      <p>Kabinet by se měl vrátit i k návrhu změn trestního řádu, které mají umožnit mimo jiné využití informací získaných zpravodajskými službami jako důkazů v trestním řízení. Minule ministři projednávání zákona odložili kvůli absenci předkladatele ministra vnitra Jana Hamáčka (ČSSD).</p>
      <p>Na programu je i materiál, podle kterého by Česko mělo do konce roku darovat vybraným mezinárodním organizacím a institucím 37,24 milionu korun. Ministři proberou i listopadové cesty prezidenta Miloše Zemana do Německa a ministra zahraničí Tomáše Petříčka (ČSSD) do Vatikánu a Keni.</p>
      <h3>Vláda schválila 3,8 mld. Kč v národních dotací pro zemědělce</h3>
      <p>Zemědělci v příštím roce dostanou v národních dotacích 3,8 miliardy korun, stejně jako letos. Vyplývá to z materiálu, který dnes schválila vláda. V tiskové zprávě o tom informovalo ministerstvo zemědělství. Nejvíce peněz, přes miliardu korun, by mělo jít na zlepšování podmínek v chovech hospodářských zvířat.</p>
      <p>"Dotační programy jsou nastavené tak, aby pomohly zabránit nepříznivému vývoji v některých odvětvích živočišné výroby. Protože právě ta jsou nezbytná pro zachování zaměstnanosti na venkově a přitom v současnosti ztrácí pozice, přestože v České republice existují předpoklady pro konkurenceschopnou produkci," uvedl ministr zemědělství Miroslav Toman (za ČSSD). Podle něj jde především o chovy prasat a drůbeže.</p>
      <p>Do odvětví živočišné výroby by mělo podle předkládací zprávy k materiálu směřovat 2,7 miliardy korun, do odvětví rostlinné výroby 351 milionů, do potravinářství 578 milionů a na ostatní aktivity 193 milionů Kč.</p>
      <p>V nákazovém fondu bude 763 milionů korun, na poradenství a vzdělávání plánuje stát přerozdělit 141 milionů, například na podporu potravinových bank 63 milionů korun či na podporu producentů kvalitního mléka 400 milionů korun.</p>
      <p>Stát také plánuje přerozdělit tři miliony korun na podporu obcím, aby měly peníze na pečování o zvířata, která jsou odebraná například kvůli týrání původním majitelům.</p>
    </article>
  </body>
</html>