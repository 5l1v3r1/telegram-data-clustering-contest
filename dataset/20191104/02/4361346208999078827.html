<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/varpalotai-hintabaleset-mar-fut-es-beszel-krisztofer/185813"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-04T02:00:00+00:00"/>
    <meta property="og:title" content="Várpalotai hintabaleset – Már fut és beszél Krisztofer"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Várpalotai hintabaleset – Már fut és beszél Krisztofer</mark>
      </h1>
      <address><time datetime="2019-11-04T02:00:00+00:00">04 Nov 2019, 02:00</time> by <a rel="author">L. B.</a></address>
      <p>A 17 éves Máthé Krisztofer imádott focizni, asztalosnak készült, a barátai és szerető családja körében egy ígéretes felnőttkor várt rá. A két éve szeptemberben szétesett kalapácshintával azonban egy csapásra az álmai is szertefoszlottak. A súlyosan sérült fiúnak eleinte csupán két százalék esélyt adtak az életre az orvosok, de a kis túlélő rájuk cáfolt: a kórházakban töltött hosszú hónapok után tavaly december óta otthon lábadozik.</p>
      <p>– Akkor még a tolószékkel együtt kellett felvinni a negyedikre, ma pedig már segítség nélkül simán gyalogol. Sőt ha úgy tartja kedve, még futásnak is ered és fekvőtámaszozik – újságolta a Borsnak Krisztofer édesanyja.</p>
      <figure>
        <img src="http://media.borsonline.hu/cikk/20/191362/big-lead/650x360/2013277_krisztofer.jpg"/>
        <figcaption>Krisztofer felépülésére kevés esélyt adtak az orvosok. A fiú minden akaraterejét összeszedte, és ma már futásra is képes © Facebook</figcaption>
      </figure>
      <p>– A memóriája egyre jobb, az emlékei is szépen lassan visszajönnek. Írásban már tökéletesen kommunikál, de a beszéde is rengeteget fejlődött. A szavak mellett már rövidebb mondatokkal is megbirkózik. A közeljövőben a légzését segítő csövet is kiszedik a nyakából, így még könnyebb dolga lesz majd – örvendezett Dia.</p>
      <p>A szerencsétlenül járt Krisztofer életét az Örökké Nem Eshet Alapítvány nagyban segíti, akik jelenleg egy költséges rehabilitációs kezelésre gyűjtenek a srácnak. Rajtuk keresztül bárki támogathatja a gyógyulását.</p>
    </article>
  </body>
</html>