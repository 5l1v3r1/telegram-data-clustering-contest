<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/jeg-ville-skrike-til-ham/71779372"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T02:54:45+00:00"/>
    <meta property="og:title" content="- Jeg ville skrike til ham"/>
    <meta property="og:description" content="Nicklas Bendtner beskriver skuffelsen da Åge Hareide vraket ham til VM-troppen i 2018."/>
  </head>
  <body>
    <article>
      <h1>- Jeg ville skrike til ham</h1>
      <h2>Nicklas Bendtner beskriver skuffelsen da Åge Hareide vraket ham til VM-troppen i 2018.</h2>
      <address><time datetime="2019-11-04T02:54:45+00:00">04 Nov 2019, 02:54</time> by <a rel="author">Marthe Ihle</a></address>
      <p>Daværende Rosenborg-spiller Nicklas Bendtner (31) måtte se seg <a href="https://www.dagbladet.no/sport/hareide-vraket-bendtner-fra-vm-hyller-bendtners-reaksjon/69866718">vraket til fotball-VM</a> i Russland i 2018. Åge Hareide begrunnet det med at det var usikkerhet knyttet til om den skadde dansken ville rekke å bli klar innen mesterskapet.</p>
      <p>Det ble likevel skrevet adskillige spaltecentimetre om vrakingen, så mye at landslagssjef Hareide til slutt måtte si at <a href="https://www.dagbladet.no/sport/hareide-skjelte-ut-journalist---rasende-etter-bendtner-sporsmal/69886823">nok var nok</a>.</p>
      <p>
        <b>Bendtner, som nå er tilbake i Danmark og spiller for FC København, er i disse dager aktuell med boka «Begge sider». Der forteller han hvordan han opplevde VM-vrakingen.</b>
      </p>
      <p>- «Du skal ikke med, Nicklas.» Det svimler for meg. Det gir slettes, slettes ingen mening. Da jeg dro til Rosenborg, lovet Hareide at...</p>
      <h3>- Ville skrike</h3>
      <p>Slik innledes hendelsen i boka, ført i pennen av Rune Skyum, ifølge danske <a href="https://ekstrabladet.dk/sport/fodbold/landsholdsfodbold/druknede-vm-sorger-bendtner-baellede-flaske-til-25.000-kroner/7857809">Ekstra Bladet</a>.</p>
      <p>
        <b>- Jeg ville skrike til ham, selv om jeg vet, at det ikke ville gitt meg noe som helst, fortsetter Bendtner.</b>
      </p>
      <p>Det kommer tydelig fram at dansken var svært skuffet. I et større møte kort tid etterpå blir laget kunngjort, og Bendtner ønsker lagkameratene lykke til. Jon Dahl Tomasson, Hareides assistent, tar ifølge Bendtner tak i ham og sier «surt, gamle dreng».</p>
      <p>- Ansiktet viser ikke tegn til skuffelse. (...) Jeg baner meg ut og finner kofferten. Jeg må vekk herfra, skriver Bendtner videre.</p>
      <p>Så gikk turen hjem, der han avslører at han prøvde å dempe sorgene med vin.</p>
      <h3>Måtte være frisk</h3>
      <p>Hareide <a href="https://www.dagbladet.no/sport/hareide-vraket-bendtner-fra-vm-hyller-bendtners-reaksjon/69866718">hyllet</a> på sin måte den danske superstjerna for hvordan han tok skuffelsen.</p>
      <p>- Han reiser seg og spør om han kan få si noe, før han ønsker laget lykke til. Måten de tar det på er fantastisk, sa Hareide.</p>
      <p>Dansk presse ville imidlertid ikke la det ligge, og fortsatte å spørre om vrakingen.</p>
      <p>
        <b>- Forutsetningen for Bendtner var ikke at han skulle være frisk denne mandagen som kommer. Det var sist mandag han måtte være frisk for å bli tatt ut. Det var han ikke. Det er siste gang jeg sier det, sa en irritert Hareide før VM.</b>
      </p>
      <p>Bendtner har stått for flere skandaleoverskrifter i løpet av karrieren, også utenfor banen. I boka forteller den tidligere RBK-spissen blant annet om en fyllefest <a href="https://www.dagbladet.no/sport/kjort-hjem-i-trillebar/71776655">få dager før han debuterte</a> for det danske landslaget i 2006.</p>
    </article>
  </body>
</html>