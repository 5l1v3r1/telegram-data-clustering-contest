<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619755/%DA%86%D8%B1%D8%A7-%D9%85%D8%AD%D8%B1%D9%88%D9%85%E2%80%8C%D8%AA%D8%B1%DB%8C%D9%86-%D9%85%D8%AF%D8%A7%D8%B1%D8%B3-%D9%85%D8%A7-%D8%B9%D8%B4%D8%A7%DB%8C%D8%B1%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T02:33:00+00:00"/>
    <meta property="og:title" content="چرا محروم‌ترین مدارس ما عشایری هستند؟"/>
    <meta property="og:description" content="مدیرکل دفتر توسعه عدالت آموزشی عشایر وزارت آموزش و پرورش گفت: به منظور فراهم آمدن شرایط تحصیل و عدالت آموزشی و پرورشی عشایری نیاز داریم تا اساسنامه مدارس عشایری به معنای واقعی اجرا شود."/>
  </head>
  <body>
    <article>
      <h1>چرا محروم‌ترین مدارس ما عشایری هستند؟</h1>
      <h2>مدیرکل دفتر توسعه عدالت آموزشی عشایر :</h2>
      <address>
        <time datetime="2019-11-04T02:33:00+00:00">04 Nov 2019, 02:33</time>
      </address>
      <p>
        <i>مدیرکل دفتر توسعه عدالت آموزشی عشایر وزارت آموزش و پرورش گفت: به منظور فراهم آمدن شرایط تحصیل و عدالت آموزشی و پرورشی عشایری نیاز داریم تا اساسنامه مدارس عشایری به معنای واقعی اجرا شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا سیفی یکشنبه ۱۲ آبان در نشست بررسی مشکلات دانش آموزان عشایر استان همدان، با اشاره به ضرورت عدالت آموزشی در جامعه، اظهار کرد: خیلی خوشحالم بعد از مدت ها عدالت آموزشی دغدغه عمومی مردم شده و رسانه ها به آن پرداخته اند.</p>
      <p>وی با انتقاد به وجود و نقش مدارس غیرانتفاعی در جامعه بیان کرد: مدارس غیردولتی باید نام خود را به مدارس انتفاعی تغییر دهند چرا که چیزی به عنوان غیرانتفاعی وجود ندارد. چنانچه مدارس غیرانتفاعی کارکردهای خاصی داشت، در کشورهای پیشرو جهان نیز این گونه مدارس توسعه پیدا می کرد به طوریکه در آمریکا با آن نگاه خاص لیبرال تنها شش درصد مدارس غیردولتی هستند.</p>
      <figure>
        <img src="https://aftabnews.ir/files/fa/news/1398/8/13/354942_961.jpg"/>
      </figure>
      <p>سیفی با بیان اینکه اگر مدارس غیردولتی کارآیی لازم را داشتند به مرحله ای نمی رسیدیم که شکاف طبقاتی را شاهد باشیم، گریزی به گذشته زد و تصریح کرد: این مطلب که با شیوع مدارس غیردولتی به دوره ساسانیان بازگشته ایم، مطلبی درست است به طوریکه وجود طبقات مختلف باعث سقوط ساسانیان شده و مهمترین علت شکست ایرانیان از اعراب وجود طبقات مختلف جامعه بوده است.</p>
      <p>این مقام مسئول با تأکید بر اینکه ما با طبقه بندی مدارس به دولتی و غیردولتی و ۲۴ مدرسه خاص به این مرحله رسیدیم که طبقات در مدارس را رشد می دهیم، خاطرنشان کرد: اگر مدارس غیردولتی خوب بودند چرا آنها را برای دانش آموزان عشایر و یا مناطق محروم اجرا نکردیم؟ چرا باید به مرحله ای برسیم که محروم ترین مدارس ما عشایری باشند؟</p>
      <p>سیفی ادامه داد: جمعیت یک میلیون و ۲۰۰ هزار نفری عشایر، ۱.۲ درصد جمعیت کل کشور را تشکیل می دهد در حالیکه مولدترین جمعیت کل کشور هستند به طوریکه هر یک نفر به ازای ۱۶ نفر کار تولیدی انجام می دهد و در حال حاضر ۳۵ درصد صنایع دستی، ۳۰ درصد دام سبک و ۲۸ درصد لبنیات کشور را عشایر تولید می کنند، آیا رواست برای فرزندان آنها شرایط مدرسه را ایجاد کنیم؟</p>
      <p>وی با بیان اینکه متأسفانه ما مسئولان برای اینکه بتوانیم فرزندانمان در شرایط مطلوب درس بخوانند، شروع به ساخت مدارس خاص کرده و توده مردم را فراموش کردیم، تصریح کرد: وقتی دانش آموزان عشایری در ۱۳ نقطه مرزی کشور مستقر شدند و جمعیت ۱۸۲ هزار نفری آنها از کمترین امکانات آموزشی برخوردار هستند، آیا رواست ما در پایتخت به فکر افزایش مدارس غیرانتفاعی باشیم؟ آیا توسعه مدارس غیردولتی که براساس اعلام رسمی بانک جهانی رتبه اول در خصوصی سازی آموزش داشته ایم، به نفع دانش آموزان بوده است؟ آیا توانسته ایم دانش آموزان را به عدالت آموزشی برسانیم؟</p>
      <p>سیفی افزود: برخی تصور می کنند عدالت آموزشی فقط این است که ما دانش آموزان را تحت آموزش قرار دهیم و دانش آموز عشایری ما فقط ثبت نام کند اما عدالت آموزشی این نیست بلکه عدالت آموزشی کیفیت آموزش است.</p>
      <p>وی بیان کرد: آیا اقداماتی که در کیفیت بخشی دانش آموزان انجام داده ایم رضایت بخش است؟ آیا دانش آموزی که در شمال تهران از بهترین امکانات برخوردار است با دانش آموز عشایری که در شرایط سختی به سر می برد قابل قیاس است؟ آیا معلم آنها یکی است؟ میزان آموزش و یادگیری آنها یک اندازه است؟</p>
      <p>مدیرکل دفتر توسعه عدالت آموزشی عشایر وزارت آموزش و پرورش با بیان اینکه ۱۰۰ مدرسه تک نفری عشایری در سطح کشور داریم، تأکید کرد: وجود ۱۰۰ مدرسه تک نفره نشان می دهد که ما در زمینه آموزش به دانش آموزان عشایری دغدغه نداشتیم.</p>
      <p>وی گفت: در کشورهای پیشرفته معلمانی تربیت می شوند تا معلم بتواند بهورز، بهیار سلامت، مروج کشاورزی و چندکاره باشد تا در مناطق دور دست بتواند هم تدریس کند و هم نیازهای اساسی دانش آموزان را برطرف سازد.</p>
      <p>سیفی اضافه کرد: به وزیر آموزش و پرورش طرحی را اعلام کردیم تا معلمان عشایری ما در کنار آموزش مروج سلامت، محیط زیست و کشاورزی باشند و امیدواریم با کمک وزارت بهداشت و آموزش پزشکی و وزارت کار بتوانیم این طرح را پیاده کنیم.</p>
      <p>وی تأکید کرد: در سه سال گذشته با حمایت معاون آموزش ابتدایی وزارت آموزش و پرورش از دانش آموزان عشایری، ۲.۸ درصد میزان تحصیلات دختران نسبت به پسران رشد کرده که این نسبت به فرهنگ و شرایط خاص دانش آموزان عشایری آمار خوبی است.</p>
      <p>سیفی با بیان اینکه خوشبختانه ۱۱ درصد مدارس شبانه روزی عشایری افزایش داشته و اکنون ۲۲۸ مدرسه شبانه روزی میزبان ۲۱ هزار و ۱۵۷ دانش آموز عشایری است، گفت: طبق توافقنامه ای با قرارگاه محرومیت زدایی سپاه پاسداران، در سه سال گذشته ۴۰۰ چشمه سرویس بهداشتی برای مناطق و مدارس عشایر احداث شده و الان ۱۰۰۰ سرویس بهداشتی کم داریم.</p>
      <p>وی تصریح کرد: ۷۰ درصد نوآموزان پیش دبستانی از سال ۹۴ تحت پوشش قرار گرفتند و هم اکنون ۸۲۳۰ نوآموز پیش دبستانی عشایری دوره پیش دبستانی را گذرانده و ۱۷۶۰ معلم چندپایه دوره های ویژه را گذرانده اند.</p>
      <p>سیفی با بیان اینکه ۵۰۰۰ دانش آموز عشایری در اردوی سراسری عشایری شرکت کردند و برای نخستین بار به مشهد سفر خواهند کرد، یادآور شد: خوشبختانه تعداد مدارس کانکسی ۲۸ درصد کاهش یافته است البته هنوز با مشکلاتی مواجهه هستیم.</p>
      <p>وی با بیان اینکه حق آمد و شد، حق اسکان و حق کوچ از مطالبات به حق معلمان عشایری است، اظهار کرد: در سال ۹۳ اساسنامه مدارس عشایری به امضا رسید و در ماده ۱۴ این اساسنامه مقرر شده به منظور بسترسازی متوازن عشایری و تحقق عدالت آموزشی، سالانه ردیف اعتباری ویژه ای در لوایح سالانه منظور شود اما متأسفانه تا کنون این قانون اجرا نشده است و از دولت می خواهیم تا این قانون اجرایی و مطالبات معلمان عشایری برطرف شود و انگیزه معلمان برای خدمت افزایش یابد و حتی بتوانیم مدارس شبانه روزی احداث کنیم.</p>
    </article>
  </body>
</html>