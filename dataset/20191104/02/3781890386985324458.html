<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739870"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T02:09:00+00:00"/>
    <meta property="og:title" content="ยูเอ็นขอเมียนมา &quot;ประกัน&quot; ความปลอดภัยของชาวโรฮีนจา"/>
    <meta property="og:description" content="เลขาธิการสหประชาชาติเรียกร้องต่อหน้าผู้นำเมียนมา ระหว่างการประชุมอาเซียน ในการ 'การันตี' ความปลอดภัยและสิทธิพื้นฐานของผู้ลี้ภัยชาวโรฮีนจา"/>
  </head>
  <body>
    <article>
      <h1>ยูเอ็นขอเมียนมา "ประกัน" ความปลอดภัยของชาวโรฮีนจา</h1>
      <address>
        <time datetime="2019-11-04T02:09:00+00:00">04 Nov 2019, 02:09</time>
      </address>
      <p>
        <b>เลขาธิการสหประชาชาติเรียกร้องต่อหน้าผู้นำเมียนมา ระหว่างการประชุมอาเซียน ในการ "การันตี" ความปลอดภัยและสิทธิพื้นฐานของผู้ลี้ภัยชาวโรฮีนจา</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวัรที่ 4 พ.ย. ว่านายอันโตนิโอ กูเตร์เรส เลขาธิการสหประชาชาติ ( ยูเอ็น ) กล่าวต่อที่ประชุมอาเซียน-ยูเอ็น ครั้งที่ 10 ซึ่งเป็นหนึ่งในการประชุมกลุ่มย่อยของการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35  ที่ไทยเป็นประเทศประจำปีนี้ เมื่อวันอาทิตย์ เรียกร้องโดยตรงไปยังรัฐบาลเมียนมา ในการการันตีการทยอยเดินทางกลับจากบังกลาเทศสู่ภูมิลำเนา "อย่างปลอดภัย" ของผู้ลี้ภัยชาวโรฮีนจามากกว่า 740,000 คน ซึ่งหลบหนีสถานการณ์สู้รบในรัฐยะไข่เมื่อเดือนส.ค. 2560<br/> </p>
      <figure>
        <iframe data-src="https://twitter.com/UN_Spokesperson/status/1190905934614151169?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ เลขาธิการยูเอ็นกล่าวด้วยว่า นอกเหนือจาก "ความปลอดภัย" แล้ว "การสร้างสิ่งแวดล้อมให้เอื้ออำนวยต่อความปลอดภัย ความสมัครใจ การให้เกียรติในฐานะพลเมือง และเพื่อการทยอยเดินทางกลับประเทศของผู้ลี้ภัยชาวโรฮีนจา" อยู่ภายใต้ความรับผิดชอบของทางการเมียนมาเป็นหลัก และต้องตั้งอยู่บนพื้นฐานของหลักมนุษยธรรมสากล ขณะที่นางออง ซาน ซูจี มนตรีแห่งรัฐและรมว.กระทรวงการต่างประเทศเมียนมา ซึ่งร่วมโต๊ะประชุมด้วย ไม่แสดงท่าทีใดตลอดการหารือระหว่างอาเซียนร่วมกับเลขาธิการยูเอ็น</p>
      <figure>
        <img src="https://www.dailynews.co.th/admin/upload/20191104/news_fRTVsNZMDy091834_533.jpg?v=20191104098?v=8301"/>
      </figure>
      <p> </p>
      <figure>
        <iframe data-src="https://twitter.com/SCMPNews/status/1187898638741188608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในอีกด้านหนึ่ง รัฐบาลบังกลาเทศยอมรับว่า แผนการที่เคยประกาศตั้งแต่ปีที่แล้ว เกี่ยวกับการโยกย้ายผูลี้ภัยชาวโรฮีนจาออกจากค่ายผู้ลี้ภัยในเมืองค็อกซ์ บาซาร์ ซึ่งแออัดเกินรับไหวแล้วในตอนนี้ ไปยังเกาะบาชัน ชาร์ ในอ่าวเบงกอล นอกชายฝั่งของบังกลาเทศ โดยเดิมทีภาครัฐตั้งเป้าการโยกย้ายผู้ลี้ภัยออกจากเมืองค็อกซ์ บาซาร์ ไว้ที่ 100,000 คน และมีผู้แสดงความสมัครใจเมื่อเดือนที่แล้วประมาณ 3,500 คน ให้เกิดขึ้รระหว่างกลางเดือนนี้ถึงเดือนก.พ. ปีหน้า ซึ่งเป็นช่วงนอกฤดูมรสุม "ไม่แน่นอนแล้ว" เนื่องจากยังไม่ผ่านความเห็นชอบจากสำนักงานข้ากลวงใหญ่ผู้ลี้ภัยแห่งสหประชาชาติ ( ยูเอ็นเอชซีอาร์ ) องค์การระหว่างประเทศเพื่อการโยกย้ายถิ่นฐาน ( ไอโอเอ็ม ) และโครงการอาหารโลก ( ดับเบิลยูเอฟพี ).<br/><br/><b>เครดิตภาพ : AP</b><br/>   </p>
    </article>
  </body>
</html>