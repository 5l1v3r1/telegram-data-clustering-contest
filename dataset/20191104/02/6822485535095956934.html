<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813005.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T02:30:00+00:00"/>
    <meta property="og:title" content="الخزعلی: اسرائیل و امارات به دنبال تشدید ناآرامی‌ها در عراق هستند"/>
    <meta property="og:description" content="به گزارش فارس، «قیس الخزعلی»، دبیر کل جنبش عصائب اهل الحق روز یکشنبه در مصاحبه با شبکه «العراقیه» درباره تحولات اخیر در عراق و تظاهرات اعتراض آمیز در این کشور و برخی مداخله‌های خارجی صحبت کرد."/>
  </head>
  <body>
    <article>
      <h1>الخزعلی: اسرائیل و امارات به دنبال تشدید ناآرامی‌ها در عراق هستند</h1>
      <address>
        <time datetime="2019-11-04T02:30:00+00:00">04 Nov 2019, 02:30</time>
      </address>
      <p>دبیر کل جنبش عصائب اهل الحق روز یکشنبه در مصاحبه‌ای گفت که رژیم صهیونیستی بیش از آمریکا و امارات بیش از سعودی‌ها به دنبال تشدید ناآرامی‌ها و درگیری‌ها در عراق هستند.</p>
      <p>به گزارش فارس، «قیس الخزعلی»، دبیر کل جنبش عصائب اهل الحق روز یکشنبه در مصاحبه با شبکه «العراقیه» درباره تحولات اخیر در عراق و تظاهرات اعتراض آمیز در این کشور و برخی مداخله‌های خارجی صحبت کرد.</p>
      <p>وی در ابتدای این مصاحبه گفت: «اطلاعاتی که درباره مداخله خارجی‌ها و برخی داخلی‌ها وجود دارد بسیار خطرناک است.»</p>
      <p>دبیر کل جنبش عصائب اهل الحق افزود که «من از تظاهرات کنندگان می خواهم که به اعتراضات خود ادامه دهند اما نباید به خرابکاران اجازه دهند که به اهانت پرداخته و به نیروهای امنیتی حمله کنند.»</p>
      <p>الخزعلی اضافه کرد: «برخی از افرادی که در تظاهرات حضور دارند دارای اسلحه هستند و این موضوع در تظاهرات مسالمت‌آمیز هرگز نباید وجود داشته باشد.»</p>
      <p>وی گفت: «۹۰ درصد از گروه های الحشد الشعبی که به آنها حمله شد، هیچگونه نمایندگی در دولت ندارند و جنبش عصائب اهل الحق تنها یک سال در دولت عراق حضور داشته و باید بر اساس همین یک سال و نه تمام ۱۶ سال پس از سرنگونی صدام مورد محاسبه قرار بگیرد. حضور سیاسی عصائب اهل احق پس از سال ۲۰۱۸ بوده و فقط دو وزیر در کابینه و ۱۵ نماینده در پارلمان دارد.»</p>
      <p>دبیر کل جنبش عصائب اهل الحق گفت که این جنبش از سال ۲۰۰۳ در هر مرحله برای عراق شهیدداده و در مبارزه با داعش نیز ۷۰۰ شهید تقدیم عراق کرده است.</p>
      <p>الخزعلی در ادامه مصاحبه با شبکه العراقیه به توطئه‌ها علیه الحشد الشعبی اشاره کرد و گفت: «طرف‌های سیاسی داخلی تلاش دارند که تمام مشکلات عراق را به گردن گروه های الحشد الشعبی بگذارد. ریختن نارسایی‌ها و فسادهای تمامی گروه‌های سیاسی بر سر الحشد الشعبی یک توطئه است.»</p>
      <p>وی هشدار داد: «تلاش‌هایی برای مجازات گروه‌ها و کسانی که در مقابل داعش مقاومت کردند وجود دارد و از این طریق تلاش دارند تا نقطه قوت عراق گرفته شود.»</p>
      <p>دبیر کل جنبش عصائب اهل الحق گفت: «وضعیت کنونی عراق بد است اما بدتر از اوضاع سابق نیست و سهم خواهی در حکومت‌های قبلی نیز وجود داشته است.»</p>
      <p>وی گفت: «سلاح باید تنها در دست دولت باشد و خلاف این موضوع غیر قابل قبول است و تمامی گروه‌های الحشد الشعبی نیز بخشی از دولت هستند.»</p>
      <p>الخزعلی به کشورهای منطقه‌ای که به دنبال تشدید ناآرامی‌ها در عراق هستند نیز اشاره کرد و گفت: «اسرائیل قدرتمندتر از آمریکا در این ناآرامی‌ها نقش دارد و کشورهای حاشیه خلیچ فارس نیز بخشی از توطئه علیه عراق هستند و امارات قدرتمندتر از عربستان در توطئه علیه عراق حضور دارد.»</p>
      <p>دبیر کل جنبش عصائب اهل الحق فاش کرد که یکی از ریاست‌های سه گانه دولت عراق نیز به دنبال تشدید ناآرامی‌ها و درگیری‌ها در عراق بوده و حتی یکی از فرماندهان دستگاه امنیتی عراق نیز به دنبال تقویت ناآرامی‌ها در این کشور است.</p>
      <p>وی در ادامه گفت: «موساد در چند استان شمال عراق حضور دارد و حتی در سلیمانیه نیز حضور دارد. همچنین یک پایگاه مشترک سیا و موساد در فرودگاه بغداد وجود دارد.»</p>
      <p>الخزعلی گفت: «موساد تلاش دارد تا برخی افراد جنبش‌های انحرافی و طرد شدگان احزاب مختلف را برای افزایش درگیری‌ها به کار بگیرد و بعثی‌ها نیز یکی از ارکان تحریک ناآرامی‌ها و اغتشاشات در عراق هستند.»</p>
      <p>دبیر کل جنبش عصائب اهل الحق اضافه کرد: «در تظاهرات اول اکتبر هدف این خرابکاران ایجاد بیشترین میزان کشته در میان مردم بود اما زیارت اربعین و ایجاد کمیته تحقیق باعث شکست این توطئه شد.»</p>
      <p>وی در بخشی از این مصاحبه گفت: «درخواست از الحشد الشعبی برای مشارکت در مقابله با تظاهرات کنندگان کاملا رد شد چون این درخواست‌ها برای از بین بردن وجهه الحشد الشعبی بود.»</p>
    </article>
  </body>
</html>