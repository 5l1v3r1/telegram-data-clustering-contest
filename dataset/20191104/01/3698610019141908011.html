<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-normandskoyi-zustrichi-zelenskiy-i-putin-obgovoryat-gazoviy-kontrakt-pristayko-328357_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T01:53:00+00:00"/>
    <meta property="og:title" content="На &quot;нормандській зустрічі&quot; Зеленський і Путін обговорять газовий контракт – Пристайко"/>
    <meta property="og:description" content="На зустрічі відбудеться тільки обговорення контракту без його підписання, запевнив міністр."/>
  </head>
  <body>
    <article>
      <h1>На "нормандській зустрічі" Зеленський і Путін обговорять газовий контракт – Пристайко</h1>
      <h2>На зустрічі відбудеться тільки обговорення контракту без його підписання, запевнив міністр.</h2>
      <address>
        <time datetime="2019-11-04T01:53:00+00:00">04 Nov 2019, 01:53</time>
      </address>
      <p>Однією з важливих тем для обговорення у рамках "нормандської зустрічі" між лідерами України та Росії Володимиром Зеленським і Володимиром Путіним стане <a href="https://dt.ua/ECONOMICS/ukrayina-vimagatime-dovgostrokovogo-kontraktu-schodo-tranzitu-gazu-goncharuk-328132_.html"><b>укладення нового газового контракту між Україною та Росією</b></a>, заявив глава Міністерства закордонних справ України Вадим Пристайко в коментарі інформаційному агентству "Інтерфакс-Україна".</p>
      <p>"Якщо лідери збираються, ми не можемо заборонити їм обговорювати актуальні питання і для нас, і для Росії, і для Європи. Ми намагаємося використовувати кожну можливість, тим більше, що контракти реально закінчуються і 10 років пройшло. Будемо підписувати новий 10-річний контракт", – заявив міністр.</p>
      <p>При цьому він запевнив, що на зустрічі відбудеться тільки обговорення умов нового контракту без його підписання.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей. Зокрема Єврокомісія заявила, що відверто розчарована підсумками <b><a href="https://dt.ua/ECONOMICS/ukrayina-yevrokomisiya-i-rf-proveli-tehnichni-konsultaciyi-schodo-peregovoriv-po-tranzitu-gazu-326988_.html">тристоронніх консультацій щодо газу</a></b> у форматі РФ — ЄС — Україна. Заступник голови Єврокомісії з Энергосоюзу Марош Шефчович зазначив, що російська делегація на консультаціях щодо газу не готова йти на поступки.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>