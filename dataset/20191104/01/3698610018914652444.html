<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/kabmin-pogodiv-proekt-derzhbyudzhetu-ta-rekomenduvav-yogo-do-drugogo-chitannya-328356_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T01:44:00+00:00"/>
    <meta property="og:title" content="Кабмін погодив проект держбюджету та рекомендував його до другого читання"/>
    <meta property="og:description" content="Відомо, що деякі ініціативи у рамках бюджету так і залишилися тільки на папері."/>
  </head>
  <body>
    <article>
      <h1>Кабмін погодив проект держбюджету та рекомендував його до другого читання</h1>
      <h2>Відомо, що деякі ініціативи у рамках бюджету так і залишилися тільки на папері.</h2>
      <address>
        <time datetime="2019-11-04T01:44:00+00:00">04 Nov 2019, 01:44</time>
      </address>
      <p>Кабінет міністрів України погодив <b><a href="https://dt.ua/ECONOMICS/kabmin-zatverdit-ostatochniy-variant-derzhbyudzhetu-2020-na-cih-vihidnih-goncharuk-328069_.html">проект державного бюджету на 2020 рік</a> </b>та рекомендував його до другого читання у Верховній Раді, повідомляє <a href="https://www.kmu.gov.ua/ua/news/uryad-proviv-pozachergove-zasidannya-klyuchovi-rishennya">прес-служба КМУ</a> за підсумками позачергового засідання уряду 3 листопада.</p>
      <p>Серед іншого, Кабмін на засіданні обробив висновки Ради за першим читанням, а також взяв до уваги рішення РНБО та комісії по розподілу коштів на інвестиційні проекти.</p>
      <p>"Бюджет прийнятий із доопрацюванням. Ми завершимо і як можна швидше передамо документ у Верховну Раду. Із завтрашнього дня ми будемо обговорювати проект бюджету і після подачі представимо людям головний фінансовий документ країни", – прокоментувала ухвалення документа міністр фінансів України Оксана Маркарова.</p>
      <p>Втім, деякі ініціативи у держбюджеті так і залишилися нереалізованими.</p>
      <p>"Між першим і другим читанням Кабмін так і не знайшов коштів для підвищення зарплат вчителям. Додано разову виплату молодим вчителям у розмірі 10 прожиткових мінімумів (20 тис грн). Зміна власне зарплат вчителів залишилася на рівні інфляція +2%", – заявив учасник обговорення, народний депутат від "Європейської солідарності" Олексій Гончаренко.</p>
      <p>Раніше Верховна Рада України <a href="https://dt.ua/ECONOMICS/rada-zatverdila-derzhbyudzhet-2020-u-pershomu-chitanni-326657_.html"><b>ухвалила у першому читанні</b></a> проект закону про державний бюджет на 2020 рік. За відповідний законопроект №2000 на засіданні 18 жовтня проголосували 255 депутатів.</p>
      <p>У бюджеті передбачено зростання мінімальної зарплати до 4723 гривень на місяць, доходи бюджету очікуються в 1 трильйон 79 мільярдів гривень. Витрати — 1,17 трильйона гривень, дефіцит бюджету — 2,09% від ВВП. Курс долару у бюджетіне закладений, але у макропрогнозі уряду він встановлений на рівні 28,2 гривні за долар.</p>
      <p>Детальніше про "підводні камені" нового бюджету читайте в статті Тетяни Богдан "<a href="https://dt.ua/macrolevel/dezhavyu-derzhavnogo-byudzhetu-2020-326088_.html"><b>Дежавю державного бюджету-2020</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5rbXUuZ292LnVhLw==">Прес-служба Кабміну України</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>