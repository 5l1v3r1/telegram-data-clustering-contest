<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/biz-hala-bekliyoruz-konyametrosunda-imzalar-atildi-15519yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-04T01:00:00+00:00"/>
    <meta property="og:title" content="Biz hala bekliyoruz Konya Metrosu'nda imzalar atıldı "/>
    <meta property="og:description" content="Türkiye ekonomisinin lokomotifi bir kentisiniz ama hakkınız teslim edilmiyor.Ne metronuz ne hızlı treniniz ne de ilçelere arası güvenli yol..."/>
  </head>
  <body>
    <article>
      <h1>Biz hala bekliyoruz Konya Metrosu'nda imzalar atıldı </h1>
      <address><time datetime="2019-11-04T01:00:00+00:00">04 Nov 2019, 01:00</time> by <a rel="author">İhsan Aydın</a></address>
      <p><b>Türkiye</b> ekonomisinin lokomotifi bir kentisiniz ama hakkınız teslim edilmiyor.</p>
      <p>Ne metronuz ne hızlı treniniz ne de ilçelere arası güvenli yol projeleriniz tamamlanmış değil.</p>
      <p>Dün <b>Bursa</b> için dertlenen bir dostumuz elektronik postamıza göndermiş.</p>
      <p><b>Konya Büyükşehir Belediye Başkanı İbrahim Halil Altay</b> sosyal medya hesabından gururla bir paylaşımda bulunmuş. </p>
      <p>Dostumuz da o paylaşımın ekran görüntüsünü alıp bize atmış.</p>
      <p><b>Konya</b>'da <b>Necmettin Erbakan Üniveristesi Yeni YHT Gar Fetih Caddesi Meram Belediyesi Hafif Raylı Sistem Hattı Yapım İşleri ile Elektromekanik Sistemlerin Temini Kurulumu ve İşletime Alınması İşleri ve Demiryolu Araçlarının Temini Sözleşmesi</b> CMC Taşyapı Konsorsiyumu arasında törenle imzalanmış.</p>
      <p><b>Konya</b> için gerçekten sevindirici bir an.</p>
      <p>Başkan Altay da bu anı sosyal medyadan tüm hemşehrilerine şöyle duyurmuş;</p>
      <p>"<b>Şehrimiz için tarihi bir ana şahitlik ettik. Konya tarihinin en büyük devlet yatırımı olan Konya Metrosu'nun imzası atıldı. Konya'mıza hayırlı olsun. Bu süreçte başta Cumhurbaşkanımız Recep Tayyip Erdoğan, Ulaştırma Bakanımız ve tüm emeği geçenlere teşekkür ediyorum." </b></p>
      <p>Kıskanmadık dersek yalan olur.</p>
      <p>Bizim yerel yöneticilerinizin de bu paylaşımını hasretle bekliyoruz.</p>
      <p>İnanın, biz yazıp çizmekten bıkmadık. Metro oluncaya, beklentilerimiz karşılanıncaya, bizim de elimiz kalem tutana dek bıkmadan yazmaya devam edeceğiz.</p>
      <p><b>Bursa</b>'nın taleplerine duyarsız kalan <b>Altyapı ve Ulaştırma Bakanlığı</b>'na sitemlerimiz bir <b>Bursalı</b> olarak devam edecek.</p>
      <p><b>Bursa</b>'yı bu konuda savsaklayan ne kadar bürokrat varsa onlara da teessüflerimizi iletiyoruz.</p>
      <p><b>Cumhurbaşkanı Recep Tayyip Erdoğan</b>'ın <b>31 Mart Yerel Seçimler</b>i öncesi geçtiğimiz şubat ayında <b>Bursa</b>'da <b>Gökdere Meydan</b>ı'nda <b>Bursa metrosu, Terminal Tramvay Hattı ve Dağ ilçelerinin yol ve tünelleri için verdiği sözün üzerinden 9 ay geçti.</b></p>
      <p>Ortada somut bir şey yok.</p>
      <p>Bizzat Cumhurbaşkanı'nın 'Benim takibimde' dediği projelerde gözle görülür bir gelişme olmadı.</p>
      <p>Bakanlık <b>Altapı Yatırımları Genel Müdürlüğ</b>ü ekiplerini <b>Bursa</b>'da görmek mümkün değil.</p>
      <p><b>Ankara</b> bu işlere bu denli uzak durunca siyasilerimizin, milletvekillerimizin de etkili olamadığı anlaşılıyor.</p>
      <p><b>Bursa</b>'yı haklı talebinde dikkate almayan bir <b>Ankara bürokrasisi direnişi</b> ile karşı karşıyayız. </p>
      <p>Hani şu Cumhurbaşkanı Erdoğan'ın da sık sık yakındığı <b>bürokratik oligarşi</b> işte tam da kendisini <b>Bursa</b> taleplerine direnerek göstermiş oluyor.</p>
      <p>Bunu kırmanın sistem değişikliğiyle de mümkün olmadığını söyleyebiliriz.</p>
      <p>Cumhurbaşkanlığı hükümet sistemine rağmen Ankara'nın katı, soğuk bürokrasisi maalesef Bursa'nın haklı beklentileri için büyük bir engel.</p>
      <p>Bu nasıl kırılır bilmiyoruz. </p>
      <p>Bursa beklemeye devam edecek.</p>
      <p>Üstelik, ülkeye sağladığı katma değer yok sayılırcasına.</p>
      <p><b>Konya</b>'ya, <b>Sivas</b>'a, <b>Erzincan</b>'a velhasıl akla gelen diğer kentlerimize raylı sistem desteği veren Ankara, Bursa'yı es geçmeye devam ediyor.</p>
      <p>Evet Bursa'nın mevcut bir <b>Bursaray</b> hattı var ama bunda <b>Ankara'nın delikli kuruşu yok.</b></p>
      <p>Hepsi kent bütçesiyle yapıldı.</p>
      <p><b>Alman Kfw'</b>dan <b>Bursaray</b> için alınan uzun vadeli kredi <b>Büyükşehir Belediyesi</b> bütçesinden tıkır tıkır ödeniyor.</p>
      <p>Ne olur <b>Yıldırım Metrosu</b>'nu da bakanlık üstlense?</p>
      <p>Ülke batar mı?</p>
      <p>Bursa'nın isteklerini, eksiklerini, projelerini görmezden gelmek bu kente yapılmış en büyük haksızlıktır. </p>
      <p>Kaldı ki, her seçimde, işbaşındaki siyasi harekete <b>Türkiye</b> ortalamasının üstünde destek vermiş bir kentiz. </p>
    </article>
  </body>
</html>