<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544755.html/%D8%A7%D9%81%D9%88%D9%84-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D8%B8%D9%87%D9%88%D8%B1-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%B4%D8%B1%D9%88%D8%B9-%D8%B4%D8%AF-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A8%DB%8C%D8%B4-%D8%A7%D8%B2----%DA%A9%D9%88%D8%AF%D8%AA%D8%A7-%D9%88-%D8%AC%D9%86%DA%AF-%D8%AF%D8%A7%D8%AE%D9%84%DB%8C-%D8%AD%D8%B6%D9%88%D8%B1-%D9%85%D8%B3%D8%AA%D9%82%DB%8C%D9%85-%D8%AF%D8%A7%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T11:51:00+00:00"/>
    <meta property="og:title" content="افول آمریکا با ظهور انقلاب اسلامی شروع شد/آمریکا در بیش از ۶۰ کودتا و جنگ داخلی حضور مستقیم داشته است"/>
    <meta property="og:description" content="وزیر سابق فرهنگ و ارشاد اسلامی با اشاره به اینکه امروز اندیشکده های آمریکائی اذعان دارند که آمریکا روبه افول است و امروز بدهی بیش از ۲۱تریلیون دلاری آمریکا و سهم ناچیز آن در اقتصاد دنیا نشان از این افول دارد گفت: افول آمریکا با ظهور انقلاب اسلامی شروع شده و در گام دوم انقلاب این افول با سرعت بیشتری ادامه پیدا می کند."/>
  </head>
  <body>
    <article>
      <h1>افول آمریکا با ظهور انقلاب اسلامی شروع شد/آمریکا در بیش از ۶۰ کودتا و جنگ داخلی حضور مستقیم داشته است</h1>
      <h2>وزیر سابق فرهنگ و ارشاد اسلامی:</h2>
      <address>
        <time datetime="2019-11-04T11:51:00+00:00">04 Nov 2019, 11:51</time>
      </address>
      <p>وزیر سابق فرهنگ و ارشاد اسلامی با اشاره به اینکه امروز اندیشکده های آمریکائی اذعان دارند که آمریکا روبه افول است و امروز بدهی بیش از ۲۱تریلیون دلاری آمریکا و سهم ناچیز آن در اقتصاد دنیا نشان از این افول دارد گفت: افول آمریکا با ظهور انقلاب اسلامی شروع شده و در گام دوم انقلاب این افول با سرعت بیشتری ادامه پیدا می کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛سید محمد حسینی وزیر سابق فرهنگ و ارشاد اسلامی امروز در مراسم یوم الله ۱۳ آبان در اراک گفت: امروز روز بسیار مهمی است و نمی توان این روزها را فراموش کرد چراکه افتخار بزرگی برای ملت ایران است.</p>
      <p>حسینی با اشاره به اینکه امروز در بیش از هزار نقطه کشور این تجمعات باشکوه برگزار می شود اظهار کرد: برگزاری این تجمعات یک ضرورت است چراکه ملتی که با تاریخ خود انس نداشته باشد آسیب می بیند.</p>
      <p>وی ادامه داد: درس های بزرگی در این روزها وجود دارد که باید همواره گرامی داشته شوند چراکه این روزها برای استمرار حرکت انقلاب اسلامی بسیار مهم است.</p>
      <p>وزیر سابق فرهنگ و ارشاد اسلامی بیان کرد: وقتی از آمریکا صحبت می کنیم صحبت از جنایات ۱۰۰ ساله این نظام استکباری است به گونه ای که این کشور در بیش از ۶۰ کودتا و جنگ داخلی حضور مستقیم داشته اند.</p>
      <p>حسینی ادامه داد: خوی استکباری آمریکا باعث شده بود که خیال و توهم مدیریت جهانی داشته باشد ولی با ظهور انقلاب اسلامی همه این توهمات شکسته شد.</p>
      <p>وی اضافه کرد: امروز باید برای جوانان تاریخ سیاه صدساله آمریکا را تبیین کنیم و جنایت هایی که انجام داده را برای نسل جوان بازخوانی کنیم.</p>
      <p>وزیر سابق فرهنگ و ارشاد اسلامی با اشاره به اینکه امام از همان ابتدای مبارزات سوال مهمی را مطرح کردند و اینکه چرا نظام اسلامی باید تحت سیطره آمریکا باشد و این با مسلمان بودن ما تضاد دارد و لذا با تشکیل انقلاب اسلامی به دنبال استقلال همه جانبه ملت ایران بود افزود: تسخیر لانه جاسوسی انقلاب دومی بود که توسط دانشجویان شکل گرفت و اینکه می گویم لانه جاسوسی بسیاری از مدارک و اسناد وجود دارد که آمریکا به دنبال توطئه آفرینی علیه ملت ایران بوده و امروز همان اهداف را در عراق و لبنان دنبال می کند.</p>
      <p>حسینی با تاکید بر اینکه امروز آمریکائی ها با ایجاد اختلاف دنبال شکستن وحدت امت اسلامی هستند افزود:آمریکا می خواهند با آتش افروزد میان مسلمانان اختلاف بیندازند.</p>
      <p>وی ادامه داد: آمریکائی که زمانی داعش را به وجود آورده بود و از آن حمایت می کرد امروز خیال از بین بردن داعش را دارد و این روحیه استکباری آمریکا را نشان می دهد.</p>
      <p>حسینی با اشاره به اینکه دلیل عمده ناآرامی ها و اعتراضات مردم عراق آمریکائی ها هستند گفت: ولی برخی مشکلات همچون ناکارآمدی مدیران هم وجود دارد ولی دلیل اصلی آن این است که آمریکا می خواهد سرمایه های این کشور را غارت کند.</p>
      <p>وزیر سابق فرهنگ و ارشاد اسلامی بیان کرد: برخی ها در گذشته می گفتند اگر با آمریکائی ها درشت صحبت نکنیم و زبان آنها را بلد باشیم می توانیم مشکلات کشور را حل کنیم ولی تجربه شش ساله نشان داد نه تنها مذاکره و به آرامی سخن گفتن با آمریکا مشکلات را حل نمی کند بلکه شدت گستاخی آنها را بیشتر کرده است.</p>
      <p>وی اضافه کرد: توطئه ها و فشارهای آمریکا در طول این چهل سال و به خصوص در این شش سال اخیر ملت ایران را با هم متحدتر کرده و اینکه آمریکا غیر قابل اعتماد است امروز برای همه ملت ایران ثابت شده است.</p>
      <p>حسینی با اشاره به اینکه تجربه های گذشته ثابت کرده که در مقابل با استکبار باید با اقتدار و قدرت برخورد کرد. این منطق قرآن است و باید به آن عمل کرد افزود: جنایت های آمریکا در چهل سال اخیر نشان می دهد آمریکا به هیچ کس حتی دوستان و هم پیمانان خود رحم نمی کند و نمونه های آن امروز فراوان است.</p>
      <p>وی ادامه داد: این روزها فرصت بسیار مناسبی برای نشان دادن هویت واقعی استکبار به جوانان است که باید از آنها استفاده کرد.</p>
      <p>وی با تاکید بر اینکه مشکلات اقتصادی و معیشتی مردم ایران با اراده و به کارگیری ظرفیت های داخلی حل می شود اظهار کرد: ما امروز توانمندی ها و ظرفیت های بسیار مناسبی در کشور داریم که باید برای رفع نیازهای کشور و حتی کشورهای منطقه از آنها به درستی استفاده کنیم.</p>
      <p>حسینی اضافه کرد: راهبردهای کلان مقام معظم رهبری همچون اقتصاد مقاومتی و مقاومت فعال می تواند کشور را از بحرانهای موجود نجات دهد.</p>
      <p>وزیر سابق فرهنگ و ارشاد اسلامی با اشاره به اینکه امروز اندیشکده های آمریکائی اذعان دارند که آمریکا روبه افول است و امروز بدهی بیش از ۲۱تریلیون دلاری آمریکا و سهم ناچیز آن در اقتصاد دنیا نشان از این افول دارد گفت: افول آمریکا با ظهور انقلاب اسلامی شروع شده و در گام دوم انقلاب این افول با سرعت بیشتری ادامه پیدا می کند.</p>
      <p>وی بیان کرد: ایران اسلامی به برکت به کارگیری همت های جهادی روز به روز باعث تقویت جبهه مقاومت می شود و اینکه امروز می توانیم جلوی ابرقدرت های دنیا ایستادگی کنیم نشان از این است که در راه اسلام و قرآن هستیم و این راه باید در گام دوم انقلاب با قدرت بیشتری ادامه پیدا کند.</p>
      <p>حسینی با اشاره به اینکه امروز راه نفوذ آمریکا در انقلاب اسلامی بسته شده است خاطرنشان کرد: این باعث عصبانیت آنها شده و باید بگوئیم آمریکا باید از این عصبانیت بمیرد.</p>
      <p>انتهای پیام/</p>
    </article>
  </body>
</html>