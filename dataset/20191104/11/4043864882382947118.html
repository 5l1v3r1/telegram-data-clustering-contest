<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230921/"/>
    <meta property="og:site_name" content="Українська правда"/>
    <meta property="article:published_time" content="2019-11-04T11:17:00+00:00"/>
    <meta property="og:title" content="Україна направила Росії ноту – Пристайко"/>
    <meta property="og:description" content="Україна направила Росії ноту з вимогою вказати координати українських катерів “Бердянськ” і “Нікополь” та буксиру “Яни Капу”, які у листопаді 2018 року захопили і обстріляли російські військові."/>
  </head>
  <body>
    <article>
      <h1>Україна направила Росії ноту – Пристайко</h1>
      <address>
        <time datetime="2019-11-04T11:17:00+00:00">04 Nov 2019, 11:17</time>
      </address>
      <p>Україна направила Росії ноту з вимогою вказати координати українських катерів "Бердянськ" і "Нікополь" та буксиру "Яни Капу", які у листопаді 2018 року захопили і обстріляли російські військові.</p>
      <p><b>Джерело:</b> брифінг глави МЗС Вадима Пристайка із колегою із Естонії Урмасом Рейнсалом</p>
      <p><b>Пряма мова:</b> "МЗС надіслало ноту Росії, де ми просили вказати координати і час, коли ми можемо забрати наші кораблі.</p>
      <p>Я хотів би подивитися, коли ми отримаємо ці кораблі, чи залишилися наслідки обстрілів цих кораблів. Чи якраз ця затримка пов’язана з тим, що вони поступово ремонтуються і зникають дири від обстрілів наших кораблів.</p>
      <p>Ніяких затримок з нашого боку тут немає, наші військові готові в будь-яку точку прибути і забрати наші кораблі".</p>
      <p><b>Деталі:</b> За його словами, Україна готова забрати ці кораблі.</p>
      <p><b>Що було раніше:</b> У вересні в Кремлі заявили, що Росія і Україна не обговорювали долю "затриманих" українських військових кораблів – буксира "Яни Капу" і катерів "Нікополь" і "Бердянськ".</p>
      <p>9 жовтня командувач Військово-морських сил України Ігор <a href="https://www.radiosvoboda.org/a/news-voronchenko-korabla-kerchenska-protoka/30207124.html">Воронченко заявив</a>, що Росія не хоче повертати Україні кораблі, бо це є "прямим доказом російської агресії".</p>
      <p>10 жовтня <a href="https://www.pravda.com.ua/news/2019/10/10/7228751/">Пристайко</a> заявив, що Росія поверне українські військові кораблі найближчим часом.</p>
      <p>
        <b>Нагадаємо:</b>
      </p>
      <ul>
        <li>25 листопада 2018 року у Керченській протоці російські військові обстріляли і <a href="https://www.pravda.com.ua/rus/news/2018/11/25/7199252/">захопили</a> українські катери "Бердянськ" та "Нікополь", а також буксир "Яни Капу" з екіпажами, які прямували з Одеси до Маріуполя. Троє українських моряків під час атаки росіян зазнали <a href="https://www.pravda.com.ua/rus/news/2018/11/26/7199309/">поранень</a>.</li>
        <li>Окупаційні "суди" у Криму заарештували 24 українських військових, їх було перевезено до російського СІЗО "Лефортово". Полоненим українцям пред'явили <a href="https://www.pravda.com.ua/rus/news/2018/11/28/7199564/">звинувачення</a> за ч.3 ст.322 КК Росії (незаконне перетинання кордону), їм загрожує до 6 років позбавлення волі.</li>
        <li>25 травня 2019 року постійно діючий трибунал, створений у відповідності до Конвенції ООН з морського права, задовольнив ключову вимогу України у справі про тимчасові заходи, які має здійснити Росія та <a href="https://www.pravda.com.ua/news/2019/05/25/7216109/">зобов’язав РФ відпустити</a> захоплених моряків.</li>
        <li>7 вересня українські моряки та політв'язні <a href="https://www.pravda.com.ua/news/2019/09/7/7225605/">повернулися в Україну</a><a href="https://www.pravda.com.ua/news/2019/09/7/7225605/">.</a></li>
      </ul>
      <footer>Альона Мазуренко, УП</footer>
      <related>
        <a href="https://www.pravda.com.ua/news/2019/11/1/7230711/"/>
        <a href="https://www.pravda.com.ua/news/2019/10/31/7230652/"/>
        <a href="https://www.pravda.com.ua/news/2019/10/29/7230384/"/>
      </related>
    </article>
  </body>
</html>