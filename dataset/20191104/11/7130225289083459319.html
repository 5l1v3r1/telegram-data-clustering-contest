<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/kendisini-ekonomist-olarak-tanitti-bitcoin-vaadiyle-onlarca-kisiyi-dolandirdigi-iddia-edilen-kadin-kayiplara-karisti-888683"/>
    <meta property="og:site_name" content="Onedio"/>
    <meta property="article:published_time" content="2019-11-04T11:01:19+00:00"/>
    <meta property="og:title" content="Kendisini Ekonomist Olarak Tanıtmış: Onlarca Kişiyi Dolandırdığı İddia Edilen 'Bitcoin Safiye' Kayıplara Karıştı"/>
    <meta property="og:description" content="Aydın'da, kendisini ekonomist-broker olarak tanıtan Safiye Gökçe Y.'nin polis, doktor, hemşire, asker, akademisyen, adliye çalışanı gibi çeşitli mesle..."/>
  </head>
  <body>
    <article>
      <h1>Kendisini Ekonomist Olarak Tanıtmış: Onlarca Kişiyi Dolandırdığı İddia Edilen 'Bitcoin Safiye' Kayıplara Karıştı</h1>
      <address><time datetime="2019-11-04T11:01:19+00:00">04 Nov 2019, 11:01</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4><a href="https://onedio.com/etiket/aydin/506b54190228f60917601c71">Aydın</a>'da, kendisini ekonomist-broker olarak tanıtan Safiye Gökçe Y.'nin <a href="https://onedio.com/etiket/polis/578bf06ee4ad23697ca1a0b3">polis</a>, doktor, hemşire, asker, akademisyen, adliye çalışanı gibi çeşitli mesleklerde bulunan 40 kişiyi, toplam 600 <a href="https://onedio.com/etiket/bitcoin/5a81627d1e7c9bc824ceb583">bitcoin</a> yaklaşık 30 milyon TL dolandırdığı öne sürüldü. Safiye Gökçe Y.'nin vatandaşları "kaldıraç" yöntemi denilen bir yöntemle dolandırdığı iddia edildi. </h4>
      <figure>
        <img src="https://img-s2.onedio.com/id-5dc000c5aec0d682255b8dcd/rev-0/w-500/s-7ed4d093bc6627424d5ea6d8dcaa6bb021738a09.jpg"/>
      </figure>
      <p><a href="https://www.dha.com.tr/yurt/bitcoin-vurgununda-magdur-sayisi-artiyor/haber-1735255">DHA'nın aktardığı habere göre</a>, Safiye Gökçe Y. yaklaşık 2 yıl önce eşinin bir jeotermal enerji santralinde (JES) elektrik mühendisi olarak göreve başlaması nedeniyle <a href="https://onedio.com/etiket/aydin/506b54190228f60917601c71">Aydın</a>'a taşındı. </p>
      <p>Burada eşiyle birlikte taşeron şirket kuran Safiye Gökçen Y., JES şirketlerine işçi bulmaya başladı. Bu sırada Aydın Devlet Hastanesi'ne sağlık kontrolü için giden Safiye Gökçe Y., iddiaya göre burada tanıştığı doktora kendisini ekonomist-broker olarak tanıttı.</p>
      <p>Kendisini ekonomist-broker olduğunu söyleyen Safiye Gökçe Y., tanıştığı doktora parasını, elektronik para birimi bitcoine yatırmasını önerdi. Safiye Gökçe Y., ikna olan doktordan aldığı <a href="https://onedio.com/etiket/bitcoin/5a81627d1e7c9bc824ceb583">bitcoin</a> karşılığında, kendisine kar payı verdi. Ayrıca kendisine müşteri bulmasını istedi ve kar payı ödemeyi vaat etti.</p>
      <h3>"Yeğeninin MİT mensubu olduğunu söyleyerek güven kazanmaya çalıştı"</h3>
      <figure>
        <img src="https://img-s2.onedio.com/id-5dbff64ff84549e61d2f6bbd/rev-0/w-500/s-029ef3a22b096ab411e69f9d4b86cf0876c56948.jpg"/>
      </figure>
      <p>Safiye Gökçe Y., kısa sürede hemşireden polise kadar çok sayıda meslek grubundan onlarca kişiye ulaştı. <a href="https://onedio.com/etiket/bitcoin/5a81627d1e7c9bc824ceb583">Bitcoin</a> almak için para topladığı bu kişilere 2 yıl boyunca kar paylarını ödedi. Para topladığı kişilere, kurdukları şirketin arkasında JES firması olduğunu ve yeğeninin Milli İstihbarat Teşkilatı'nda (MİT) görevli olduğunu söyleyerek güvenlerini kazandığı belirlenen Safiye Gökçe Y., 2 ay önce kayıplara karıştı.</p>
      <p>Safiye Gökçe Y.'nin, telefonlarını da açmaması üzerine dolandırıldıklarını anlayan mağdurlardan 28'i avukatları aracılığıyla <a href="https://onedio.com/etiket/aydin/506b54190228f60917601c71">Aydın</a> Cumhuriyet Savcılığı'na suç duyurusunda bulundu. </p>
      <p>Şikayetler üzerine başlatılan soruşturma kapsamında Safiye Gökçe Y.'nin bankalardaki hesapları incelemeye alındı. Hesaplarında toplam 8 bin 300 bitcoin olduğu ve bu sayının giderek artığı belirlendi.</p>
      <h3>Safiye Gökçe Y.'nin sadece Aydın'da ulaştığı 40 kişiyi yaklaşık 30 milyon TL dolandırıldığı iddia ediliyor.</h3>
      <figure>
        <img src="https://img-s1.onedio.com/id-5dbfffe960acf71b267d86d0/rev-0/w-500/s-50757f37882ace2788bf20ce4ba169c730a89b5e.jpg"/>
      </figure>
      <p>Mağdurlardan M.S., 60 <a href="https://onedio.com/etiket/bitcoin/5a81627d1e7c9bc824ceb583">bitcoin</a> alacağı olduğunu ve bunun yaklaşık 3 milyon TL ettiğini söyleyerek şöyle konuştu:</p>
      <p>"Safiye Gökçe Y., hastanedeki doktor ve hemşirelerin bazılarını ikna edip bitcoin satarak, arada kar payı veriyordu. O sıralar bize de babamızdan miras kalmış bir para vardı. Birileri aracılığı ile bunu öğrenmiş. Gelip, bizi buldu. Önce ona güvenmedik. 2 ay peşimizden koştu, bizi ikna etmek için ayrılmadı. İlk olarak 14 bin TL karşılığında bir bitcoin aldım. Bir süre sonra kar payı olarak 5 bin TL verdi. Daha sonra bir miktar daha bitcoin aldık. Paraya ihtiyacımız olmadığı için kar payıyla da bitcoin aldık. Geçen ağustos ayında ihtiyacım olduğu için paramın tamamını istedim. Sonra bizi oyalamaya başladı. Bitcoin değeri bir anda 3 kat arttı. Kadın daha sonra ortadan kayboldu. Biz de avukat kanalıyla şikayetçi olduk. 60 bitcoin alacağım var. Bu da yaklaşık 3 milyon TL'nin üstünde bir para yapıyor. Bir an önce kendisinin yakalanmasını istiyoruz. Yakalandığı an çok sayıda mağdur da ortaya çıkacaktır."</p>
      <h3>Yeni Asır gazetesinin özel haberinde ise toplam vurgunun 375 milyon TL olduğu belirtildi.</h3>
      <figure>
        <img src="https://img-s1.onedio.com/id-5dbff6b2ecf1994120479c2e/rev-0/w-500/s-f759014e9d99aa7b9ee20d095dbd15e6f6411e6b.jpg"/>
      </figure>
      <p><a href="https://www.yeniasir.com.tr/sarmasik/2019/11/04/bitcoin-safiye-kaldirac-yontemiyle-dolandirdi">İhsan Karataş'ın haberine göre</a> <a href="https://onedio.com/etiket/bitcoin/5a81627d1e7c9bc824ceb583">Bitcoin</a> üzerinden kar vereceğini söyleyen Safiye Gökçe Y., toplam 375 milyon TL toplayarak ortadan kayboldu.</p>
      <h3>Safiye Gökçe Y.'nin kılıktan kılığa girdiği de iddialar arasında.</h3>
      <figure>
        <img src="https://img-s1.onedio.com/id-5dbffbb3aec0d682255b8dbc/rev-0/w-500/s-cb5349fe8a73ae11bb3fbbe42adbebadc195f46f.jpg"/>
      </figure>
      <h3>Basına yansıyan bilgiye göre "kaldıraç" yöntemini kullandı.</h3>
      <figure>
        <img src="https://img-s1.onedio.com/id-5dbff60b99027e0720707d5a/rev-0/w-500/s-c6c97d39769ee994ff6961df6fac6845cc0a968b.jpg"/>
      </figure>
      <p>İnternet sitesi açarak yüksek kar oranları vaadiyle insanların dikkatini çekti. 10-15 gün siteyi açık tutan Gökçe Y., siteyi kapatarak topladığı parayı kendi hesabına aktardı. <a href="https://onedio.com/etiket/bitcoin/5a81627d1e7c9bc824ceb583">Bitcoin</a> mağdurları arasında olan M.S. bu yöntemi şu ifadelerle anlattı: </p>
      <p>"Beni <a href="https://onedio.com/etiket/adana/50272cc3cc161f8ec1342332">Adana</a>'dan birisi aradı ve kendisinin mağdur olduğunu söyleyerek bu kadının insanları kaldıraç yöntemiyle dolandırdığını söyledi. Önce <a href="https://onedio.com/etiket/web/57ceb7456b3e852104c00db5">web</a> sitesi açıyorlar. 'Yüzde 10 kar vereceğiz' diyerek insanların ilgisini çekiyorlar. 10-15 gün bu siteyi açık tutup paranın artmasını sağladıktan sonra siteyi kapatıyorlar. Paralar kendilerinin oluyor. Bu paraları da havuza aktarıyorlar."</p>
    </article>
  </body>
</html>