<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vedeni-fotbalistu-lipska-nechce-uvolnit-schicka-na-kvalifikaci/1816939?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T11:41:00+00:00"/>
    <meta property="og:title" content="Vedení fotbalistů Lipska nechce uvolnit Schicka na kvalifikaci"/>
    <meta property="og:description" content="Lipsko - Vedení fotbalistů Lipska nechce kvůli zranění uvolnit českého reprezentanta Patrika Schicka na závěrečné kvalifikační duely o postup na mistrovství Evropy 2020 proti Kosovu a Bulharsku. Podle magazínu Kicker jedná sportovní ředitel klubu Markus Krösche s Fotbalovou asociací ČR."/>
  </head>
  <body>
    <article>
      <h1>Vedení fotbalistů Lipska nechce uvolnit Schicka na kvalifikaci</h1>
      <address><time datetime="2019-11-04T11:41:00+00:00">04 Nov 2019, 11:41</time> by <a rel="author" href="http://www.ctk.cz/" target="_blank">ČTK</a></address>
      <p>Lipsko - Vedení fotbalistů Lipska nechce kvůli zranění uvolnit českého reprezentanta Patrika Schicka na závěrečné kvalifikační duely o postup na mistrovství Evropy 2020 proti Kosovu a Bulharsku. Podle magazínu Kicker jedná sportovní ředitel klubu Markus Krösche s Fotbalovou asociací ČR.</p>
      <p>"Zdraví má přednost. Schick není v pořádku, takže není důvod k jeho nominaci," řekl Krösche. Mluvčí národního týmu Petr Šedivý pro ČTK pouze uvedl, že v nominaci se neobjeví nikdo, kdo by nebyl zdravotně připravený.</p>
      <p>Třiadvacetiletý Schick zamířil do Lipska zkraje září na hostování z AS Řím. Od začátku bundesligového angažmá se ale potýká se zraněním kotníku a za německý klub zatím nastoupil pouze na 27 minut v ligovém duelu proti Leverkusenu.</p>
      <p>Podle trenéra Lipska Juliana Nagelsmanna si Schick obnovil zranění v říjnovém přípravném duelu proti Severnímu Irsku. Nagelsmann tvrdil, že podle dohody s vedením českého týmu neměl Schick do utkání vůbec zasáhnout. Manažer národního mužstva Libor Sionko ale následně uvedl, že k žádné dohodě ohledně Schickova zápasového vytížení nedošlo.</p>
      <p>Česká reprezentace se s Kosovem utká 14. listopadu v Plzni a o tři dny později zakončí kvalifikaci v Bulharsku. Nominaci na oba duely oznámí kouč Jaroslav Šilhavý v úterý.</p>
    </article>
  </body>
</html>