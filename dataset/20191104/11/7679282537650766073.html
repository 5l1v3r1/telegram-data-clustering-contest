<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-cousin-murdered-in-fishing-dispute-in-raniganj-of-araria-and-beaten-up-parents-to-save-2831220.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T11:23:11+00:00"/>
    <meta property="og:title" content="मछली मारने के विवाद में चचेरे भाई की हत्या, बचाने आए मां-बाप को भी पीटा"/>
    <meta property="og:description" content="अररिया जिले के रानीगंज प्रखंड के बौसी थाना क्षेत्र अंतर्गत  बेसेटी पंचायत के वार्ड संख्या तीन में मछली मारने के विवाद के दौरान चचेरे भाई की तीर घोंपकर हत्या कर दी गई। यही नही युवक को बचाने आये..."/>
  </head>
  <body>
    <article>
      <h1>मछली मारने के विवाद में चचेरे भाई की हत्या, बचाने आए मां-बाप को भी पीटा</h1>
      <address><time datetime="2019-11-04T11:23:11+00:00">04 Nov 2019, 11:23</time> by <a rel="author">रानीगंज (अररिया)। एक संवाददाता।</a></address>
      <p>अररिया जिले के रानीगंज प्रखंड के बौसी थाना क्षेत्र अंतर्गत  बेसेटी पंचायत के वार्ड संख्या तीन में मछली मारने के विवाद के दौरान चचेरे भाई की तीर घोंपकर हत्या कर दी गई। यही नही युवक को बचाने आये उनके माता-पिता और भाई को लाठी-डंडे से बेरहमी से पीटकर गंभीर रूप से घायल कर दिया। </p>
      <p>मृतक बसेटी पंचायत के वार्ड संख्या तीन चौहान टोला निवासी  ब्रजमोहन सिंह का 40 वर्षीय बेटा रंधीर सिंह था। वहीं गंभीर रूप से घायलों में मृतक का पिता ब्रजमोहन सिंह(65), मां माया देवी  और भाई रंजीत सिंह शामिल है। रानीगंज अस्पताल में इलाजरत घायल ब्रजमोहन सिंह की पत्नी माया देवी ने बताया कि उनका बेटा रंधीर सिंह दुर्गापुर से धोबनिया जाने वाली सड़क लोवा पुल के समीप मछली मार रहा था, बगल में ही रंधीर का चचेरा भाई बैजू सिंह और उनकी पत्नी रीता देवी और मुकेश सिंह अचानक मछली मारने का मेढ़ तोड़ने लगे।</p>
      <p>इसके बाद बैजू सिंह और उनकी पत्नी रीता देवी ने रंधीर के गले में धारदार तीर घोंपकर मार डाला। शोरशराबा सुनकर रंधीर को बचाने के लिए हमलोग गए तो इन लोगों ने मिलकर हम तीनों की लाठी डंडे से बेरहमी से पीटकर अधमरा कर दिया। इसके बाद अधमरे की हालात में छोड़कर सभी फरार हो गये। घटना की सूचना पर बौसी पुलिस मौके पर पहुंची लेकिन तबतक रंधीर सिंह की मौत हो चुकी थी। पुलिस ने आनन-फानन में तीनों घायलों को इलाज के लिए रानीगंज रेफरल अस्प्ताल लेकर आए, जहां पर उनका इलाज चल रहा है।</p>
      <p>वहीं बौसी थानाध्यक्ष साजिद आलम रानीगंज रेफरल अस्प्ताल पहुंचकर घटना की छानबीन कर रही है। कहा कि आरोपियों की गिरफ्तारी के लिए पुलिस छापेमारी कर रही है। बताया कि भूविवाद को लेकर घटना को अंजाम देने की बात सामने आ रही है।</p>
    </article>
  </body>
</html>