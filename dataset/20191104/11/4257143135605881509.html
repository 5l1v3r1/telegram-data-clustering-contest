<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/04/fopolgarmesteri-szinten-egy-kicsit-maskeppen-nezne-ki-a-v4"/>
    <meta property="og:site_name" content="infostart"/>
    <meta property="article:published_time" content="2019-11-04T11:18:00+00:00"/>
    <meta property="og:title" content="Főpolgármesteri szinten egy kicsit másképpen nézne ki a V4"/>
    <meta property="og:description" content="A budapesti és a varsói Európa-párti polgármesterek fontolóra veszik a hatalom egyesítését a Magyarországon és Lengyelországban kormányzó pártok ellen, és felkérték a cseh és a szlovák főváros polgármestereit, hogy csatlakozzanak hozzájuk – írja a pozsonyi Sme napilap."/>
  </head>
  <body>
    <article>
      <h1>Főpolgármesteri szinten egy kicsit másképpen nézne ki a V4</h1>
      <address><time datetime="2019-11-04T11:18:00+00:00">04 Nov 2019, 11:18</time> by <a rel="author">Infostart / InfoRádió - Kiss Balázs (Pozsony)</a></address>
      <h3>A budapesti és a varsói Európa-párti polgármesterek fontolóra veszik a hatalom egyesítését a Magyarországon és Lengyelországban kormányzó pártok ellen, és felkérték a cseh és a szlovák főváros polgármestereit, hogy csatlakozzanak hozzájuk – írja a pozsonyi Sme napilap.</h3>
      <p>A szlovák liberális napilap cikke bevezetőjében azt írja, hogy megfigyelők szerint Magyarországon a Fidesz, Lengyelországban pedig a Jog és Igazságosság pártja törekszik egy közép-európai illiberális demokrácia kiépítésére, amely feszültséget szít az Európai Unióval fenntartott viszonyban. A lap úgy fogalmaz,</p>
      <blockquote>Karácsony Gergely Budapest főpolgármesteri címért vívott harca és sokkoló győzelme első ízben mért komolyabb ütést Orbán Viktorra 2010 óta.</blockquote>
      <p>Megjegyzik, hogy a centrista Rafal Trzaskowski tavaly év végén lett a lengyel főváros, Varsó főpolgármestere, mikor maga mögé utasította a Jog és Igazságosság jelöltjét.</p>
      <p>Karácsony Gergely és varsói kollégája már egyeztetett egy, a Visegrádi Négyek fővárosainak főpolgármesterei közt létrejövő együttműködésről. A lehetséges szövetség alappillérét az adja, hogy a szlovák, a lengyel, és a cseh főváros vezetői hasonló helyzetben vannak, mint Budapesten Karácsony Gergely: liberális, progresszív vezetőkként konfliktusos helyzetben kell dolgozniuk országuk konzervatív kormányai mellett.</p>
      <p>Karácsony Gergely elképzelése szerint az összefogással azt igyekeznének elérni Brüsszelben, hogy</p>
      <p>
        <mark>az uniós fejlesztési pénzek közvetlenül az érintett fővárosokba kerüljenek,</mark>
      </p>
      <p>ne pedig a kormányokhoz. A Sme cikke szerint Varsó és más lengyel nagyvárosok, melyeket ellenzéki polgármesterek irányítanak, azt állítják, hogy az állami kasszából nem jut nekik elegendő pénz. Kamil Dabrowa varsói szóvivő ezért érdekes elképzelésnek tartja Karácsony Gergely felvetését, amely szerinte mindenképp megfontolandó. Dabrowa elmondta, hogy a polgármesterek november 8-án további megbeszéléseket terveznek a német fővárosban, a berlini fal leomlásának 30. évfordulója alkalmából.</p>
      <h4>Csehek, szlovákok</h4>
      <p>Zdeněk Hřib, Prága főpolgármestere, a rendszerellenes Kalóz párt tagja a pozsonyi újság szerint üdvözölte budapesti kollégája elképzelését. Matúš Vallo pozsonyi főpolgármester azonban óvatosan fogalmazott, és azt mondta, nehéz reagálni Karácsony Gergely tervére, mert a nagyvárosok anyagi támogatása minden országban eltérő.</p>
      <p>
        <i>Nyitókép: MTI/Miniszterelnöki Sajtóiroda/Benko Vivien Cher</i>
      </p>
    </article>
  </body>
</html>