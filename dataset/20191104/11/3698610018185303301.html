<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/derzhbyudzhet-v-zhovtni-za-dohodami-nedovikonano-mayzhe-na-10-derzhkaznacheystvo-328384_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T11:24:00+00:00"/>
    <meta property="og:title" content="Держбюджет в жовтні за доходами недовиконано майже на 10% – Держказначейство"/>
    <meta property="og:description" content="Бюджетні відшкодування з ПДВ трохи зросли."/>
  </head>
  <body>
    <article>
      <h1>Держбюджет в жовтні за доходами недовиконано майже на 10% – Держказначейство</h1>
      <h2>Бюджетні відшкодування з ПДВ трохи зросли.</h2>
      <address>
        <time datetime="2019-11-04T11:24:00+00:00">04 Nov 2019, 11:24</time>
      </address>
      <p>Дохідна частина<b> <a href="https://dt.ua/UKRAINE/kabmin-pogodiv-proekt-derzhbyudzhetu-ta-rekomenduvav-yogo-do-drugogo-chitannya-328356_.html">державного бюджету України</a></b> в минулому місяці склала майже 71 млрд грн, що на 9,9% нижче плану та на 2,3% нижче показників за жовтень 2018 року. Про це свідчать дані Державної казначейської служби (ДКСУ).</p>
      <p>При цьому загальний фонд держбюджету в жовтні отримав 61,17 млрд грн, що на 10,9% менше очікуваного рівня і на 4,5% відстає від торішнього показника за аналогічний період.</p>
      <p>У цілому в січні-жовтні доходи держбюджету склали 810,74 млрд грн, цей показник на 5,5% відстає від плану і на 8,5% перевищує минулорічний за десять місяців.</p>
      <p>Митниця в жовтні продовжила відставання від плану – 16,1% при надходженнях у 30,32 млрд грн, що на 4,6% менше в порівнянні з торішнім показником за цей місяць. Всього за десять місяців митниця принесла 263 млрд грн, що на 12,1% менше плану і на 4,5% менше торішнього рівня.</p>
      <p>Доходи по податках в жовтні склали 28 млрд грн – це на 8% відстають від плану і на 5% вище, ніж у жовтні-2018. Податкові надходження за 10 місяців відстають від плану всього на 0,4% і на 14,9% перевищують торішній рівень за цей період – в цілому вони склали 359,14 млрд грн.</p>
      <p>Недовиконання плану з ДФС в жовтні склало 12,4%.</p>
      <p>За даними Держказначейства, бюджетне відшкодування податку на додану вартість (ПДВ) зросло з 11,95 млрд грн у вересні до 13,3 млрд грн в жовтні цього року.</p>
      <p>Доходи місцевих бюджетів в жовтні зросли на 13,5% порівняно з жовтнем 2018-го і були на 11,5% вище очікуваного рівня – 25,29 млрд грн. За 10 місяців доходи місцевих бюджетів показали зростання на 17,2% до минулорічного показника та на 1,6% до плану – 230,45 млрд грн.</p>
      <p>Надходження від єдиного соціального внеску (ЄСВ) в минулому місяці склали 23,545 млрд грн, що на 18,2% більше до жовтня-2018. За підсумками десяти місяців цього року ЄСВ приніс 222,255 млрд грн, що на 20,9% більше, ніж у січні-жовтні 2018 року.</p>
      <p>Доходи держбюджету України в 2019 році визначено в розмірі 1,26 трлн грн, у тому числі загального фонду – 928,51 млрд грн, витрати – 1,112 трлн грн і 1,005 трлн грн відповідно.</p>
      <p>Нагадаємо, що на вихідних Кабмін погодив проект державного бюджету на 2020 рік і рекомендував його до другого читання у Верховній Раді.</p>
      <p> </p>
      <p>Раніше Верховна Рада України <a href="https://dt.ua/ECONOMICS/rada-zatverdila-derzhbyudzhet-2020-u-pershomu-chitanni-326657_.html"><b>ухвалила у першому читанні</b></a> проект закону про державний бюджет на 2020 рік. За відповідний законопроект №2000 на засіданні 18 жовтня проголосували 255 депутатів.</p>
      <p>У бюджеті передбачено зростання мінімальної зарплати до 4723 гривень на місяць, доходи бюджету очікуються в 1 трильйон 79 мільярдів гривень. Витрати — 1,17 трильйона гривень, дефіцит бюджету — 2,09% від ВВП. Курс долару у бюджетіне закладений, але у макропрогнозі уряду він встановлений на рівні 28,2 гривні за долар.</p>
      <p>Детальніше про "підводні камені" нового бюджету читайте в статті Тетяни Богдан "<a href="https://dt.ua/macrolevel/dezhavyu-derzhavnogo-byudzhetu-2020-326088_.html"><b>Дежавю державного бюджету-2020</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>