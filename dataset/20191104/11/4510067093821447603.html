<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-12/imposibila-alianta-152529.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T11:44:00+00:00"/>
    <meta property="og:title" content="Imposibila alianţă"/>
    <meta property="og:description" content="O alianță cu Debreţinul ar fi viabilă dacă cele două aeroporturi ar fi de puteri apropiate. Or, noi venim cu nicio cursă externă, cu un terminal neterminat și cu o conducere Pásztor-Mang impotentă, indolentă și ineficientă. Ei au o Primărie care chiar investește masiv în aeroport, au zeci de curse externe și, mai ales, un operator strategic ungar."/>
  </head>
  <body>
    <article>
      <h1>Imposibila alianţă</h1>
      <address><time datetime="2019-11-04T11:44:00+00:00">04 Nov 2019, 11:44</time> by <a rel="author" href="https://www.ebihoreanul.ro/contact/Mircea%20Chiril%C4%83#redactia_form" target="_blank">Mircea Chirilă</a></address>
      <figure>
        <img src="https://cdn.ebihoreanul.ro/static/gallery_big/08_aeroport_Bolojan-Papp_Laszlo.jpg"/>
      </figure>
      <p>Ilie Bolojan a vrut să facă o alianță cu Debreținul în ce privește aeroporturile. La fel ca în viață, edilul a ajuns la concluzia că este mult mai folositoare o pace strâmbă decât un război drept, căci până la urmă, dacă cele două entități se faultează, ce le rămâne de pe urma confruntărilor sunt doar vânătăile.</p>
      <p>Numai că o alianță ar fi viabilă dacă cele două aeroporturi ar fi de puteri apropiate. Or, noi venim cu nicio cursă externă, cu un terminal neterminat și cu o conducere Pásztor-Mang impotentă, indolentă și ineficientă. Ei au o Primărie care chiar investește masiv în aeroport, au zeci de curse externe și, mai ales, un operator strategic ungar.</p>
      <p>Așadar, în momentul de față, alianţa se poate imagina la modul că ei vin cu avioanele și noi le trimitem călătorii cu autobuzele. Unde mai pui că, în cazul unei cooperări strânse, va trebui neapărat să apelezi la echipa lui Szabó Ődőn, care pentru bunele oficii va fi în stare să-ți ceară luna de pe cer, în buna tradiție a condiționărilor udemeriste.</p>
      <p>Cred că e cazul să lăsăm țâfna de o parte la refuzul explicit al primarului Papp din Debrețin. Are toți așii din mânecă și probabil că, dacă am fi fost noi în locul lui, am fi procedat la fel. Singura speranță este ca Bolojan să ajungă prim-ministru al României și atunci o să vină domnul Papp cu basca-n mână pentru alianță.</p>
    </article>
  </body>
</html>