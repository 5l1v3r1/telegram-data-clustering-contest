<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/novita-audible-storytel-novembre/"/>
    <meta property="og:site_name" content="Il Post"/>
    <meta property="article:published_time" content="2019-11-04T11:18:54+00:00"/>
    <meta property="og:title" content="10 nuove cose da ascoltare a novembre"/>
    <meta property="og:description" content="Tra cui una nuova serie del peraltro vicedirettore del Post Francesco Costa e &quot;Il Maestro e Margherita&quot;, per chi non l'ha mai letto"/>
  </head>
  <body>
    <article>
      <h1>10 nuove cose da ascoltare a novembre</h1>
      <h2>Tra cui una nuova serie del peraltro vicedirettore del Post Francesco Costa e "Il Maestro e Margherita", per chi non l'ha mai letto</h2>
      <address>
        <time datetime="2019-11-04T11:18:54+00:00">04 Nov 2019, 11:18</time>
      </address>
      <p>Le temperature infine si stanno abbassando e per via dell’ora solare fa buio prima: a partire da questo mese probabilmente andremo di più al cinema e staremo di più in casa, al caldo. Gli audiolibri dunque passano dall’essere principalmente un accompagnamento per gli spostamenti dei pendolari a una forma di intrattenimento casalinga per quelli a cui è venuta voglia di passare molto tempo in poltrona, sotto una coperta e con una tazza di tè a portata di mano, come nei più comuni stereotipi sui lettori d’inverno. Per quelli che non vedono l’ora di ascoltare una nuova storia – anche fuori dalle coperte, correndo nella nebbia mattutina – abbiamo messo insieme, <a href="https://www.ilpost.it/tag/storytel/">come tutti i mesi</a>, una lista delle novità più interessanti su Storytel e Audible.</p>
      <p>Se non avete mai ascoltato un audiolibro, potete fare una prova gratuita di Storytel o Audible, le due piattaforme per lo streaming di audiolibri attive in Italia. Su Storytel, se vi iscrivete <a href="http://www.storytel.com/ilpost">da questo link</a>, il periodo di prova dura 30 giorni anziché 14. Se invece non volete attivare l’ennesimo abbonamento, sul sito del programma di Radio Tre<i> <a href="https://www.raiplayradio.it/programmi/adaltavoce/">Ad Alta Voce</a></i> c’è un catalogo gratuito e molto ricco con tutti gli audiolibri proposti agli ascoltatori nel corso degli anni. Tra gli ultimi libri letti c’è <b><i>Amuleto</i></b> di <b>Roberto Bolaño</b>, che racconta di un’indagine poco convenzionale.</p>
      <p><b>Le novità di Storytel</b><br/>Le prime novità interessanti tra le nuove uscite di Storytel si possono ascoltare già da oggi: sono due romanzi della scrittrice premio Nobel <b>Doris Lessing</b>, cioè <b><i>Un matrimonio per bene</i></b> e <b><i>Il sogno più dolce</i></b>. Storyel pian piano sta rendendo disponibile la versione audiolibro di molti romanzi e raccolte di racconti di <a href="https://www.ilpost.it/2013/11/17/doris-lessing-morta/">Lessing</a>, ora siamo a sei. <i>Un matrimonio per bene</i> è ambientato durante la Seconda guerra mondiale e parla di emancipazione femminile; <i>Il sogno più dolce</i> invece è la storia di una famiglia dagli anni Sessanta agli anni Ottanta. Entrambi sono disponibili su Storytel in esclusiva.</p>
      <p>Il 7 novembre invece arriverà su Storytel uno di quei classici che vengono tipicamente inclusi nelle liste dei libri da leggere assolutamente prima di arrivare a una certa età: <b><i>Il Maestro e Margherita</i></b> di <b>Michail Bulgakov</b>. Per chi non lo sapesse e volesse provare ad ascoltarlo come audiolibro, è bene sapere che <a href="https://www.ilpost.it/2016/11/28/maestro-margherita-bulgakov/">racconta due diverse storie</a> e i capitoli dedicati all’una e all’altra si alternano dall’inizio alla fine. La prima storia è ambientata a Mosca negli anni Trenta del Novecento e parla di magia nera, streghe e diavoli, mentre la seconda storia è ambientata a Gerusalemme, ai tempi del prefetto romano Ponzio Pilato, che ne è il personaggio principale. Prodotto dalla casa editrice Emons, l’audiolibro di <i>Il Maestro e Margherita</i> non è in esclusiva su Storytel: lo possono ascoltare, sempre dal 7 novembre, anche gli abbonati ad Audible. È letto dall’attore Paolo Pierobon – Silvio Berlusconi nelle serie tv <i>1993</i> e <i>1994</i>.</p>
      <p>Un’altra produzione di Emons che a partire dal 14 novembre sarà disponibile sia su Stroytel che su Audible è <b><i>I sommersi e i salvati</i></b> di <b>Primo Levi</b>, letto dall’attore Fabrizio Gifuni. Fu l’ultimo libro scritto da Levi, un saggio che racconta e spiega il funzionamento dei campi di concentramento e di sterminio, in particolare analizzando le “zone grigie” di potere tra oppressori e oppressi.</p>
      <p>Il 9 novembre invece uscirà la prima puntata di una nuova serie del peraltro vicedirettore del <i>Post</i> <b>Francesco Costa</b>, esperto di politica e altre cose americane. Si intitola <b><i>The Big Seven </i></b>e Costa <a href="https://www.francescocosta.net/2019/11/03/the-big-seven/">l’ha presentata così</a>:</p>
      <blockquote>Nei sette episodi di The Big Seven proverò a stringere l’obiettivo proprio sugli Stati Uniti e raccontarvi le storie di sette persone che in modi molto diversi sono alfieri di alcuni grandi cambiamenti della società americana contemporanea. Strumenti. Cause e conseguenze insieme. Non sono sette personaggi “positivi” ma non sono nemmeno necessariamente “negativi”: l’obiettivo non è dare pagelle né fare una classifica o assegnare dei premi, e nemmeno raccontare semplicemente delle biografie, ma invece provare a capire qualcosa sull’America contemporanea attraverso le storie di alcune persone che incarnano alcuni dei più grandi fenomeni in corso nell’America contemporanea. Che siano cambiamenti positivi o negativi, è un altro discorso e naturalmente dipende dalle vostre idee: ma come vedrete molto spesso sarà difficile attribuire etichette così nette e manichee. Cercheremo di esplorare un po’ la complessità di queste persone, di questi temi e di queste storie, e attraverso di loro esplorare la complessità degli Stati Uniti dei nostri giorni.</blockquote>
      <p>Il primo personaggio, quello a cui è dedicata la prima puntata, è Beyoncé Knowles-Carter.</p>
      <p>Tornando ai libri, il 12 novembre sarà disponibile un diario di viaggio di <b>D.H. Lawrence</b>, lo scrittore inglese autore di <i>L’amante di Lady Chatterley</i>, che si intitola <b><i>Mare e Sardegna</i></b>: nel 1921 infatti Lawrence e sua moglie Frieda von Richtofen passarono nove giorni sull’isola italiana, che all’epoca non era ancora ben attrezzata per il turismo.</p>
      <p>Il 15 novembre invece uscirà <b><i>Tempo di seconda mano</i></b> di <b>Svetlana Aleksievic</b>, premio Nobel per la letteratura nel 2015: raccoglie resoconti di momenti importanti della storia recente della Russia attraverso la testimonianza di persone che li hanno vissuti o che hanno cose da raccontare. <a href="https://www.ilpost.it/2015/10/08/svetlana-aleksievic/">Qui</a> potete leggerne un estratto. Potrebbe interessare a chi ha visto da poco la serie tv <i>Chernobyl</i>. Infine, il 22 novembre, arriverà <b><i>House of cards </i></b>di <b>Michael Dobbs</b>, il romanzo da cui è stata tratta l’omonima serie di Netflix: la storia è ambientata nel Regno Unito, quindi è un po’ diversa, e va bene anche per chi ha visto la serie.</p>
      <p><b>Le novità di Audible</b><br/>Oltre a <i>Il Maestro e Margherita</i> e a <i>I sommersi e i salvati</i>, disponibili rispettivamente dal 7 e dal 14 novembre, su Audible questo mese arriveranno molti nuovi gialli. Dal 6 novembre ad esempio sarà disponibile <b><i>Per cause innaturali</i></b> di <b>P.D. James</b>, una di quelle scrittrici che non usarono il loro nome per intero per non rivelare il proprio genere ed essere discriminate da potenziali lettori. <i>Per cause innaturali</i> fa parte della serie di gialli con protagonista l’ispettore Adam Dalgliesh: in questo caso indaga sulla morte di un giallista, il cui corpo viene ritrovato in una barca alla deriva. Il titolo fa riferimento al fatto che l’uomo, apparentemente, è morto per cause naturali, come si dice, nonostante qualcuno gli abbia amputato entrambe le mani</p>
      <p>Sempre il 6 novembre arriverà su Audible, in esclusiva, <b><i>Noi felici pochi</i></b> di <b>Patrizio Bati</b>, un libro uscito da meno di un mese di cui si è parlato abbastanza sui giornali perché il suo autore ha usato uno pseudonimo: Patrizio Bati è infatti l’italianizzazione di Patrick Bateman, il serial killer di <i>American psycho</i> di Bret Easton Ellis. Come il romanzo di Ellis, anche questo parla di violenza: i tre personaggi al centro della storia, uno dei quali si chiama Patrizio, sono tre giovani membri di famiglie benestanti romane che per divertimento fanno risse e aggrediscono immigrati. Un’avvertenza lo presenta come un romanzo di autofiction, cioè ispirato a fatti reali: «Tutte le persone di cui si parla sono state realmente aggredite e malmenate».</p>
      <p>Sempre in esclusiva, dal 7 novembre sarà disponibile <i><b>Allegro occidentale</b></i> di <b>Francesco Piccolo</b>, per gli appassionati di questo scrittore i cui libri si prestano molto bene alla versione audio perché facili da mettere in pausa. È un libro molto breve in cui Piccolo racconta un giro per il mondo insieme ad altri scrittori.</p>
      <p>***</p>
      <p><i>Disclaimer. Lo ripetiamo anche se probabilmente si era già capito: </i>il Post<i> ha un’affiliazione con Storytel e ottiene un piccolo ricavo se decidete di provare il servizio di streaming partendo dal <a href="http://www.storytel.it/ilpost">link di questa pagina</a>. Ma potete anche cercarlo su Google.</i></p>
      <blockquote>
        <a href="https://www.ilpost.it/2019/01/26/audiolibro-come-si-fa/">Come si fa un audiolibro</a>
      </blockquote>
      <related>
        <h4>Articoli Correlati</h4>
        <a href="https://www.ilpost.it/2019/10/22/audiolibri-treno-tra-roma-e-milano/"/>
        <a href="https://www.ilpost.it/2019/11/01/apple-tv-plus-arrivato/"/>
        <a href="https://www.ilpost.it/2019/10/27/sylvia-plath/"/>
      </related>
    </article>
  </body>
</html>