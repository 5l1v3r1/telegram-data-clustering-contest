<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/hungary-central-bank-head-euro-strategic-error"/>
    <meta property="og:site_name" content="euronews"/>
    <meta property="article:published_time" content="2019-11-04T11:47:59+00:00"/>
    <meta property="og:title" content="رئیس بانک مرکزی مجارستان: یورو یک خطای استراتژیک بود"/>
    <meta property="og:description" content="جورج ماتوچی، رئیس بانک مرکزی مجارستان با انتشار یادداشتی در نشریه فایننشیال تایمز مدعی شد که دولت‌های اروپایی چه آنها که عضو منطقه اقتصادی یورو هستند و چه آنها که به آن ملحق نشده‌اند باید اقرار کنند که یورو از آغاز یک خطای استراتژیک بود."/>
  </head>
  <body>
    <article>
      <h1>رئیس بانک مرکزی مجارستان: یورو یک خطای استراتژیک بود</h1>
      <address><time datetime="2019-11-04T11:47:59+00:00">04 Nov 2019, 11:47</time> by <a rel="author">یورونیوز فارسی </a></address>
      <p>جورج ماتوچی، رئیس بانک مرکزی مجارستان با انتشار یادداشتی در نشریه فایننشیال تایمز مدعی شد که دولت‌های اروپایی چه آنها که عضو حوزه اقتصادی یورو هستند و چه آنها که به آن ملحق نشده‌اند باید اقرار کنند که یورو از آغاز یک خطای استراتژیک بود.</p>
      <p>مجارستان به عنوان یکی از اعضاء اتحادیه اروپا از سال ۲۰۱۰ میلادی و با قدرت گرفتن ویکتور اوربان که از حامیان دیدگاه‌های راست افراطی به شمار می‌رود، ضمن انتقاد از سیاست‌های اتحادیه اروپا همچنان در برابر عضویت در حوزه یورو مقاومت کرده است.</p>
      <p>بانک مرکزی این کشور نیز همسو با دولت تاکنون از این ایده حمایت می‌کرد که اقتصاد مجارستان زمانی باید به پیمان یورو ملحق شود که به حد کافی قوی و کارآمد شده باشد. اما آقای ماتوچی در دیدگاهی که روز یک‌شنبه از او منتشر شده به صراحت از سایر کشورهای اروپایی نیز خواسته که از پیمان یورو خارج شوند.</p>
      <figure>
        <img src="https://static.euronews.com/articles/stories/04/27/76/74/404x227_cmsv2_f51b6279-d173-5889-b18b-283a6c91e5b6-4277674.jpg"/>
        <figcaption>جورج ماتوچی، رئیس بانک مرکزی مجارستان</figcaption>
      </figure>
      <p>رئیس بانک مرکزی مجارستان تاکید کرده که واحد پولی یورو با وجود گذشت دو دهه از به جریان افتادن آن هنوز انتظارات از خود را به عنوان یک ارز معتبر بین‌المللی برآورده نکرده و همین امر موجب شده که یک اتحادیه واقعی با بودجه‌ای معادل ۱۵ تا ۲۰ درصد تولید ناخالص داخلی حوزه یورو شکل نگیرد و وزیر دارایی مقتدری نیز برای این اتحادیه سر بر نیارد.</p>
      <p>آقای ماتوچی در پایان خواستار صدور مجوز خروج آسان به کشورهای عضو از حوزه یورو شده و به دولت‌هایی که همچنان بر حضور در این منطقه اصرار دارند، توصیه کرده که به فکر خلق یک واجد پول پایدارتر باشند.</p>
      <p>او همچنین خاطر نشان کرده که پیش شرط عضویت در منطقه یورو که بر حفظ کسری بودجه کشورهای عضو در سطحی کمتر از ۳ درصد تولید ملی تاکید دارد، باید در متن پیمان ماستریخت اصلاح شود.</p>
      <p>دوازده عضو «جامعه اروپا» در فوریه سال ۱۹۹۲ در دهکده ماستریخت هلند، یکی از معاهدات پایه‌ای اتحادیه اروپا را تصویب کردند. بر اساس این پیمان «جامعه اروپا» به «اتحادیه اروپا» تغییر نام داد و سنگ بنای خلق یورو، به عنوان پول واحد اروپایی گذاشته شد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/11/01/maastricht-treaty-25-years-on-europe-that-might-no-longer-be-united">۲۵ سال پس از پیمان ماستریخت؛ اروپایی که دیگر متحد نیست</a>
        </li>
        <li>
          <a href="https://farsi.euronews.com/2019/05/26/hungarian-pm-orban-hopes-anti-immigration-forces-will-strengthen-in-all-europe-in-election">ویکتور اوربان: امیدوارم ضدمهاجرها در تمام اروپا پیروز شوند</a>
        </li>
      </ul>
    </article>
  </body>
</html>