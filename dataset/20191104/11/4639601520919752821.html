<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/finance/erxetai-meiosi-forou-se-ola-ta-omologa/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T11:12:37+00:00"/>
    <meta property="og:title" content="Έρχεται μείωση φόρου σε όλα τα ομόλογα"/>
    <meta property="og:description" content="Την μείωση του φόρου 15% που επιβάλλεται στα ομόλογα εξετάζει το οικονομικό επιτελείο της κυβέρνησης."/>
  </head>
  <body>
    <article>
      <h1>Έρχεται μείωση φόρου σε όλα τα ομόλογα</h1>
      <h2>Την μείωση του φόρου 15% που επιβάλλεται στα ομόλογα εξετάζει το οικονομικό επιτελείο της κυβέρνησης.</h2>
      <address><time datetime="2019-11-04T11:12:37+00:00">04 Nov 2019, 11:12</time> by <a rel="author">ΤοΒΗΜΑ Team</a></address>
      <p>Την μείωση του φόρου 15% που επιβάλλεται στα ομόλογα εξετάζει το οικονομικό επιτελείο της κυβέρνησης.</p>
      <p>Η έναρξη της διαδικασίας μείωσης του φόρου ξεκίνησε για να βοηθηθούν όλες οι τιτλοποιήσεις στις οποίες θα προχωρήσουν οι τράπεζες αλλά και ο Ηρακλής.</p>
      <p>
        <a href="https://www.in.gr/2019/11/04/politics/diplomatia/amerikaniki-stratiotiki-apovasi-stin-ellada-oi-vaseis-ta-drones-kai-ta-tankers/">Διαβάστε ακόμη : Αμερικανική στρατιωτική «απόβαση» στην Ελλάδα – Οι βάσεις, τα drones και τα tankers</a>
      </p>
      <p>Έτσι, η κυβέρνηση προχωράει σε μείωση του φόρου για όλα τα ομόλογα αφού πρώτα συμφωνήσει με τους θεσμούς τη δημοσιονομική επίπτωση της καθολικής μείωσης.</p>
      <p>Το σχέδιο αυτό θα περιλαμβάνει οριζόντιες μειώσεις που θα αφορούν τη φορολόγηση των τόκων όλων των ομολόγων, διευκολύνοντας και τις εκδόσεις που επιθυμούν να βγάλουν οι τράπεζες την προσεχή χρονιά.</p>
      <h3>Η μείωση στα ομόλογα</h3>
      <p>Οι πληροφορίες αναφέρουν ότι εξετάζεται ενιαία η μείωση του φόρου 15% που επιβάλλεται στα ομόλογα όλων των κατηγοριών προκειμένου αυτή να είναι ανταγωνιστική με αυτή χωρών όπως π.χ. το Λουξεμβούργο.</p>
      <p>Το ίδιο εξετάζει η κυβέρνηση και για τη φορολογία στα αμοιβαία κεφάλαια.</p>
      <p>Οι διατάξεις αυτές σχεδιάζεται να ενταχθούν στο φορολογικό νομοσχέδιο που θα τεθεί προς συζήτηση στη Βουλή.</p>
      <p>Πηγές του υπουργείου Οικονομικών αναφέρουν ότι όποιο μέτρο εξεταστεί για να παρουσιαστεί στους Θεσμούς και να λάβει την έγκρισή τους, θα πρέπει να μην έχει δημοσιονομικές επιπτώσεις και να μην προσκρούει στους ευρωπαϊκούς κανόνες ανταγωνισμού περί κρατικών ενισχύσεων.</p>
      <p>Με τον τρόπο αυτόν θα βοηθηθούν όλες οι τιτλοποιήσεις των τραπεζών που ετοιμάζονται για το νέο έτος.</p>
      <p>Στο φορολογικό νομοσχέδιο θα συμπεριληφθεί και η μείωση στη φορολόγηση των αποδόσεων των αμοιβαίων κεφαλαίων με στόχο την τόνωση της συγκεκριμένης αγοράς που μπορεί να συμβάλει σε επενδύσεις στη χώρα μας.</p>
      <p>Εν τω μεταξύ ξένοι επενδυτές συνεχίζουν να αγοράζουν ελληνικά ομόλογα δίνοντας έτσι ψήφο εμπιστοσύνης στην ελληνική οικονομία.</p>
      <p>Όμως θετικά λειτουργεί στην ελληνική αγορά ομολόγων η πρόωρη αποπληρωμή του ΔΝΤ καθώς και οι πρόσφατες αναβαθμίσεις από τους επενδυτικούς οίκους.</p>
      <p>Σημειώνεται ότι από τις αρχές του έτους η απόδοση του 10ετούς ελληνικού ομολόγου έχει σημειώσει βουτιά της τάξης του 74% ή 325 μονάδων βάσης.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>