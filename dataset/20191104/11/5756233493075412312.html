<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619826/%D8%A8%D8%A7-%D9%88%D8%AC%D9%88%D8%AF-%D8%AC%D9%86%DA%AF-%D8%AA%D8%AC%D8%A7%D8%B1%DB%8C-%D8%B1%D9%87%D8%A8%D8%B1%D8%A7%D9%86-%DA%86%DB%8C%D9%86-%D9%88-%D8%A2%D9%85%D8%B1%DB%8C%DA%A9%D8%A7-%D9%87%D9%85%D9%88%D8%A7%D8%B1%D9%87-%D8%AF%D8%B1-%D8%AA%D9%85%D8%A7%D8%B3-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T11:58:00+00:00"/>
    <meta property="og:title" content="با وجود جنگ تجاری، رهبران چین و آمریکا &quot;همواره&quot; در تماس هستند"/>
    <meta property="og:description" content="وزارت خارجه چین امروز (دوشنبه) اعلام کرد، شی جینپینگ و دونالد ترامپ همواره از طریق ابزار‌های مختلف در تماس هستند."/>
  </head>
  <body>
    <article>
      <h1>با وجود جنگ تجاری، رهبران چین و آمریکا "همواره" در تماس هستند</h1>
      <address>
        <time datetime="2019-11-04T11:58:00+00:00">04 Nov 2019, 11:58</time>
      </address>
      <p>
        <i>وزارت خارجه چین امروز (دوشنبه) اعلام کرد، شی جینپینگ و دونالد ترامپ همواره از طریق ابزار‌های مختلف در تماس هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> گنگ شوآنگ، سخنگوی وزارت خارجه چین در پاسخ به اینکه شی جینپینگ، رئیس‌جمهوری چین و دونالد ترامپ، رئیس‌جمهوری آمریکا چه زمانی و کجا دیدار خواهند داشت، گفت: این رهبران همواره با استفاده از وسایل ارتباطی گوناگون در تماس بوده‌اند.</p>
      <p>به گزارش خبرگزاری رویترز، این سخنان سخنگوی وزارت خارجه چین در کنفرانس مطبوعاتی هفتگی در پکن مطرح شد. ترامپ جمعه گفت، شاید او توافق تجاری با چین را که مدت‌هاست انتظار عقد آن می‌رود، در آیووا امضا کند.</p>
      <p>مذاکره‌کنندگان آمریکا و چین به دنبال نهایی کردن متن "فاز اول" توافق هستند تا همین ماه به امضای روسای جمهوری دو کشور برسد؛ روندی که تحت‌الشعاع درخواست‌های آمریکا از پکن برای ارائه یک جدول زمانی برای خرید محصولات کشاورزی آمریکا قرار دارد.</p>
      <p>تاریخ کلیدی، ۱۵ دسامبر است؛ زمانی که تعرفه‌های جدید آمریکا روی کالا‌های وارداتی از چین مانند لپ‌تاپ، اسباب‌بازی و وسایل الکترونیکی اعمال می‌شود. هم ایالات متحده و هم چین به دستیابی به توافق و لغو تعرفه‌ها تمایل نشان می‌دهند.</p>
    </article>
  </body>
</html>