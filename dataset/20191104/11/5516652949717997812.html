<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425097/se-plhrh-exelixh-ektetamenes-parembaseis-kai-erga-sth-dhmotikh-enothta-afantoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T11:49:29+00:00"/>
    <meta property="og:title" content="Σε πλήρη εξέλιξη εκτεταμένες παρεμβάσεις και έργα στη Δημοτική Ενότητα Αφάντου"/>
    <meta property="og:description" content="Σε δελτίο Τύπου που εξέδωσε ο αντιδήμαρχος Αφάντου κ. Τάσος Σπανός αναφέρει τα εξής:"/>
  </head>
  <body>
    <article>
      <h1>Σε πλήρη εξέλιξη εκτεταμένες παρεμβάσεις και έργα στη Δημοτική Ενότητα Αφάντου</h1>
      <address>
        <time datetime="2019-11-04T11:49:29+00:00">04 Nov 2019, 11:49</time>
      </address>
      <p>
        <b>Σε δελτίο Τύπου που εξέδωσε ο αντιδήμαρχος Αφάντου κ. Τάσος Σπανός αναφέρει τα εξής:</b>
      </p>
      <p>Σε πλήρη εξέλιξη βρίσκονται εκτεταμένες παρεμβάσεις και έργα στη ΔΕ Αφάντου.</p>
      <p>Συγκεκριμένα στην κοινότητα Αφάντου συνεχίζονται οι καθαρισμοί των ρεμάτων και των ποταμών. Ήδη ολοκληρώθηκε ο καθαρισμός του ρέματος ‘Μπρασιανού’ σε συνεργασία με την Περιφέρεια Νοτίου Αιγαίου, τον αρμόδιο Αντιπεριφερειάρχη κ. Χρήστο Ευστρατίου και τον Πρόεδρο της δημοτικής κοινότητας κ. Γεώργιο Μπακίρη.</p>
      <p>Ολοκληρώθηκαν οι καθαρισμοί των ρεμάτων και των ποταμών στην κοινότητα Αρχίπολης, σε συνεργασία με τον Πρόεδρο της κοινότητας κ. Αντώνιο Καραγιάννη, σύμφωνα με τον αρχικό σχεδιασμό. Βελτιώθηκε σε αρκετά σημεία ο δημοτικός ηλεκτροφωτισμός και καθαρίστηκαν σημεία στον οικισμό από ογκώδη αντικείμενα.</p>
      <p>Από τα συνεχιζόμενα έργα άρχισαν οι ασφαλτοστρώσεις δρόμων στην περιοχή ‘Τραπεζία Αφάντου’ και αναμένεται να ολοκληρωθούν μέσα στην εβδομάδα που διανύουμε.</p>
      <p>Παράλληλα στο επόμενο δεκαπενθήμερο προγραμματίζονται να αρχίσουν οι ασφαλτοστρώσεις στην περιοχή των Κολυμπίων και συγκεκριμένα στην οδό ‘Ρώμης’(πορτοκαλιές) και στην οδό Άμστερνταμ (μετά το ξενοδοχείο Niriides).</p>
      <p>Θα ακολουθήσουν τσιμεντοστρώσεις-βελτιώσεις στις ιρλανδικές διαβάσεις Αφάντου και Κολυμπίων.</p>
      <p>Επίσης, θα αρχίσουν οι εργασίες βελτίωσης του πεζόδρομου-ποδηλατοδρόμου στην παραλία Αφάντου καθώς επίσης και η κατασκευή τοιχίου αντιστήριξης.</p>
      <p>Μέσα στην εβδομάδα αναμένεται να ολοκληρωθεί η βατότητα και η βελτίωση όλων των αγροτικών δρόμων στην κοινότητα Αφάντου προκειμένου οι κάτοικοι απρόσκοπτα να προχωρήσουν στην συλλογή του ελαιοκάρπου.</p>
      <p>Σε προχωρημένο στάδιο βρίσκεται η παρέμβαση που γίνεται μπροστά στο Δημαρχιακό μέγαρο Αφάντου για την αισθητική και λειτουργική βελτίωση του αύλειου χώρου . Συγκεκριμένα τοποθετήθηκαν νέα κράσπεδα, αντιολισθητικά πλακίδια και αντικαταστήθηκαν όλα τα φθαρμένα μάρμαρα.</p>
      <p>Κατασκευάστηκε νέα ράμπα για ΑΜΕΑ και αναμένεται η τοποθέτηση καλαίσθητου κιγκλιδώματος σε συνδυασμό με υαλοπίνακες σύμφωνα με την μελέτη.</p>
      <p>Τέλος, στα μεσα της εβδομάδας θα ολοκληρωθεί και το κλάδεμα των υπόλοιπων δένδρων στην πλατεία Αφάντου σε συνεργασία με τον εντεταλμένο σύμβουλο περιβάλλοντος και πρασίνου κ. Παναγιώτη Σταμάτη.</p>
    </article>
  </body>
</html>