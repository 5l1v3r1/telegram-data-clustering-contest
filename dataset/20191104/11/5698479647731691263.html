<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/germany-in-20-years-1-in-3-people-will-be-a-migrant-or-with-migrant-background"/>
    <meta property="og:site_name" content="euronews"/>
    <meta property="article:published_time" content="2019-11-04T11:37:14+00:00"/>
    <meta property="og:title" content="کارشناس مهاجرت: تا ۲۰ سال دیگر از هر ۳ آلمانی یک نفر مهاجر خواهد بود"/>
    <meta property="og:description" content="«هم اکنون [به طور میانگین] حدود یک چهارم مردم آلمان پیشینه مهاجرتی دارند. تا ۲۰ سال دیگر این نسبت به ۳۵ درصد خواهد رسید و حتی احتمال دارد از ۴۰ درصد هم فراتر برود.»"/>
  </head>
  <body>
    <article>
      <h1>کارشناس مهاجرت: تا ۲۰ سال دیگر از هر ۳ آلمانی یک نفر مهاجر خواهد بود</h1>
      <address><time datetime="2019-11-04T11:37:14+00:00">04 Nov 2019, 11:37</time> by <a rel="author">یورونیوز فارسی </a></address>
      <p>تا سال ۲۰۴۰ میلادی حدود ۳۵ درصد جمعیت آلمان را شهروندانی تشکیل خواهند داد که یا زاده مهاجران خارجی هستند یا خود مهاجرند.</p>
      <p>بر اساس پیش‌بینی یک کارشناس مهاجرت در آلمان که این آمار را داده است، نسبت فوق در شهرهای بزرگ مانند فرانکفورت به ۷۰ درصد جمعیت نیز خواهد رسید.</p>
      <p>هربرت بروکر، مدیر گروه پژوهش‌های مهاجرتی در «آی‌ای‌بی»، مؤسسه فدرال پژوهش‌های شغلی آلمان در گفتگویی که متن آن روز دوشنبه ۱۳ آبان در روزنامه دی‌ولت چاپ شد، با اشاره به این مطلب نتیجه گرفت که در آینده «گوناگونی ترکیب جمعیتی» در آلمان بسیار بیشتر از گذشته خواهد شد.</p>
      <p>بروکر می‌گوید: «هم اکنون [به طور میانگین] حدود یک چهارم مردم آلمان پیشینه مهاجرتی دارند. تا ۲۰ سال دیگر این نسبت به ۳۵ درصد خواهد رسید و حتی احتمال دارد از ۴۰ درصد هم فراتر برود.»</p>
      <p>وی گفته است که آلمان به دلیل نیاز به نیروی کار برای «تثبیت امنیت اقتصادی» خود به مهاجرانی از «ملیت‌های مختلف» نیاز خواهد داشت.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/08/29/germany-people-turn-pragmatic-on-immigration-on-2019">رویکرد آلمانی‌ها به مهاجران واقع‌بینانه‌تر شده است</a>
        </li>
        <li>
          <a href="https://farsi.euronews.com/2017/09/17/german-elections-the-challenges-ahead">انتخابات آلمان؛ مهاجرت، فقر و نابرابری جنسیتی در بازار کار</a>
        </li>
        <li>
          <a href="https://farsi.euronews.com/2019/10/08/germany-interior-minister-warns-of-repeat-of-2015-migrant-influx-into-eu">نگرانی بروکسل از تکرار بحران مهاجرت سال ۲۰۱۵ در اروپا</a>
        </li>
      </ul>
      <p>کارشناسان آی‌بی‌ای می‌گویند که آلمان دست کم تا سال ۲۰۶۰ برای پرهیز از افول اقتصادی سالانه به حدود ۴۰۰ هزار نفر مهاجر نیاز خواهد داشت.</p>
      <p>با این حال چالش اصلی آلمان در آینده، ادامه دادن به سیاست مهاجرتی مبتنی بر اولویت مهاجران نخبه و توانمند خواهد بود. به گفته بروکر، آلمان با تمام شدن نیروهای مهاجر از جنوب و شرق اروپا، اکنون نیاز دارد تا مهاجرانی از کشورهای دیگر جهان را بپذیرد.</p>
      <p>نتیجه پژوهش دیگری که ماه گذشته منتشر شد، نشان می‌دهد کودکانی با پیشینه مهاجرتی که گذرنامه آلمانی دریافت کرده‌اند تمایل بیشتری به استفاده از فرصت‌ها و ادامه تحصیلات در مقاطع بالا دارند.</p>
    </article>
  </body>
</html>