<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39599/%D8%AA%D8%AD%D9%88%D9%84-%D8%B9%D8%B8%DB%8C%D9%85-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%B5%D9%86%D8%B9%D8%AA-%D8%AA%D9%88%D9%84%DB%8C%D8%AF-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%A8%D8%B1%D9%82%DB%8C"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-04T11:26:00+00:00"/>
    <meta property="og:title" content="تحول عظیم در انتظار صنعت تولید خودروهای برقی"/>
    <meta property="og:description" content="بسیاری از تحلیلگران خودرو بر این باورند که ادغام شرکت‌های خودروسازی پژو سیتروئن و فیات کرایسلر، منجر به تغییر و تحولات عظیمی در صنعت تولید خودرو‌های الکتریکی خواهد شد."/>
  </head>
  <body>
    <article>
      <h1>تحول عظیم در انتظار صنعت تولید خودروهای برقی</h1>
      <address><time datetime="2019-11-04T11:26:00+00:00">04 Nov 2019, 11:26</time> by <a rel="author">پایگاه خبری صنعت برق - برق نیوز BarghNews</a></address>
      <p><i>بسیاری از تحلیلگران خودرو بر این باورند که ادغام شرکت‌های خودروسازی پژو سیتروئن و فیات کرایسلر، منجر به تغییر و تحولات عظیمی در صنعت تولید خودرو‌های الکتریکی خواهد شد. </i>به گزارش <a href="http://www.barghnews.com/">برق نیوز</a>، بسیاری از کارشناسان و تحلیلگران فعال در حوزه خودرو بر این باورند که ادغام دو شرکت خودروسازی بزرگ فیات کرایسلر و پژو سیتروئن با یکدیگر موجب خواهد شد که تغییر و تحولات بزرگی در عرصه توسعه و تولید انبوه خودرو‌های الکتریکی به وجود بیاید و با تولد چهارمین شرکت بزرگ خودروسازی در جهان خودرو‌های برقی، هیبریدی و پلاگین هیبریدی پیشرفته، قدرتمند و لوکسی متولد شود و آینده بازار‌های جهانی این وسائل نقلیه نوظهور را تغییر دهد.<br/>چند روز پیش بود که اخباری مبنی بر احتمال ادغام دو شرکت فیات کرایسلر و پژو سیتروئن و مذاکرات مقامات ارشد آن‌ها برای انعقاد قرارداد در هفته‌های آتی منتشر شد که به عقیده بسیاری از تحلیلگران، این توافق منجر به تولد چهارمین خودروساز جهان خواهد شد. برآورد می‌شود که این شرکت جدید ۹ میلیون دستگاه خودرو در سال به تولید خواهد رسید که شامل برند‌های معروفی همچون آلفا رومئو، سیتروئن، کرایسلر، پژو، ووکسهال، اوپل، مازراتی، جیپ، فیات، دی‌اس و دوج می‌شود. <br/><br/>بر اساس توافقات انجام شده، کارلوس تاوارز، مدیر ارشد اجرایی شرکت پژو سیتروئن فرانسه در سمت مدیرارشد اجرایی شرکت ادغام شده جدید منصوب خواهد شد و جان الکان، مدیر فیات کرایسلر نیز با حفظ سمت، مدیریت آن را برعهده خواهد گرفت.<br/><br/>حالا کارشناسان با انتشار گزارشی که در مجله فوربس نیز آمده است، خاطرنشان کرده‌اند که ادغام این دو شرکت و آغاز فعالیت یک خودروساز جدید و بزرگ تحت مدیریت اجرایی کارلوس تاوارز، بدون شک منجر به انقلاب در صنعت تولید خودرو‌های برقی خواهد شد و آینده این وسائل نقلیه نوپا و نوظهور را روشن‌تر از قبل خواهد کرد. دلیل آن‌ها برای این پیش‌بینی، سمت مدیریتی کارلوس تاوارز (دومین مدیر ارشد اجرایی بعد از کارلوس گون) به هنگام معرفی، توسعه و تولید خودروی الکتریکی نیسان لیف در آلیانس رنو – نیسان است.<br/><br/>نیسان لیف بدون شک یکی از بهترین، محبوب‌ترین و پرفروش‌ترین خودرو‌های الکتریکی در جهان به شمار می‌رود که توانسته با قابلیت و امکانات متعدد نظر و رضایت مشتریان و طرفداران خودرو‌های پاک و دوستدار محیط زیست را به سمت و سوی خود جلب کند.<br/><br/>پژو سیتروئن هم‌اکنون دومین خودروساز بزرگ اروپاست و فیات کرایسلر نیز سومین خودروساز بزرگ آمریکا به شمار می‌رود که در کنار یکدیگر قادر خواهند بود محصولات جدید و پیشرفته و قدرتمندی را به تولید برسانند و بدین ترتیب بسیاری از رقبای خود را در بازار‌های جهانی کنار بزنند.<br/><br/>همچنین گفته می‌شود هیئت مدیره این دو خودروساز بزرگ در هفته‌های آتی با یکدیگر ملاقات، گفتگو و مذاکراتی خواهند داشت تا در مورد جزئیات این توافق و ادغام به نتایج مشترکی دست یابند. قرار است ۸۰ درصد از همکاری‌ها در طول چهار سال آینده به نتیجه برسد. <br/><br/>بسیاری از کشور‌های جهان قصد دارند با هدف مقابله با آلودگی هوا و کاهش میزان انتشار آلاینده‌ها و گاز‌های گلخانه‌ای و حفظ بیشتر محیط زیست، خودرو‌های تمام الکتریکی و برقی را به تولید انبوه برسانند.<br/><br/>افزایش روزافزون خودرو‌های برقی و محبوبیت استفاده بیش‌تر از این خودرو‌های پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودرو‌هایی بهتر و با توان پیمایش بیشتر رونمایی کنند. بدین ترتیب شرکت‌های خودروسازی بزرگی تصمیم گرفته‌اند که تغییر رویکرد داده و به سمت و سوی ساخت و طراحی خودرو‌های برقی و الکتریکی و هیبریدی بپردازند تا در سال‌های آینده، مشتریان خودرو بیشتر به خرید این محصولات روی بیاورند. منبع: <a href="http://www.powernews.ir/">ایسنا</a></p>
    </article>
  </body>
</html>