<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191104-byv-nogamy-i-hotiv-zgvaltuvaty-podrobytsi-vbyvstva-14-richnoyi-shkolyarky-pid-odesoyu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T11:35:22+00:00"/>
    <meta property="og:title" content="Бив ногами і хотів зґвалтувати: подробиці вбивства 14-річної школярки під Одесою"/>
    <meta property="og:description" content="З’явилися подробиці вбивства 14-річної дівчинки у передмісті Одеси 15-річним школярем."/>
  </head>
  <body>
    <article>
      <h1>Бив ногами і хотів зґвалтувати: подробиці вбивства 14-річної школярки під Одесою</h1>
      <address>
        <time datetime="2019-11-04T11:35:22+00:00">04 Nov 2019, 11:35</time>
      </address>
      <p>З’явилися подробиці вбивства 14-річної дівчинки у передмісті Одеси 15-річним школярем.</p>
      <p>У вбивстві 14-річної Дарини Дробот підозрюється 15-річний підліток, з яким загиблу бачили востаннє. Вони вчилися в одній школі.</p>
      <p>З’ясувалося, що вбили ученицю одеської школи №71. За словами заступника директора департаменту освіти і науки Одеської міської ради Оксани Скебало, загибла – з благополучної родини.</p>
      <blockquote>– Дівчинка не перебувала на обліку, вона була адекватна. Ситуація буде вивчатися – сьогодні фахівці виїдуть до школи, які перевірять, яка робота проводилася психологом, і проаналізують ситуацію у класі, – сказала Скебало.</blockquote>
      <p><b>Читайте:</b> <a href="https://fakty.com.ua/ua/proisshestvija/20190620-hto-i-navishho-vbyv-darynu-luk-yanenko-podrobytsi-i-hronologiya-tragediyi/">Хто і навіщо вбив Дарину Лук’яненко: подробиці і хронологія трагедії</a></p>
      <p>Мер Одеси Геннадій Труханов доручив усім профільним підрозділам міськради провести відповідні перевірки і продумати можливі превентивні заходи.</p>
      <p>Начальник ГУНП в Одеській області Олег Бех повідомив, що дівчинка була роздягнена, а смерть настала від задухи.</p>
      <blockquote>– Компанія прийшла гуляти о 13.00, а розійшлися вони о 18.00. Одна з дівчаток набрала Дашу, запитала, де вона знаходиться, а та відповіла, що гуляє і додому прийде сама. Спільні з Нацгвардією пошуки тривали всю ніч. Вранці роздягнене тіло дівчинки було знайдено. Смерть настала від задухи, – каже Бех.</blockquote>
      <p>15-річний затриманий не з благополучної сім’ї. Раніше він притягувався до відповідальності за вчинення грабежу. Зараз він відбуває умовний термін. Його затримали.</p>
      <blockquote>– Хлопець перебував під впливом наркотиків. 4-5 годин відходив. У дівчинки зник телефон. На його кросівках і одязі виявили запрані плями крові. Одяг вилучено та направлено на експертизу. Він зізнався, що причетний до злочину. Зараз з ним проводять слідчі дії. Йому оголосять підозру за ч. 2 ст. 115 (Умисне вбивство). Хлопець повідомив, що намагався умовити дівчинку вступити з ним у статевий акт. Від відмови він озвірів, почав бити її по обличчю. Продовжив бити ногами і намагався вступити з нею у статевий зв’язок, але дівчинка вже не ворушилася, – пояснили у поліції.</blockquote>
      <p>Телефон дівчинки підозрюваний відніс своїм знайомим. Разом вони його здали у ломбард, а гроші витратили на наркотики.</p>
      <p>Йому загрожує від 15 років в’язниці до довічного позбавлення волі.</p>
      <figure>
        <iframe src="https://www.youtube.com/embed/4g_5ZZG3Zj0" width="560" height="315" data-service="Youtube" scrolling="no"/>
      </figure>
      <p>Нагадаємо, що 3 листопада у лісопосадці на території Лиманського району Одеської області <a href="https://fakty.com.ua/ua/proisshestvija/20191103-v-odesi-znajshly-vbytoyu-14-richnu-divchynu/">без ознак життя знайшли Дарину Дробот.</a></p>
    </article>
  </body>
</html>