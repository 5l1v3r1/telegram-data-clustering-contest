<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/stav-tri-zranenych-po-vybuchu-v-podniku-explosia-pardubice-zustava-vazny-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T11:05:00+00:00"/>
    <meta property="og:title" content="Výbuch v Explosii: Stav zraněných zůstává vážný, firma nabízí pomoc rodinám"/>
    <meta property="og:description" content="Stav tří zraněných po pátečním požáru a výbuchu ve státním podniku Explosia v Pardubicích zůstává vážný. ČTK to dnes řekl mluvčí společnosti Martin Vencl. Zraněni byli čtyři lidé, jeden v sobotu v nemocnici zemřel."/>
  </head>
  <body>
    <article>
      <h1>Výbuch v Explosii: Stav zraněných zůstává vážný, firma nabízí pomoc rodinám</h1>
      <address><time datetime="2019-11-04T11:05:00+00:00">04 Nov 2019, 11:05</time> by <a rel="author">ČTK</a></address>
      <p>"V současné době jejich rodinám nabízíme jakoukoliv pomoc, kterou aktuálně potřebují, ať už psychologickou nebo organizační. Co se týče případného odškodnění, budeme je řešit, až bude vyšetřování uzavřeno," uvedl Vencl.</p>
      <p>Dva zranění byli převezeni do nemocnice Královské Vinohrady v Praze. Jejich vážný stav dnes potvrdila mluvčí nemocnice Tereza Romanová. Třetí zraněný byl v pátek večer převezen z Fakultní nemocnice Hradec Králové na popáleninové centrum Fakultní nemocnice v Brně. Byl ve vážném, ale stabilizovaném stavu, lékaři ho napojili na plicní ventilaci.</p>
      <p>Požár vypukl v pátek v 07:20 v budově, kde se suší střelný prach. Poté následovala takzvaná deflagrace, menší forma výbuchu doprovázená tlakovou vlnou. Místo, kde exploze nastala, je zničené. Provozu společnosti ani výroby střelného prachu se exploze výrazně nedotkla.</p>
      <p>Pro zjištění příčin výbuchu byly vytvořeny čtyři vyšetřovací komise, a to firmy, Báňského úřadu, policie a hasičů. Policie se začala případem zabývat pro podezření z ublížení na zdraví z nedbalosti.</p>
      <p>Při výbuchu v areálu firmy Explosia 20. dubna 2011 exploze zničila dva železobetonové podzemní objekty, další budovy poškodila. V objektu se vyráběl Perunit, což je trhavina dynamitového typu. Exploze usmrtila čtyři lidi, dalších devět se zranilo. Přesnou příčinu neštěstí se nepodařilo určit.</p>
      <p>Státní firma Explosia je výrobce výbušnin, existuje od roku 1920. Společnost loni zaměstnávala zhruba 700 lidí.</p>
      <figure>
        <img src="https://g.denik.cz/45/ee/pardubice-letni-stadion-fotbal-hriste-44_denik-150-3x2.jpg"/>
      </figure>
      <aside>
        <a href="https://pardubicky.denik.cz/ctenar-reporter/nazor-ctenare-opravdu-fotbalovy-stadion-do-centra-nepatri-20191104.html">Názor čtenáře: Opravdu fotbalový stadion do centra nepatří? Přečíst článek ›</a>
      </aside>
    </article>
  </body>
</html>