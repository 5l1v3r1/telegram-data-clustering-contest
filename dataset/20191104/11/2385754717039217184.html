<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595625/nees-apeiles-apo-tourkia-tha-steilei-stis-xores-katagogis-tous-ta-meli-tou-ik"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T11:41:00+00:00"/>
    <meta property="og:title" content="Νέες απειλές από Τουρκία: Θα στείλει στις χώρες καταγωγής τους τα μέλη του ΙΚ"/>
    <meta property="og:description" content="Ο Υπουργός Εσωτερικών της Τουρκίας, Σουλεϊμάν Σοϊλού, επανέλαβε σήμερα την απειλή του ότι η Άγκυρα θα στείλει πίσω στις χώρες καταγωγής τους τα μέλη του..."/>
  </head>
  <body>
    <article>
      <h1>Νέες απειλές από Τουρκία: Θα στείλει στις χώρες καταγωγής τους τα μέλη του ΙΚ</h1>
      <address><time datetime="2019-11-04T11:41:00+00:00">04 Nov 2019, 11:41</time> by <a rel="author">SigmaLive</a></address>
      <p>
        <b>Ο Υπουργός Εσωτερικών της Τουρκίας, Σουλεϊμάν Σοϊλού, επανέλαβε σήμερα την απειλή του ότι η Άγκυρα θα στείλει πίσω στις χώρες καταγωγής τους τα μέλη του «Ισλαμικού Κράτους» (ΙΚ) που αιχμαλωτίζει, ακόμη κι αν τους έχουν αφαιρέσει την υπηκοότητά τους, επικρίνοντας τη στάση των Ευρωπαίων στο θέμα.</b>
      </p>
      <p>Η Τουρκία συνέλαβε μερικά από τα μέλη του ΙΚ που δραπέτευσαν από τις φυλακές όπου κρατούνταν στη βορειοανατολική Συρία τον περασμένο μήνα, μετά την έναρξη της στρατιωτικής επίθεσης της Άγκυρας στην περιοχή αυτή.</p>
      <p>Μιλώντας σε δημοσιογράφους σήμερα, ο Σοϊλού επανέλαβε ότι η Τουρκία θα στείλει τυχόν μαχητές του ΙΚ που συλλαμβάνει πίσω στις χώρες τους, ακόμη κι αν έχει ανακληθεί η υπηκοότητά τους.</p>
      <p>«Θα στείλουμε πίσω όσους έχουμε στα χέρια μας, όμως ο κόσμος έχει βρει μια καινούργια μέθοδο τώρα: ανακαλεί τις υπηκοότητές τους», κατήγγειλε ο Τούρκος Υπουργός.</p>
      <p>«Λένε ότι θα πρέπει να δικαστούν εκεί όπου συνελήφθησαν. Υποθέτω αυτό είναι ένα νέο είδος διεθνούς δικαίου», πρόσθεσε.</p>
      <p>«Δεν μπορούμε να το δεχθούμε. Θα στείλουμε τα μέλη του Νταές που έχουμε στα χέρια μας πίσω στις χώρες τους, ακόμη κι αν ανακαλέσουν την υπηκοότητά τους», υπογράμμισε ο Σοϊλού.</p>
      <p>Ήδη από το Σάββατο, ο Τούρκος Υπουργός είχε κάνει την προειδοποίηση αυτή και κατήγγειλε την αδράνεια της ΕΕ αναφορικά με το θέμα.</p>
      <p>Πληροφορίες από ΑΠΕ-ΜΠΕ- Reuters</p>
    </article>
  </body>
</html>