<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/615436,Podsumowanie-policyjnej-akcji-quotZniczquot-Niestety-jest-ofiara-ofiara-smiertelna.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-04T11:16:27+00:00"/>
    <meta property="og:title" content="Podsumowanie policyjnej akcji &quot;Znicz&quot;. Niestety, jest ofiara ofiara śmiertelna"/>
    <meta property="og:description" content="Od 31 października do 3 listopada w całym kraju trwały policyjne działania &quot;Znicz 2019&quot;, w trakcie których policjanci czuwali nad bezpieczeństwem uczestników ruchu drogowego. Jak wyglądają statystyki na Warmii i Mazurach?"/>
  </head>
  <body>
    <article>
      <h1>Podsumowanie policyjnej akcji "Znicz". Niestety, jest ofiara ofiara śmiertelna</h1>
      <address>
        <time datetime="2019-11-04T11:16:27+00:00">04 Nov 2019, 11:16</time>
      </address>
      <p>
        <b>Od 31 października do 3 listopada w całym kraju trwały policyjne działania "Znicz 2019", w trakcie których policjanci czuwali nad bezpieczeństwem uczestników ruchu drogowego. Jak wyglądają statystyki na Warmii i Mazurach?</b>
      </p>
      <p>10 wypadków drogowych, w których niestety 1 osoba zginęła, a 16 zostało rannych. To wyniki podsumowania wszystkich danych z Warmii i Mazur dotyczących działań "Znicz 2019". Policjanci w trakcie prowadzonych kontroli zatrzymali także 36 nietrzeźwych kierowców i byli wzywani do blisko 200 kolizji.<br/><br/>Warto dodać, że w ubiegłym roku w okresie listopadowego święta na Warmii i Mazurach doszło do 14 wypadków, w których także zginęła jedna osoba, a rannych zostało 21 uczestników ruchu drogowego. W trakcie prowadzonych kontroli policjanci zatrzymali 36 nietrzeźwych kierujących i byli wzywani do 205 kolizji. <br/><br/><b><i>Poniżej kilka weekendowych zdarzeń, o których pisaliśmy na naszych portalach:</i></b><br/><br/>Do tragicznego wypadku drogowego doszło w niedzielę (3 listopada) na drodze krajowej nr 16 w miejscowości Stare Jabłonki. <a href="http://ilawa.wm.pl/615365,Tragedia-na-drodze-Nie-zyje-20-letni-kierowca.html">Zginął w nim 20-letni mężczyzna</a> z Iławy, którego auto uderzyło w drzewo. W momencie wypadku 20-latek nie miał zapiętych pasów.<br/><br/>Tego samego dnia w okolicach miejscowości Laseczno (gm. Iława), w lesie na drodze krajowej nr 16 także doszło do wypadku. <a href="http://ilawa.wm.pl/615282,Dachowanie-osobowki-w-Lasecznie-Krajowa-16-jest-juz-przejezdna-AKTUALIZACJA.html">Dachowało osobowe auto</a>. Na szczęście osobom podróżującym samochodem nic się nie stało i nie było potrzeby przetransportowania ich do szpitala.<br/><br/>W sobotę (2 listopada) na wysokości Purdy Leśnej koło Olsztyna 24-letni kierowca skody na łuku drogi <a href="http://gazetaolsztynska.pl/615265,Wypadek-pod-Olsztynem-Kobieta-w-ciazy-trafila-do-szpitala.html">zjechał na przeciwległy pas ruchu i uderzył w citroena</a>. Kierowcę citroena i jego pasażerkę w ciąży zabrano do szpitala.</p>
    </article>
  </body>
</html>