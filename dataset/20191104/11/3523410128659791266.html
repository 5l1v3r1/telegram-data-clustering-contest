<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638020/%D8%A2%D9%85%D8%A7%D8%AF%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D9%BE%D8%A7%D8%B1%DB%8C%D8%B3-%D9%87%D8%B3%D8%AA%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:30:00+00:00"/>
    <meta property="og:title" content="آماده همکاری با پاریس هستیم"/>
    <meta property="og:description" content="امانوئل مکرون قرار است عصر امروز برای دومین سفر خود به چین وارد شانگهای، پایتخت اقتصادی این کشور شود."/>
  </head>
  <body>
    <article>
      <h1>
        <a href="https://www.bultannews.com/fa/news/638020/%D8%A2%D9%85%D8%A7%D8%AF%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D9%BE%D8%A7%D8%B1%DB%8C%D8%B3-%D9%87%D8%B3%D8%AA%DB%8C%D9%85">آماده همکاری با پاریس هستیم</a>
      </h1>
      <h2>امانوئل مکرون قرار است عصر امروز برای دومین سفر خود به چین وارد شانگهای، پایتخت اقتصادی این کشور شود.</h2>
      <address><time datetime="2019-11-04T11:30:00+00:00">04 Nov 2019, 11:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، چین آماده است در اوج رقابت تجاری با آمریکا استقبال گرمی از امانوئل مکرون، رئیس جمهور فرانسه داشته باشد. همزمان چین به رئیس جمهور فرانسه هشدار داد در ناآرامی‌های هنگ‌کنگ مداخله نکند.</p>
      <p>امانوئل و برژیت مکرون قرار است عصر امروز برای دومین سفر خود به چین با موضوع تجاری وارد شانگهای، پایتخت اقتصادی این کشور شوند. مکرون در نخستین سفر خود به چین در اوایل سال ۲۰۱۸, وعده داد دستکم یک بار در سال به این کشور سفر کند.</p>
      <p>«ژو جینگ» یکی از مقامات عالی وزارت امور خارجه چین روز پنجشنبه گفت: ما همیشه بهترین‌ها را به دوستانمان ارائه می‌دهیم به ویژه اینکه این دوست از راه دوری آمده باشد. باید استقبالی بسیار دوستانه و گرم از وی به عمل آید.</p>
      <p>بخش برجسته این دیدار مراسم شام سه شنبه زوج ریاست جمهوری چین و فرانسه است. باغ یو در شانگهای که به عنوان یکی از زیباترین مناطق چین شناخته می‌شود به این منظور در نظر گرفته شده است.</p>
      <p>شی جین پینگ، رئیس جمهور چین به دنبال تقویت روابط خود با اروپایی‌ها آن هم در شرایطی است که جنگ تجاری این کشور با آمریکا تشدید شده است. این کشور همچنین از پنج ماه پیش باید با چالش بی سابقه هنگ کنگ مقابله کند که معترضان آن به سلطه فزاینده چین بر این منطقه اعتراض دارند.</p>
      <p>در حالی که کاخ الیزه اطمینان داده است امانوئل مکرون در سفر به چین صراحتا مسئله حقوق‌بشر و همچنین اوضاع هنگ‌کنگ و منطقه مسلمان‌نشین سین کیانگ را مطرح خواهد کرد، پکن در این زمینه به رئیس جمهور فرانسه هشدار داد.</p>
      <p>دیپلمات چینی گفت هنگ‌کنگ و سین کیانگ مسائل داخلی چین محسوب می‌شوند و بی‌ربط است که در دستور کار مسائل دیپلماتیک قرار بگیرند.</p>
      <p>رئیس جمهور فرانسه قرار است روز سه‌شنبه در شانگهای مرکز «پمپیدو» را افتتاح کند. وی برای دیدار دوباره با «شی جین پینگ» و «لی که چیانگ» نخست وزیر چین روز چهارشنبه به پکن می‌رود. قرار است ۴۰ قرارداد میان دو کشور امضا شود.</p>
    </article>
  </body>
</html>