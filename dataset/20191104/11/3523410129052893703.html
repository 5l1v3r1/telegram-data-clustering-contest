<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638027/%D8%AA%D9%85%D8%A7%DB%8C%D9%84-%D9%88%D8%A7%D8%B1%D8%AF%DA%A9%D9%86%D9%86%D8%AF%DA%AF%D8%A7%D9%86-%D8%A8%D9%87-%D8%AE%D8%B1%DB%8C%D8%AF-%D8%A7%D8%B1%D8%B2-%D8%A7%D8%B2-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:51:00+00:00"/>
    <meta property="og:title" content="تمایل واردکنندگان به خرید ارز از صادرکنندگان"/>
    <meta property="og:description" content="بررسی‌های آماری در سامانه نیما حکایت از آن دارد که اکنون حدود ۲ میلیارد دلار مازاد ارزی در سامانه نیما وجود دارد که در واقع، سرریز ارزی است که ..."/>
  </head>
  <body>
    <article>
      <h1>
        <a href="https://www.bultannews.com/fa/news/638027/%D8%AA%D9%85%D8%A7%DB%8C%D9%84-%D9%88%D8%A7%D8%B1%D8%AF%DA%A9%D9%86%D9%86%D8%AF%DA%AF%D8%A7%D9%86-%D8%A8%D9%87-%D8%AE%D8%B1%DB%8C%D8%AF-%D8%A7%D8%B1%D8%B2-%D8%A7%D8%B2-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86">تمایل واردکنندگان به خرید ارز از صادرکنندگان</a>
      </h1>
      <h2>بررسی‌های آماری در سامانه نیما حکایت از آن دارد که اکنون حدود ۲ میلیارد دلار مازاد ارزی در سامانه نیما وجود دارد که در واقع، سرریز ارزی است که ...</h2>
      <address><time datetime="2019-11-04T11:51:00+00:00">04 Nov 2019, 11:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آخرین آمارهای ثبت شده در <b>سامانه نیما</b> حکایت از آن دارد که از اول فروردین ماه سال جاری تا به امروز دوشنبه، ۱۳ آبان ۹۸، مجموع معاملات فروش<b> ارز صادراتی</b> در سامانه نیما ۱۰ میلیارد و ۱۶۸ میلیون یورو بوده که در مقابل، مجموع معاملات خرید ارز بابت واردات نیز ۸ میلیارد و ۳۴۶ میلیون یورو بوده است.</p>
      <p>بر این اساس، بررسی‌های آماری در سامانه نیما حکایت از آن دارد که اکنون حدود ۲ میلیارد دلار مازاد ارزی در سامانه نیما وجود دارد که در واقع، سرریز ارزی است که صادرکنندگان به این سامانه فروخته‌اند. بر این اساس آنگونه که مقامات مسئول می‌گویند، ارز صادراتی به خوبی توانسته طی ماههای گذشته نیازهای وارداتی کشور را تامین کند و اکنون به غیر از ارزی که از سوی دولت به کالاهای اساسی برای واردات اختصاص می‌یابد، مابقی نیازهای ارزی کشور از محل صادرات تامین می‌شود.</p>
      <p>محمد لاهوتی، عضو کمیته ارزی اتاق بازرگانی، صنایع، معادن و کشاورزی ایران در رابطه با میزان ارزی که در سامانه نیما وارد شده است، می‌گوید: صادرکنندگان بر اساس آمارهای رسمی، بالغ بر ده میلیارد یورو ارز تحویل سامانه نیما داده اند که بر این اساس، به دلیل نزدیکی قیمت ارز بازار آزاد با سامانه نیما، بسیاری از واردکنندگان ترجیح می‌دهند که ارز خود را مستقیم از صادرکنندگان خریداری نمایند.</p>
      <p>وی به این نکته هم اشاره می‌کند که برخی بروکراسی‌های موجود در سامانه نیما و معطلی که واردکنندگان بابت دریافت ارز دارند، سبب شده است تا روند کند پیش رود و بنابراین برای سرعت گرفتن کار، تمایل واردکنندگان به خرید ارز صادراتی است؛ ضمن اینکه نقل و انتقالات هم راحت تر صورت می‌گیرد.</p>
      <p>در این میان، به هر حال همچنان سامانه نیما محلی برای تامین ارز مورد نیاز واردات کشور است و از این رو، بانک مرکزی هم با توجه به اولویت‌هایی که از سوی دستگاههای مسئول اعلام می‌شود، زمینه را برای تخصیص ارز مورد نیاز واردکنندگان فراهم می‌آورد.</p>
    </article>
  </body>
</html>