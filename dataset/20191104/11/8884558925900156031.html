<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/pokalna-tolazba-za-oplast"/>
    <meta property="og:site_name" content="Primorske novice"/>
    <meta property="article:published_time" content="2019-11-04T11:22:47+00:00"/>
    <meta property="og:title" content="Pokalna tolažba za Oplast"/>
    <meta property="og:description" content="Prvoligaški premor so ekipe dvoranskega nogometa izkoristile za igranje tekem osmine finala slovenskega pokala."/>
  </head>
  <body>
    <article>
      <h1>Pokalna tolažba za Oplast</h1>
      <address><time datetime="2019-11-04T11:22:47+00:00">04 Nov 2019, 11:22</time> by <a rel="author">Igor Mušič</a></address>
      <p>
        <b>Prvoligaški premor so ekipe dvoranskega nogometa izkoristile za igranje tekem osmine finala slovenskega pokala.</b>
      </p>
      <figure>
        <img src="https://static.primorske.si/foto/highres/gnweb/718231_futsal_simbolicna.jpg"/>
        <figcaption>Foto: Zdravko Primožič/FPA</figcaption>
      </figure>
      <p>Slovenski pokal v dvoranskem nogometu - sicer po pokrovitelju imenovan kot pokal Terme Olimia - je lani osvojil Dobovec, ki je - tako kot polfinalista Litija in škofijski Bronx - neposredni udeleženec četrtfinala. To mesto je bilo zagotovljeno tudi za finaliste iz Maribora, ki pa so že poleti propadli.</p>
      <p>Tako je osmina finala dobila še dodaten dvoboj za mesto, ki so ga izpraznili Mariborčani. Uspeh v osmini finala pokala je vsaj začasna tolažba za kobariški Oplast, ki je v prvi ligi še vedno pri dnu. Tokrat so Kobaridci na gostovanju v Zagorju ob Savi zanesljivo opravili z najboljšim drugoligašem, z ekipo Mlinše. Domačini so bolje začeli, a je pred polčasom Kobaridce z izenačenjem v igro vrnil <b>Nejc Kovačič</b>. Ključni trenutki za Primorce so se zgodili v začetku drugega polčasa, ko je za Oplast mrežo hitro dvakrat zatresel <b>Jurij Kikelj</b>.</p>
      <p>Četrtfinala se veseli tudi Kix iz Ajdovščine, ki je v domači dvorani v drugoligaškem obračunu izločil Meteorplast iz Ljutomera. Ajdovci so imeli ves čas rezultatsko pobudo, odločilni zadetek pa je po drugem izenačenju gostov dosegel <b>Anej Batistič</b>.</p>
      <h3>Rezultati</h3>
      <p><b>Pokal Terme Olimia</b>, osmina finala (igrali so eno tekmo) - <b>Mlinše : Oplast Kobarid 3:5</b> (1:1); strelci - 1:0 Džombić (6), 1:1 Kovačič (17), 1:2 Kikelj (25), 1:3 Kikelj (27), 2:3 Močnik Guna (27), 2:4 Kovačič (30), 2:5 Konavec (34., 3:5 Močnik Guna (35); Extrem : Tomaž 1:7, Miklavž : Sevnica 4:6, <b>Kix : Meteoplast 3:2</b> (2:2); strelci - 1:0 Sukanović (8), 1:1 Cener (10), 2:1 Sluga (14), 2:2 Horvat (20),3:2 Batistič (25), Siliko : Stripy 6:1.</p>
      <p>Četrtfinalisti so Dobovec (lanski prvak), Litija, <b>Bronx</b> (polfinalista, vsi neposredno uvrščeni),<b> Oplast</b>, Tomaž, Sevnica, <b>Kix</b> in Siliko.</p>
    </article>
  </body>
</html>