<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544739.html/%D9%85%D8%AD%D9%88%D8%B1-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%87%D9%81%D8%AA%D9%87-%D8%A8%D8%B3%DB%8C%D8%AC-%D8%AF%D8%A7%D9%86%D8%B4-%D8%A2%D9%85%D9%88%D8%B2%DB%8C-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T11:57:00+00:00"/>
    <meta property="og:title" content="محور برنامه‌های هفته بسیج دانش آموزی اصفهان"/>
    <meta property="og:description" content="فرمانده حوزه مقاومت بسیج شهید فهمیده ناحیه شاهین شهر و میمه گفت: محور و رویکرد اصلی برنامه های هفته بسیج دانش آموزی، استکبار ستیزی و افول شیطان بزرگ و جنایتکار است تا دانش آموزان برای مبارزه با استکبار جهانی آماده شده و با ورود به عرصه های مختلف زمینه های تحقق بیانیه گام دوم انقلاب را تحقق ببخشند."/>
  </head>
  <body>
    <article>
      <h1>محور برنامه‌های هفته بسیج دانش آموزی اصفهان</h1>
      <address>
        <time datetime="2019-11-04T11:57:00+00:00">04 Nov 2019, 11:57</time>
      </address>
      <p>فرمانده حوزه مقاومت بسیج شهید فهمیده ناحیه شاهین شهر و میمه گفت: محور و رویکرد اصلی برنامه های هفته بسیج دانش آموزی، استکبار ستیزی و افول شیطان بزرگ و جنایتکار است تا دانش آموزان برای مبارزه با استکبار جهانی آماده شده و با ورود به عرصه های مختلف زمینه های تحقق بیانیه گام دوم انقلاب را تحقق ببخشند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> و به نقل از <a href="http://sahebnews.ir/">صاحب نیوز</a>؛ ستوانیکم پاسدار غفار هادی در جمع خبرنگاران و اصحاب رسانه شهرستان شاهین شهر و میمه با اشاره به مناسبت های 13 آبان اظهار کرد: یوم الله 13 آبان یادآور حماسه دانش آموزان و دانشجویان پیرو خط امام در تسخیر لانه جاسوسی آمریکای جنایتکار است که به روز مبارزه با استکبار جهانی و روز دانش آموز نامگذاری شد.</p>
      <p>فرمانده حوزه مقاومت بسیج شهید فهمیده ناحیه شاهین شهر و میمه با بیان اینکه همه ساله از هفتم تا سیزدهم آبان ماه به نام هفته بسیج دانش آموزی نامگذاری شده است خاطرنشان کرد: دانش آموزان در دوران هشت سال دفاع مقدس با تقدیم 36 هزار شهید ثابت کردند که از اقشار تأثیر گذار در دوران دفاع مقدس بودند.</p>
      <p>وی اعتماد به جوانان را کلیدی‌ترین نکته بیانیه گام دوم انقلاب دانست و تصریح کرد: رهبر معظم انقلاب در بیانیه گام دوم و راهبرد 40 ساله دوم انقلاب، به صراحت بر نقش با اهمیت جوانان و نوجوانان در آینده سازی انقلاب اسلامی تأکید دارند بنابراین اگر به جوانان و نوجوانان این مرز و بوم اعتماد کرده و به آنها مسئولیت واگذار شود بدون تردید سربلندی و اقتدر از آن کشورمان خواهد شد.</p>
      <h3>استکبار ستیزی، رویکرد اصلی برنامه های هفته بسیج دانش آموزی است</h3>
      <p>وی خاطرنشان کرد: محور و رویکرد اصلی برنامه های هفته بسیج دانش آموزی، استکبار ستیزی و افول شیطان بزرگ و جنایتکار است تا دانش آموزان برای مبارزه با استکبار جهانی آماده شده و با ورود به عرصه های مختلف زمینه های تحقق بیانیه گام دوم انقلاب را تحقق ببخشند.</p>
      <p>هادی، با اشاره به عناوین و روز شمار هفته بسیج دانش آموزی و بیان اینکه شعار هفته بسیج دانش آموزی امسال به نام «دانش‌آموز انقلابی، مدرسه انقلابی» نامگذاری شده است خاطرنشان کرد: به مناسبت گرامیداشت هفته بسیج دانش آموزی با همکاری آموزش و پرورش بیش از 20 عنوان برنامه شاخص در سطح مدارس شهرستان با هدف نهادینه سازی استکبار ستیزی برگزار می شود.</p>
      <p>وی برگزاری جلسات هیئت های دانش آموزی، معرفی شهدای شاخص و دانش آموز و قرائت وصیت نامه و تجلیل از فرزندان شهدا، نواختن زنگ ایثار و شهادت و استکبار ستیزی در مراسم صبحگاه دانش آموزی مدارس، برگزاری یادواره های شهدای دانش آموز در سطح حدود 150 مدرسه، برگزاری جلسات روشنگری با اعزام راویان دفاع مقدس به مدارس با رویکرد استکبار ستیزی، افول امریکای جنایتکار و بیانیه گام دوم انقلاب، تجدید میثاق با شهدا و دیدار دانش اموزان نخبه بسیجی با مسئولان شهرستان از جمله امام جمعه شاهین شهر و فرمانده ناحیه مقاومت، برگزاری هیئت های اندیشه ورز دانش آموزی و شورای علوی، جلسات آموزش پدافند غیر عامل، برگزاری مسابقات علمی، فرهنگی و ورزشی را از جمله برنامه های این هفته عنوان کرد.</p>
      <h3>تا دهه فجر حدود 150 یادواره شهدای دانش آموز در مدارس شهرستان برگزار می شود</h3>
      <p>فرمانده حوزه مقاومت بسیج شهید فهمیده ناحیه شاهین شهر و میمه خاطرنشان کرد: با توجه به اینکه امسال به مناسبت چهلمین سالروز تأسیس بسیج دانش آموزی چهل هزار یادواره شهدا از هفته بسیج دانش آموزی تا دهه فجر در چهل هزار مدرسه سراسر کشور برگزار می شود تلاش می شود که در همین مدت یادواره شهدای دانش آموز در حدود 150 مدرسه شهرستان برگزار شود.</p>
      <p>وی به طرح تربیتی شهید بهنام محمدی اشاره کرد و افزود: طرح شهید بهنام محمدی از طرح های بلند مدت تربیتی و نقطه اشتراک سه رکن خانه، مدرسه و مسجد است که با هدف ترویج آموزه‌های دینی و تربیتی، تقویت بنیه علمی، آموزشی، فرهنگی، هنری و سیاسی دانش آموزان از مهرماه سال گذشته با همکاری آموزش و پرورش در 16 مدرسه منتخب سطح شهرستان اجرا می شود.</p>
      <h3>اعزام 600 دانش آموز داوطلب متوسطه دوم به اردوهای راهیان نور</h3>
      <p>ستوان یکم هادی، دوران دفاع مقدس و اردوی های راهیان نور را یک گنجینه پربار و تمام نشدنی دانست و افزود: اردوی راهیان نور دانش آموزی یکی از مؤثرترین و به یادماندنی ترین برنامه های فرهنگی است که بر اساس برنامه ریزی های انجام شده امسال حدود 600 دانش آموز متوسطه دوم بصورت داوطلبانه، در ماه های آذر و بهمن به مناطق عملیاتی جنوب اعزام می شوند تا با فرهنگ دفاع مقدس و آرمان‌های انقلاب، امام(ره) و شهدا آشنا شوند.</p>
      <p>وی طرح جهاد خدمت رسانی را از دیگر طرح های بسیج دانش آموزی نام برد و افزود: طرح جهاد خدمت رسانی با هدف مشارکت و ایجاد روحیه مسئولیت پذیری و تلاش برای حفظ و نگهداری بیت المال در قالب اردوهای طرح هجرت در مدارس اجرا شهرستان می شود که با مشارکت سه هزار نفر روز دانش آموز شش مدرسه در تابستان 98 بهسازی، زیبا سازی و آماده سازی انجام شد و تا پایان سال تحصیلی در سایر مدارس توسط دانش آموزان همان مدارس نیز اجرا خواهد شد.</p>
      <h3>هویت بخشی، گوهر گمشده قشر دانش آموزی</h3>
      <p>فرمانده حوزه مقاومت بسیج شهید فهمیده ناحیه شاهین شهر و میمه هویت بخشی را گوهر گمشده قشر دانش آموز دانست و افزود: تلاش شده است امسال در تمامی برنامه های هفته بسیج دانش آموزی با معرفی راه و رسم شهدا به عنوان الگو و قهرمانان ملی برای دانش آموزان هویت آفرینی شود.</p>
      <p>فرمانده حوزه مقاومت بسیج شهید فهمیده ناحیه شاهین شهر و میمه با دعوت از آحاد مردم برای شرکت در راهپیمایی یوم الله 13 آبان، خاطرنشان کرد: دوشنبه 13 آبان روز «دانش‌آموز  بسیجی، مقاومت و استکبارستیزی» نام گرفته است که شاهد حضور سازمان یافته دانش‌آموزان بسیجی در مراسم روز ملی مبارزه با استکبار جهانی خواهیم بود و در مسیر راهپیمایی نیز مسابقات متنوع فرهنگی از قبیل نشریه دیواری، نقاشی و کاریکاتور ویژه دانش آموزان برگزار می شود که بهترین آثار معرفی و تجلیل خواهند شد.</p>
      <p>آغاز ثبت‌نام لیگ بزرگ علمی (پایا)، برگزاری مسابقه نشریه دیواری و کاریکاتور در مسیر راهپیمایی یوم الله 13 آبان با موضوعات «دانش‌آموز انقلابی»، «استکبارستیزی» و «مصرف و حمایت از تولیدات ملی»، نشست های معرفتی، معرفی فرماندهان واحدهای بسیج دانش آموزی برتر، قرائت بیانیه 13 آبان سال 98 پیش از خطبه های نماز جمعه توسط دانش آموز نخبه بسیجی از دیگر برنامه هایی است که به مناسبت هفته بسیج دانش آموزی برگزار می شود.</p>
      <p>انتهای پیام/</p>
    </article>
  </body>
</html>