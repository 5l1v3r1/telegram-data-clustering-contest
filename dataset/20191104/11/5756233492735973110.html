<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619823/%DA%A9%D9%85%E2%80%8C%D8%B1%D9%85%D9%82%E2%80%8C%D8%AA%D8%B1%DB%8C%D9%86-%D9%85%D9%86%D8%A7%D8%B7%D9%82-%D8%AF%D8%B1-%D8%A8%D8%A7%D8%B2%D8%A7%D8%B1-%D9%85%D8%B3%DA%A9%D9%86-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T11:41:00+00:00"/>
    <meta property="og:title" content="کم‌رمق‌ترین مناطق در بازار مسکن پایتخت"/>
    <meta property="og:description" content="بازار مسکن در تهران دچار رکود تاریخی شده؛ به طوری که در ۹ منطقه از مناطق ۲۲ گانه پایتخت تعداد معاملات به کمتر از ۱۰۰ فقره رسیده است."/>
  </head>
  <body>
    <article>
      <h1>کم‌رمق‌ترین مناطق در بازار مسکن پایتخت</h1>
      <address>
        <time datetime="2019-11-04T11:41:00+00:00">04 Nov 2019, 11:41</time>
      </address>
      <p>
        <i>بازار مسکن در تهران دچار رکود تاریخی شده؛ به طوری که در ۹ منطقه از مناطق ۲۲ گانه پایتخت تعداد معاملات به کمتر از ۱۰۰ فقره رسیده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خرید و فروش در بازار مسکن شهر تهران ۶۴ درصد نسبت به سال گذشته کاهش یافته است. رکود ناشی از جهش حدود ۲۰۰ درصدی قیمت‌ها طی دو سال گذشته تا حدی در بازار رخنه کرده که در ۹ منطقه از مناطق ۲۲ گانه شهر تهران تعداد معاملات دو رقمی است. مهرماه ۱۳۹۸ منطقه ۲۲ کم‌رمق‌ترین منطقه در شهر تهران بود؛ به طوری که تعداد قراردادهای خرید و فروش مسکن در این منطقه تنها ۳۰ فقره بوده است. در منطقه ۱۹ نیز فقط ۳۲ فقره معامله مسکن انجام شده است. در مناطق ۲۱، ۱۶، ۲۰، ۱۸، ۱۷، ۹ و ۱۲ نیز به ترتیب ۵۱، ۶۶، ۷۴، ۷۹، ۸۳، ۸۶ و ۹۶ فقره خرید و فروش به انجام رسیده که نشان می‌دهد سهم پرتراکم‌ترین مناطق جمعیتی شهر تهران از ۳۴۰۱ قرارداد خرید و فروش آپارتمان در کل شهر تهران فقط ۱۷درصد بوده است.</p>
      <p>افت بی‌سابقه تعداد مبایعه‌نامه‌ها در مناطق جنوبی شهر تهران به کاهش توان متقاضیان برمی‌گردد. این مساله در حالی ایجاد شده که میانگین قیمت مسکن در هشت منطقه‌ی جنوبی از مناطق مذکور ۷.۱ میلیون تومان در هر متر مربع است و البته در منطقه ۲۲ متوسط قیمت ۱۰.۸ میلیون تومان گزارش شده است.</p>
      <p>در سایر مناطق تهران نیز که بیش از ۱۰۰ فقره معامله انجام شده بازار چنگی به دل نمی‌زند. مهرماه امسال در منطقه ۱۳ فقط ۱۱۸ فقره، در منطقه ۳ تعداد ۱۳۹ فقره، در منطقه ۱۱ بالغ بر ۱۴۳ فقره، در منطقه ۶ تعداد ۱۵۷ فقره، در منطقه ۱۴ بالغ بر ۱۷۷ فقره، در منطقه ۱ تعداد ۱۷۹ فقره و در منطقه ۱۵ بالغ بر ۱۹۵ فقره قرارداد خرید و فروش به امضا رسیده است.</p>
      <p>
        <b>۴۵ درصد معاملات در پنج منطقه‌ی تهران</b>
      </p>
      <p>مهرماه امسال ۴۵ درصد معاملات مسکن شهر تهران در چهار منطقه‌ی ۵، ۲، ۴، ۱۰ و ۷ انجام شده که بالای ۲۰۰ فقره مبایعه‌نامه در هریک از این مناطق به امضا رسیده است. در منطقه ۵ که مطابق معمول بالاترین تعداد قرارداد خرید و فروش منعقد شده ۵۱۵ فقره معامله به انجام رسیده که البته نسبت به مهرماه پارسال ۶۴ درصد کاهش یافته است. در مناطق ۲، ۴، ۱۰ و ۷ نیز به ترتیب ۳۱۱، ۲۶۷، ۲۴۲ و ۲۰۲ خانه در مهرماه ۱۳۹۸ فروخته شده که به ترتیب ۶۵، ۶۸، ۶۴ و ۶۱ درصد نسبت به ماه مشابه سال قبل کاهش نشان می‌دهد.</p>
      <figure>
        <img src="https://aftabnews.ir/files/fa/news/1398/8/13/355166_978.jpg"/>
      </figure>
      <p>
        <b>مسکن در جنوب تهران ارزان شد</b>
      </p>
      <p>مهرماه امسال تورم بازار مسکن در اغلب مناطق جنوبی شهر تهران منفی شد. مطابق پیش‌بینی‌ها پس از کاهش قیمت مسکن در مناطق شمالی تهران، روند افت قیمت به مناطق جنوبی سرایت کرد. مهرماه ۱۳۹۸ قیمت مسکن در ۱۰ منطقه واقع در نیمه جنوبی شهر تهران شامل مناطق ۹، ۱۰، ۱۱، ۱۲، ۱۴، ۱۵، ۱۶، ۱۸ و ۲۱ و چهار منطقه واقع در نیمه شمالی شهر شامل مناطق ۴، ۵، ۷ و ۲۱ کاهش پیدا کرد بیشترین افت قیمت در منطقه ۲۱ با ۱۸ درصد کاهش ماهیانه رخ داد. هم‌چنین مناطق ۱۵، ۱۶ و ۲۲ به ترتیب ۱۱ درصد، ۷.۵ درصد و ۱۱ درصد کاهش ماهیانه قیمت را تجربه کردند.</p>
      <p>مناطق ۴ و ۵ به عنوان کانون معاملات به ترتیب با کاهش ۱.۵ و ۶.۵ درصد قیمت نسبت به شهریورماه مواجه شدند. هم‌اکنون میانگین قیمت آپارتمان در مناطق ۴ و ۵ به ترتیب ۱۳ و ۱۴.۶ میلیون تومان در هر متر مربع است. بررسی‌ها نشان می‌دهد تورم مسکن در مناطق مصرفی تهران منفی شده و نمی‌توان رشد ۰.۴ درصد معدل کل را به تمام مناطق تعمیم داد. مهرماه امسال قیمت خانه در مناطق یک تا سه پایتخت به ترتیب ۷.۶، ۹ و ۵.۳ درصد افزایش یافت که در رشد میانگین قیمت کل تاثیرگذار بود. اما با توجه به حجم پایین معاملات در کل شهر تهران، افزایش یا کاهش قیمت ماهیانه نمی‌تواند ملاکی برای ارزیابی وضعیت کلی بازار تلقی شود.</p>
    </article>
  </body>
</html>