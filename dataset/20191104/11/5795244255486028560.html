<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/film-dodomu-narimana-aliyeva-uviyshov-do-spisku-pretendentiv-na-zolotiy-globus-50051466.html"/>
    <meta property="og:site_name" content="НВ"/>
    <meta property="article:published_time" content="2019-11-04T11:33:00+00:00"/>
    <meta property="og:title" content="Разом з Альмодоваром та Озоном. Український фільм Додому увійшов до списку претендентів на Золотий глобус"/>
    <meta property="og:description" content="Фільм Додому режисера Нарімана Алієва увійшов до списку фільмів, що претендують на номінацію премії Голлівудської асоціації іноземної преси Золотий глобус."/>
  </head>
  <body>
    <article>
      <h1>Разом з Альмодоваром та Озоном. Український фільм Додому увійшов до списку претендентів на Золотий глобус</h1>
      <h2>Фільм Додому режисера Нарімана Алієва увійшов до списку фільмів, що претендують на номінацію премії Голлівудської асоціації іноземної преси Золотий глобус.</h2>
      <address>
        <time datetime="2019-11-04T11:33:00+00:00">04 Nov 2019, 11:33</time>
      </address>
      <p>Разом з дебютним повнометражним фільмом Алієва у категорії Найкращий іншомовний фільм представлено 93 фільмів з 65 країн. Зокрема, на Золотий глобус у цій номінації претендують також нові роботи метрів світового кіно — Франсуа Озона, Педро Альмодовара, Пон Джун Хо, братів Дарденн.</p>
      <p>Стрічка про Крим стала єдиним українським кандидатом у лонг-листі премії. Вона розповідає про кримського татарина Мустафу, в якого помирає старший син. Батько приїжджає до Києва, куди його двоє синів поїхали після анексії Криму. Він планує повернути молодшого сина додому, а старшого поховати на батьківщині в Криму, згідно з мусульманськими традиціями.</p>
      <p>Головні ролі у фільмі <i>Додому </i>зіграли Ахтем Сеітаблаєв та Ремзі Білялов. Світова прем'єра стрічки відбулася у конкурсній програмі Особливий погляд Каннського кінофестивалю.</p>
      <p>Номінанти на премію Золотий глобус будуть оголошені 9 грудня 2019 року.</p>
      <p>Нагадаємо, у серпні стало відомо, що Український оскарівський комітет <a href="https://style.nv.ua/ukr/kultura/film-dodomu-pretendent-na-oskar-vid-ukrajini-novini-ukrajini-50038946.html">висунув драму Нарімана Алієва Додому на здобуття премії Оскар</a> в номінації Найкращий фільм іноземною мовою.</p>
    </article>
  </body>
</html>