<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619810/%D9%87%D8%B2%DB%8C%D9%86%D9%87-%D9%85%D8%A7%D9%87%D8%A7%D9%86%D9%87-%D8%B2%D9%86%D8%AF%DA%AF%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C-%DA%A9%D8%A7%D8%B1%DA%AF%D8%B1%DB%8C-%DA%86%D9%82%D8%AF%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T11:04:00+00:00"/>
    <meta property="og:title" content="هزینه ماهانه زندگی خانوارهای کارگری چقدر است؟"/>
    <meta property="og:description" content="نماینده کارگران در شورای عالی کار از تشکیل اولین جلسه کمیته دستمزد شورای عالی کار برای بررسی حداقل دستمزد سال آینده کارگران خبر داد."/>
  </head>
  <body>
    <article>
      <h1>هزینه ماهانه زندگی خانوارهای کارگری چقدر است؟</h1>
      <address>
        <time datetime="2019-11-04T11:04:00+00:00">04 Nov 2019, 11:04</time>
      </address>
      <p>
        <i>نماینده کارگران در شورای عالی کار از تشکیل اولین جلسه کمیته دستمزد شورای عالی کار برای بررسی حداقل دستمزد سال آینده کارگران خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ناصر چمنی گفت: امروز اولین جلسه کمیته دستمزد در وزارت کار برگزار می‌شود و گروههای کارگری و کارفرمایی نمایندگان خود را به این کمیته می‌فرستند تا در مورد هزینه سبد معیشت، تورم و رقم دستمزد سال آینده کارگران بحث و گفت وگو کنند.</p>
      <p>وی افزود: این کمیته نقش موثری در نزدیک کردن دیدگاههای گروه کارگری و کارفرمایی به همدیگر دارد.در این کمیته به بررسی واقعیتهای موجود پرداخته می‌شود و تلاشها در جهت هرچه واقعی‌کردن دستمزد کارگران است.</p>
      <p>نماینده کارگران در شورای عالی کار با بیان اینکه دستمزد فعلی کفاف هزینه‌های زندگی کارگران را نمی‌دهد،گفت: سال گذشته با توجه به نرخ تورم اعلامی از سوی مراجع رسمی حداقل دستمزد کارگران ۳۶.۵ درصد تعیین شد ولی این رقم در میان هزینه‌های چند برابری امسال گم شد و نتوانست پاسخگوی معیشت کارگران باشد.</p>
      <p>دستمزد</p>
      <p>چمنی از آماده شدن گزارش‌های میدانی دستمزد کارگران در نقاط مختلف خبر داد و گفت: بر اساس گزارشهای میدانی که از نقاط مختلف کشور گرفته‌ایم هزینه معیشت کارگران نسبت به سال گذشته افزایش یافته و این بیش از تورمی است که شناسایی کردیم.در تمام کشورها دستمزد آیتم‌های مختلفی دارد که از خوراک و پوشاک تا ایاب و ذهاب و سفر را شامل می‌شود ولی متاسفانه شرایط کشور ما به گونه‌ای است که ضریب اهمیت بسیاری از آیتم‌های دستمزد کارگران را تغییر دادیم و تمام آیتم‌هایی که دستمزد دارد کنار گذاشته‌ و تنها روی بحث خوراکی‌ها متمرکز شده‌ایم.</p>
      <p>به گفته وی هزینه سبد معیشت کارگران بر اساس اعلام کمیته دستمزد در سال گذشته بیش از سه میلیون و ۷۰۰ هزار تومان بود که منجر به افزایش ۳۶.۵ درصدی حداقل مزد کارگران در سال ۹۸ شد.</p>
      <p>اعضای کمیته دستمزد شورای عالی کار سال گذشته پس از بحث و بررسی در خصوص سبد معیشت کارگران، هزینه ماهانه زندگی خانوارهای کارگری را سه میلیون و ۷۶۰ هزار تومان تعیین کردند.</p>
    </article>
  </body>
</html>