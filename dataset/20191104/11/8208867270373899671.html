<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/sicurezza/2019/11/04/news/in_scozia_i_droni_aiuteranno_a_trovare_dispersi_con_il_riconoscimento_facciale-240206976/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T11:48:00+00:00"/>
    <meta property="og:title" content="In Scozia droni per trovare dispersi con il riconoscimento facciale"/>
    <meta property="og:description" content="La polizia userà l'RPAS (remotely-piloted aircraft system) per rintracciare dispersi e verificarne l'identità tramite telecamere ad alta"/>
  </head>
  <body>
    <article>
      <h1>In Scozia droni per trovare dispersi con il riconoscimento facciale</h1>
      <h2>La polizia userà l'RPAS (remotely-piloted aircraft system) per rintracciare dispersi e verificarne l'identità tramite telecamere ad alta definizione e reti neurali. Basta uno smartphone e funziona a 150 mt di distanza</h2>
      <address>
        <time datetime="2019-11-04T11:48:00+00:00">04 Nov 2019, 11:48</time>
      </address>
      <p>Il drone in volo si avvicina per scrutare i lineamenti e invia i dati alla Centrale. In pochi minuti, il <a href="https://www.repubblica.it/argomenti/riconoscimento_facciale">riconoscimento facciale</a> è eseguito anche in condizioni estreme, che si tratti di un disastro ambientale o di una emergenza qualsiasi. E' il sistema RPAS (remotely-piloted aircraft system) che la polizia scozzese adotterà per individuare dispersi e rendere più facile i soccorsi, grazie alle telecamere ad alta definizione montate su droni e alle <a href="https://www.repubblica.it/tecnologia/2019/10/09/news/google_ha_sfruttato_i_senzatetto_per_allenare_il_suo_riconoscimento_facciale-238082827/">reti neurali allenate</a> dalla West Scotland University (Uws).<br/><br/>Una luce blu lampeggiante permetterà di riconoscere a vista il drone pronto ad effettuare il riconoscimento facciale che l'azienda Thales e il centro non-profit per l'innovazione Censis permettono di elaborare in tempo reale. Il software è in grado di distinguere in base a pochi pixel se il soggetto inquadrato è una persona, un animale o un oggetto, anche in un contesto in movimento.<br/><br/>"Non serve un supercomputer sofisticato, - ha spiegato il professor <b>Carl Schaschke</b> della School of Computing, Engineering and Physical Sciences (Uws) alla <i>Bbc </i>- bastano uno smartphone e due agenti: uno per pilotare un drone e l'altro per gestire il software di riconoscimento" così da poter raggiungere una persona in un luogo impervio o poco raggiungibile, fino ad una distanza di 150 metri.<br/><br/>E sul fronte privacy? La polizia scozzese non ha dubbi, commenta l'ispettore <b>Nicholas Whyte</b> dell'unità di supporto: si tratta di un sistema "esplicito" per l'identificazione che verrebbe usato per soccorere chi ha bisogno, in trasparenza e nel pieno rispetto dei diritti umani. Oltre al lampeggiante, sottolinea la polizia, il drone si fa annunciare dal rumore delle eliche rotanti, che avvisano dell'arrivo delle telecamere a bassa quota. Tre i droni che entreranno in funzione per il test che la polizia presenterà giovedì al summit del Censis.</p>
    </article>
  </body>
</html>