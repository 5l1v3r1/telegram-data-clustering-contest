<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/demir-maakt-de-clercq-met-grond-gelijk-gentse-hautaine-waterzooi-op-nepotistische-wijze-mag-ook-in-canon/"/>
    <meta property="og:site_name" content="SCEPTR"/>
    <meta property="article:published_time" content="2019-11-04T11:56:33+00:00"/>
    <meta property="og:title" content="Demir bijzonder scherp voor Mathias De Clercq na ‘balletjes-hetze’"/>
    <meta property="og:description" content="Zuhal Demir heeft scherp uitgehaald naar Mathias De Clercq. De burgemeester viseerde eerder Demir rond haar balletjes-in-tomatensaus-voorstel."/>
  </head>
  <body>
    <article>
      <h1>Demir bijzonder scherp voor Mathias De Clercq na ‘balletjes-hetze’</h1>
      <address><time datetime="2019-11-04T11:56:33+00:00">04 Nov 2019, 11:56</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>Vlaams minister van Toerisme </b>
        <a href="https://sceptr.net/tag/Zuhal-Demir">Zuhal Demir</a>
        <b> (N-VA) liet afgelopen weekend weten dat ze graag het Vlaamse gerecht ‘ballekes in tomatensaus’ als een culinaire referentie wil laten opnemen in de Vlaamse canon. In linkse, pro-Belgische en kosmopolitische kringen klonk er onmiddellijk hoongelach, zo ook bij de Gentse burgemeester <a href="https://sceptr.net/tag/Mathias-De-Clercq">Mathias De Clercq</a> (Open Vld), die eerder nog liet weten zijn burgemeesterssjerp met Belgische kleuren te verkiezen boven <a href="https://twitter.com/MathiasDeClercq/status/1178785743361204225">een Vlaamsgekleurde sjerp</a>. Maar Demir laat niet zo eenvoudig met haar spotten, zo blijkt. Ze haalde de kleinzoon van oud-minister wijlen <a href="https://sceptr.net/tag/Willy-De-Clercq">Willy De Clercq</a> (Open Vld) door de mangel en zei dat </b>
        <i>
          <b>“ook uw specialiteit, ‘Gentse hautaine Waterzooi op nepotistische wijze</b>
        </i>
        <i>’,</i>
        <b><i> in de canon”</i> kan.</b>
      </p>
      <p>Zuhal Demir heeft op Twitter Mathias De Clercq een flinke veeg uit de pan gegeven, al voegde ze eraan toe dat het met een korreltje zout diende genomen te worden. Nadat De Clercq zei dat de N-VA <i>“zelfs onze kookpotten”</i> gebruikt voor een <i>“identitaire politiek om de ‘Vlaamsche’ natie te realiseren”</i>, stelde Demir de Gentse burgervader ‘gerust’. <i>“Ook voor uw specialiteit, ‘Gentse hautaine Waterzooi op nepotistische wijze’ is er plaats in de canon. En vergeet alstublieft deze keer het korreltje zout niet”</i>, klonk het, gevolgd door een zoentje. </p>
      <figure>
        <iframe data-src="https://twitter.com/FranckenTheo/status/1191232890279014403?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Francken treedt Demir bij in spot jegens Open Vld: “Liberalen vooral goed in maken van familiegerechtjes”</h3>
      <p>Demirs update werd door veel Twitter-gebruikers met jolijt onthaald. De tweet werd bijna 400 keer leuk bevonden en een 50-tal keer geretweet. Kamerlid <a href="https://sceptr.net/tag/Theo-Francken">Theo Francken</a> (N-VA) deed er dan nog ‘een schepje’ bovenop en tweette dat <i>“veel liberalen […] vooral goed [zijn] in het maken van familiegerechtjes”. </i>Bij dit bericht ook de hastags: <a href="https://twitter.com/hashtag/filsapapa?src=hash&amp;ref_src=twsrc%5Etfw">#filsapapa</a>, <a href="https://twitter.com/hashtag/fille?src=hash&amp;ref_src=twsrc%5Etfw">#fille</a>, <a href="https://twitter.com/hashtag/familiocratie?src=hash&amp;ref_src=twsrc%5Etfw">#familiocratie</a>.</p>
      <p>Afgelopen dagen werden Demirs eerdere uitspraken in het kader van een evenement van <a href="https://www.visitflanders.com/nl/jong-keukengeweld/">Jong Keukengeweld</a> druk gedeeld. Tijdens die bijeenkomst afgelopen weekend zei de N-VA-politica namelijk dat ze het Vlaamse culinaire erfgoed verder op de kaart wil zetten via Toerisme Vlaanderen. Ze voegde er ludiek aan toe dat de <a href="https://www.hln.be/in-de-buurt/genk/minister-van-toerisme-zuhal-demir-wil-ballekes-in-tomatensaus-opnemen-in-vlaamse-canon~ab6a2802/">‘ballekes in tomatensaus’</a>, sowieso in de Vlaamse canon mochten, maar hoongelach, kritiek en spot werden Demirs deel.</p>
      <p>Eerder vorige maand kwam ook <a href="https://sceptr.net/tag/Louis-Verhofstadt">Louis Verhofstadt</a> (26) <a href="https://sceptr.net/2019/10/alweer-hommeles-bij-open-vld-gent-komst-verhofstadt-jr-verdeelt/">in de Gentse belangstelling</a>. De zoon van Europarlementslid en oud-premier <a href="https://sceptr.net/tag/Guy-Verhofstadt">Guy Verhofstadt</a> (Open Vld) werd na verschillende mislukte studies immers uit het niets verkozen als bestuurslid voor de onderafdeling Open Vld Gent-Centrum. Hij stelde zich ook kandidaat voor het bovenliggende bestuur van Open Vld Gent. Dat riep echter wrevel op bij verschillende trouwe Open Vld-militanten die vrezen dat de twintiger over hen heen zal springen naar een goeie plaats op de kieslijst. <a href="https://sceptr.net/tag/Mathias-De-Clercq">Mathias De Clercq</a> was evenwel snel om zijn steun voor de Verhofstadt-telg uit te spreken.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/linkse-open-vlders-maken-zich-zorgen-over-verrechtsing/"/>
        <a href="https://sceptr.net/2019/10/ontvolkte-wijken-in-cijfers-tot-80-van-buitenlandse-origine-in-antwerpen/"/>
        <a href="https://sceptr.net/2019/10/extreemlinks-zoekt-levend-of-dode-van-langenhove/"/>
      </related>
    </article>
  </body>
</html>