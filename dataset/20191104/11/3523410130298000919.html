<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638028/%D8%B1%D9%88%D8%B3%DB%8C%D9%87-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A2%D9%85%D8%A7%D8%AF%D9%87-%D8%A7%D8%AC%D8%B1%D8%A7%DB%8C-%D8%AA%D8%B9%D9%87%D8%AF%D8%A7%D8%AA-%D8%AE%D9%84%D8%B9-%D8%B3%D9%84%D8%A7%D8%AD-%D8%A7%D8%AA%D9%85%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:53:00+00:00"/>
    <meta property="og:title" content="روسیه: کره شمالی آماده اجرای تعهدات خلع سلاح اتمی است"/>
    <meta property="og:description" content="رئیس کمیته روابط بین‌الملل مجلس سنای روسیه گفت که کره شمالی حقیقتا آماده اجرای تعهدات خلع سلاح اتمی است."/>
  </head>
  <body>
    <article>
      <h1>
        <a href="https://www.bultannews.com/fa/news/638028/%D8%B1%D9%88%D8%B3%DB%8C%D9%87-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A2%D9%85%D8%A7%D8%AF%D9%87-%D8%A7%D8%AC%D8%B1%D8%A7%DB%8C-%D8%AA%D8%B9%D9%87%D8%AF%D8%A7%D8%AA-%D8%AE%D9%84%D8%B9-%D8%B3%D9%84%D8%A7%D8%AD-%D8%A7%D8%AA%D9%85%DB%8C-%D8%A7%D8%B3%D8%AA">روسیه: کره شمالی آماده اجرای تعهدات خلع سلاح اتمی است</a>
      </h1>
      <h2>رئیس کمیته روابط بین‌الملل مجلس سنای روسیه گفت که کره شمالی حقیقتا آماده اجرای تعهدات خلع سلاح اتمی است.</h2>
      <address><time datetime="2019-11-04T11:53:00+00:00">04 Nov 2019, 11:53</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «کنستانتین کوساچف» رئیس کمیته <b>روابط بین‌الملل</b> مجلس سنای روسیه روز دوشنبه در جمع خبرنگاران در توکیو گفت، کره شمالی حقیقتا آماده انجام تعهدات خلع سلاح اتمی است.</p>
      <p>خبرگزاری «تاس» به نقل از کوساچف نوشت: «ما این فرصت را داریم که ارزیابی پیونگ‌یانگ از این تحولات را مستقیما از آنها (کره شمالی) بشنویم. می‌توانم به شما بگویم که این (موضوع)، دیدگاه ما را مبنی براینکه کره شمالی واقعا آماده انجام بخشی از توافقات صورت گرفته در «گفتگوهای شش جانبه» و مذاکره با آمریکا است را تایید می‌کند. »</p>
      <p>طبق گفته این سناتور روسی، پیونگ‌یانگ این موضوع را روشن کرده که در صورت کاهش تنش‌های نظامی در شبه‌جزیره کره و فشار تحریم‌ها بر کره شمالی، آماده است تا مسیر خلع سلاح اتمی را دنبال کند.</p>
      <p>رهبران آمریکا و کره شمالی در نشست ژوئن سال 2018 در سنگاپور در زمینه خلع سلاح اتمی شبه جزیره توافق کرده بودند با این وجود به دلیل کلی بودن این توافق و مشخص نبودن دقیق تعهدات دو طرف از جمله اینکه آمریکا در ازای خلع سلاح چه امتیازاتی به کره شمالی خواهد داد باعث شکست این روند تا به امروز شده است.</p>
      <p>پیش از این وزارت خارجه کره شمالی با صدور بیانیه‌ای در خصوص شکست مذاکرات کارشناسی اخیر با آمریکا تأکید کرد که واشنگتن همچنان به «سیاست‌های خصمانه» علیه کره شمالی اصرار می‌ورزد و در برگزاری مذاکرات‌ ارزشمند با پیونگ‌یانگ ناتوان است و اظهارات دروغین علیه این کشور مطرح می‌کند.</p>
      <p>رهبر کره شمالی و رئیس‌جمهور آمریکا تاکنون دو دور مذاکره و یک دیدار کوتاه داشته‌اند. پس از شکست دومین دور مذاکرات پیونگ‌یانگ آزمایش‌های موشکی خود را از سر گرفته که عمدتا در حوزه موشک‌های کوتاه‌برد صورت می‌پذیرند.</p>
    </article>
  </body>
</html>