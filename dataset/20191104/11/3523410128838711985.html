<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638025/%D8%A2%D8%BA%D8%A7%D8%B2-%D8%AB%D8%A8%D8%AA%E2%80%8C%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B2-%DB%B1%DB%B8-%D8%A2%D8%A8%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:43:00+00:00"/>
    <meta property="og:title" content="آغاز ثبت‌نام طرح ملی مسکن از ۱۸ آبان"/>
    <meta property="og:description" content="سرپرست معاونت مسکن و ساختمان وزارت راه و شهرسازی با بیان اینکه ثبت نام طرح ملی مسکن از ۱۸ آبان آغاز می شود."/>
  </head>
  <body>
    <article>
      <h1>
        <a href="https://www.bultannews.com/fa/news/638025/%D8%A2%D8%BA%D8%A7%D8%B2-%D8%AB%D8%A8%D8%AA%E2%80%8C%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B2-%DB%B1%DB%B8-%D8%A2%D8%A8%D8%A7%D9%86">آغاز ثبت‌نام طرح ملی مسکن از ۱۸ آبان</a>
      </h1>
      <h2>سرپرست معاونت مسکن و ساختمان وزارت راه و شهرسازی با بیان اینکه ثبت نام طرح ملی مسکن از ۱۸ آبان آغاز می شود.</h2>
      <address><time datetime="2019-11-04T11:43:00+00:00">04 Nov 2019, 11:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمود محمودزاده درباره ثبت نام <b>متقاضیان دریافت واحد مسکونی</b> در برنامه اقدام ملی <b>تولید و عرضه مسکن</b> اظهار داشت: قرار بود از ۱۵ آبان آغاز شود که به دلیل تعطیل رسمی بودن چهارشنبه این هفته، ثبت نام از شنبه هفته آینده ۱۸ آبان آغاز خواهد شد.</p>
      <p>وی درباره استان هایی که قرار است ثبت نام در آنها انجام شود، گفت: از آنجایی که سامانه باید ظرفیت سنجی شود ما از استان سیستان و بلوچستان شروع می کنیم.</p>
      <p>سرپرست معاونت مسکن وزارت راه و شهرسازی درباره ثبت نام در استان تهران نیز تصریح کرد: قرار است به زودی ثبت نام متقاضیان دریافت واحد مسکونی در شهرهای جدید استان تهران را آغاز کنیم اما در این ۱۰ استانی که قرار است از شنبه آینده ثبت نام متقاضیان طرح ملی مسکن آغاز شود، استان های کوچک تر هستند که استان تهران در آنها قرار ندارد.</p>
      <p>وی درباره اینکه آیا در این سامانه، صرفا متقاضیانی که مشمول ۱۰۰ هزار واحد بنیاد مسکن می شوند، می توانند ثبت نام کنند یا اینکه متقاضیان طرح ملی مسکن در بافت فرسوده و شهرهای جدید نیز باید در همین سامانه نام نویسی کنند؟ بیان داشت: این سامانه یکپارچه سازی شده و تحت عنوان سامانه برنامه اقدام ملی، در تاریخ مذکور، به مردم اطلاع رسانی می شود تا همه مردم در آن ثبت نام کنند بنابراین تنها یک سامانه برای نام نویسی در طرح ملی مسکن خواهیم داشت.</p>
      <p>محمودزاده در خصوص ثبت نام در پروژه ای که در منطقه ۲۱ تهران (تهرانسر) در تیر ماه امسال با حضور رئیس جمهور کلنگ زنی شد، خاطرنشان کرد: این پروژه ها مشارکتی هستند و فصل آنها متفاوت است ولی در همین سامانه همه آیتم های مختلف لحاظ شده است.</p>
      <p>مشکل هزینه زمین در پروژه های مشارکتی را حل کرده ایم</p>
      <p>وی در خصوص اینکه آیا در پروژه های مشارکتی قرار است هزینه زمین به صورت یکجا از مردم اخذ شود و به متقاضیان فشار وارد نمی کند؟ گفت: در این روش از مدل های مختلفی استفاده می کنیم و در مدلی که مدل غالب است، هزینه های زمین بر مردم فشاری وارد نمی کند. ما مدل های متعدد و متنوعی داریم که بر سر قیمت زمین خیلی فکر شده است که چه اتفاقی برای آنها رخ دهد این مشکل را برطرف کرده ایم و برای آن دیگر نگرانی وجود ندارد.</p>
      <p>اتصال سامانه استعلام وزارت راه با سامانه سازمان ثبت اسناد و املاک</p>
      <p>سرپرست معاونت مسکن در خصوص شرط خانه اولی بودن متقاضیان و سبز شدن فرم «ج» سامانه استعلام وزارت راه و شهرسازی نیز اظهار کرد: ارتباط سامانه استعلام وزارت راه و شهرسازی با سامانه سازمان ثبت اسناد و املاک کشور نیز برقرار شده و اطلاعات موجود در اداره ثبت اسناد هم اخذ می شود.</p>
      <p>وی ادامه داد: بر اساس آیین نامه قانون ساماندهی و حمایت از تولید و عرضه مسکن مصوب سال ۱۳۸۶ مجلس شورای اسلامی، اگر فردی سند رسمی به نامش باشد دیگر نمی تواند در این طرح نام نویسی کند؛ چون فقط می توانیم اسناد رسمی را پیگیری کنیم. تلاش بر این است که اولویت واگذاری ها در طرح ملی مسکن، کسانی باشند که فاقد مسکن و فاقد استفاده از امکانات دولتی باشند و سایر شروطی که در قانون ساماندهی و حمایت از تولید و عرضه مسکن ذکر شده، نیز باید رعایت شود.</p>
      <p>محمودزاده در پاسخ به این پرسش که آیا اگر فردی دارای ملک با سند عادی یا قولنامه ای باشد، امکان شناسایی وی وجود ندارد، گفت: امکان استعلام از دیگر دستگاه ها مانند شهرداری ها وجود ندارد چون هیچ ثبت رسمی در این نهاد صورت نمی گیرد. اما اگر در سازمان ثبت اسناد و املاک کشور به ثبت رسیده باشد، می توانیم اطلاع پیدا کنیم اما اگر نباشد که دیگر امکانش نیست.</p>
      <p>سامانه ملی املاک و اسکان به کجا رسید؟</p>
      <p>سرپرست معاونت مسکن و ساختمان وزارت راه و شهرسازی در خصوص سامانه ملی املاک و اسکان نیز که قرار است این وزارتخانه آن را تهیه کند، یادآور شد: سامانه مذکور در دست تهیه بوده و امیدواریم تا پایان سال جاری و یا حداکثر ابتدای سال آتی آن را به سازمان امور مالیاتی تحویل دهیم.</p>
    </article>
  </body>
</html>