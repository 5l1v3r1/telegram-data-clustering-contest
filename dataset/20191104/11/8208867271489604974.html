<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scienze/2019/11/04/news/scienza_l_attimo_della_morte_si_puo_stabilire_alla_perfezione-240207004/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T11:48:00+00:00"/>
    <meta property="og:title" content="L'attimo della morte? Si può stabilire alla perfezione"/>
    <meta property="og:description" content="Lo studio dell'Università di Verona basato sull'analisi della concentrazione della molecola di ammonio nell'umor vitreo, un fluido"/>
  </head>
  <body>
    <article>
      <h1>L'attimo della morte? Si può stabilire alla perfezione</h1>
      <h2>Lo studio dell'Università di Verona basato sull'analisi della concentrazione della molecola di ammonio nell'umor vitreo, un fluido trasparente che riempie l'occhio umano. Offrendo così certezze a indagini penali e perizie giudiziarie</h2>
      <address><time datetime="2019-11-04T11:48:00+00:00">04 Nov 2019, 11:48</time> by <a rel="author">CORRADO ZUNINO</a></address>
      <p>L’attimo della morte, adesso, sarà certo. Uno studio coordinato dall’Università di Verona apre nuovi scenari per la medicina legale, le inchieste giudiziarie, le perizie dei tribunali. I ricercatori d’ateneo hanno messo a punto un nuovo metodo che consente di calcolare con notevole accuratezza l’ora del decesso, senza utilizzare strumentazione costosa e ingombrante: serve, piuttosto, analizzare la concentrazione della molecola ammonio nell’umor vitreo, il fluido trasparente e gelatinoso che riempie l’occhio umano.<br/><br/>"Già nel 2018, nel laboratorio di Medicina legale dell’ateneo", spiega <b>Giacomo Musile</b>, primo autore dello studio e assegnista nel Dipartimento di Diagnostica e Sanità pubblica, "è stata dimostrata una relazione diretta tra l’aumento della concentrazione della molecola ammonio presente nell’umor vitreo e il tempo trascorso tra la morte e il ritrovamento del cadavere”.<br/><br/>Nelle ricerca pionieristica l’analisi della molecola ammonio era stata effettuata attraverso un metodo strumentale chiamato elettroforesi capillare (la separazione di particelle cariche elettricamente tramite il passaggio continuo di corrente elettrica in una soluzione). Successivamente, i ricercatori hanno scelto di sfruttare la microfluidica (il controllo e la manipolazione di fluidi), che permette analisi chimiche e biochimiche con sistemi a basso costo e di facile utilizzo. Questa scelta è stata fatta considerando che la determinazione dell’intervallo post-mortale, fondamentale nelle prime fasi dell’indagine giudiziaria, potrebbe avere maggiore rilevanza se effettuata immediatamente sulla scena del crimine. Un lungo lavoro di sviluppo ha dimostrato la bontà di questa seconda scelta, pubblicata di recente sulla rivista <i>Analytica Chimica Acta</i>.<br/><br/>La stima dell’ora della morte, già agli albori della medicina legale, è sempre stato un parametro di cruciale importanza nell’investigazione criminale e nel processo penale. In base al tempo della morte possono essere fatte o escluse ipotesi investigative o, in sede di giudizio, può essere confermata o esclusa la presenza di un imputato sulla scena del crimine.<br/><br/>I metodi tradizionali attualmente in uso sono basati su fenomeni fisici che avvengono dopo la morte: l’irrigidimento dei muscoli, la presenza di accumuli di sangue visibili a occhio nudo a livello cutaneo nelle parti del corpo più basse in relazione alla posizione assunta dal cadavere o, ancora, la progressiva diminuzione della temperatura corporea. I primi due fenomeni, per esempio, non hanno parametri oggettivi, ma la precisione della valutazione è da mettere in relazione all’esperienza del medico legale. Il terzo parametro, sebbene si basi su un dato oggettivo, cioè la temperatura del corpo, può essere influenzato da vari fattori esterni come la temperatura ambientale, la massa corporea, gli indumenti indossati, che possono alterare fortemente il fenomeno e inficiare il calcolo del tempo post-mortale. Inoltre, la temperatura corporea tipicamente si equilibra con la temperatura ambientale entro la ventesima ora post-mortem: dopo, il metodo è inutilizzabile.<br/><br/>"Il procedimento da noi proposto invece", prosegue Musile, "essendo basato su reazioni biochimiche delle proteine, potrebbe fornire, già sulla scena del reato, importanti informazioni con maggiore oggettività. Questa tecnologia è potenzialmente adattabile a svariati contesti nel settore delle scienze forensi. Nelle condizioni attuali, la sfida principale è quella di riuscire a identificare sostanze di interesse legale presenti nel sangue in ridotte quantità, come già è stato dimostrato per alcune sostanze di abuso, per l’analisi rapida del cianuro, delle sostanze esplosive e dei residui dello sparo".<br/><br/>La ricerca è stata coordinata dalla sezione di Medicina legale, diretta da <b>Franco Tagliaro</b>, del Dipartimento di Diagnostica e Sanità pubblica, diretto da <b>Albino Poli</b>, ed è stata condotta in collaborazione con l’Institute of Translational Medicine and Biotechnology della Sechenov University di Mosca, grazie anche a un finanziamento della Fondazione Cariverona.</p>
    </article>
  </body>
</html>