<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/04/news/covip_fondi_pensione_in_forte_crescita_nel_2019_tornano_a_battere_il_tfr-240205998/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T11:34:00+00:00"/>
    <meta property="og:title" content="Covip, fondi pensione in forte crescita nel 2019: tornano a battere il Tfr"/>
    <meta property="og:description" content="Archiviato il 2019, che aveva visto un ripiegamento dei rendimenti della previdenza complementare, i primi nove mesi di quest'anno mostrano una decisa ripresa di tutte le forme, a cominciare dai fondi azionari che sfiorano o superano il 10 per cento"/>
  </head>
  <body>
    <article>
      <h1>Covip, fondi pensione in forte crescita nel 2019: tornano a battere il Tfr</h1>
      <h2>Archiviato il 2019, che aveva visto un ripiegamento dei rendimenti della previdenza complementare, i primi nove mesi di quest'anno mostrano una decisa ripresa di tutte le forme, a cominciare dai fondi azionari che sfiorano o superano il 10 per cento</h2>
      <address><time datetime="2019-11-04T11:34:00+00:00">04 Nov 2019, 11:34</time> by <a rel="author">ROSARIA AMATO</a></address>
      <p><b>ROMA</b> - I fondi pensione tornano a battere il Tfr. Dopo un 2018 in controtendenza, in cui per la prima volta il trattamento di fine rapporto ha superato tutte le forme di previdenza integrativa, con un rendimento dell'1,9% al netto delle tasse, a settembre del 2019, attesta la Covip (Commissione di Vigilanza sui Fondi pensione), i fondi pensione spiccano il volo. Al netto dei costi di gestione e della fiscalità, i fondi negoziali hanno guadagnato infatti nei primi nove mesi dell'anno il 6,4 per cento; il 7,2 e il 9,4, rispettivamente, i fondi aperti e i PIP di ramo III. Per le gestioni separate di ramo I, che contabilizzano le attività a costo storico e non a valori di mercato e i cui rendimenti dipendono in larga parte dal flusso cedolare incassato sui titoli detenuti, il risultato è stato inferiore (1,3 per cento). Ma comunque superiore all'1,2 per cento messo a segno invece dalla rivalutazione del Tfr.<br/><br/>Risultati che, sottolinea la Covip, consolidano ancora quelli registrati nel decennio precedente, "orizzonte più proprio per valutare il risparmio previdenziale". Nel periodo da inizio 2009 a fine dicembre 2018 (dieci anni), ii rendimento medio annuo composto è risultato pari al 3,7 per cento per i fondi negoziali, al 4,1 per i fondi aperti e al 4 per i PIP di ramo III; al 2,7 per cento per le gestioni separate di ramo I. Nello stesso periodo, la rivalutazione media annua composta del TFR è stata pari al 2 per cento.<br/><br/>A far lievitare i rendimenti dei fonti a partire dall’inizio del 2019 i corsi sia delle azioni che delle obbligazioni, in crescita. Per le obbligazioni, spiega la Covip, "tale andamento ha corrisposto però al calo dei rendimenti, che hanno raggiunto un minimo storico in agosto per il consolidarsi di aspettative di ulteriore rallentamento della crescita del prodotto e per le nuove decisioni di politica monetaria in senso espansivo; inoltre, nel terzo trimestre, per i titoli italiani ha avuto luogo anche una riduzione consistente del premio per il rischio sovrano".<br/><br/>In aumento le posizioni in essere presso le forme pensionistiche complementari: hanno raggiunto il numero di 9 milioni, e al netto delle uscite, la crescita dall’inizio dell’anno è stata di 262.000 unità (3 per cento). A tale numero di posizioni, che include anche quelle relative a coloro che aderiscono contemporaneamente a più forme, corrisponde un totale degli iscritti che può essere stimato in 8,190 milioni di individui. Nei fondi negoziali in particolare si sono registrate 119.000 iscrizioni in più (4 per cento), con un totale a fine settembre di 3,121 iscritti. La gran parte della crescita netta, spiega la Covip, si deve ai dieci fondi con attivi meccanismi di adesione contrattuale, e in particolare al fondo dei lavoratori del settore edile.<br/><br/>Le risorse complessivamente destinate alle prestazioni ammontano, alla fine di settembre, a 180 miliardi di euro; il dato non tiene conto delle variazioni nel periodo dei PIP “vecchi”. Il patrimonio dei fondi negoziali, 55,4 miliardi di euro, risulta in crescita del 9,9 per cento rispetto a fine 2018. Le risorse accumulate presso i fondi aperti corrispondono a 22 miliardi di euro mentre i PIP “nuovi” totalizzano 34 miliardi; nei nove mesi l’aumento è stato, rispettivamente, del 12,3 e del 10,7 per cento. All’ultima rilevazione disponibile, risalente alla fine di giugno, le risorse di pertinenza dei fondi preesistenti erano pari a 61,9 miliardi di euro.</p>
    </article>
  </body>
</html>