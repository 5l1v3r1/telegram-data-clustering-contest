<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/04/novyna/ekonomika/sud-zobovyazav-nabu-vidkryty-spravu-shhodo-budivelnykiv-mozu"/>
    <meta property="og:site_name" content="Слово і Діло"/>
    <meta property="article:published_time" content="2019-11-04T11:40:01+00:00"/>
    <meta property="og:title" content="Суд зобов'язав НАБУ відкрити справу щодо будівельників МОЗу"/>
    <meta property="og:description" content="Антикорупційний суд зобов'язав Національне бюро внести відомості до Єдиного реєстру досудових розслідувань щодо розтрати коштів."/>
  </head>
  <body>
    <article>
      <h1>Суд зобов'язав НАБУ відкрити справу щодо будівельників МОЗу</h1>
      <address>
        <time datetime="2019-11-04T11:40:01+00:00">04 Nov 2019, 11:40</time>
      </address>
      <p>
        <b>Суд зобов'язав Національне антикорупційне бюро порушити справу за фактами можливої розтрати чи заволодіння 28 млн грн державного будівельного центру Міністерства охорони здоров'я України.</b>
      </p>
      <p>Таке рішення 29 жовтня ухвалив слідчий суддя Вищого антикорупційного суду Сергій Мойсак за результатами розгляду скарги громадської організації «ТОМ 14», повідомляє «Слово і Діло».</p>
      <p>Як вказується, ГО «ТОМ 14» ще 20 травня передала до НАБУ заяву про можливе вчинення службовими особами ДБЦ МОЗ кримінального правопорушення. На думку заявників, службовці ДБЦ МОЗ за попередньою змовою з невстановленими особами, що представляють ТОВ «БРК Проджект Інжиніринг», вчинили дії, спрямовані на розтрату або заволодіння державними коштами шляхом зловживання службовим становищем в особливо великому розмірі, у сумі близько 28 млн грн.</p>
      <p>Проте НАБУ протягом 24 годин не внесло відомості до ЄРДР за цією заявою. Тому громадська організація подала скаргу до ВАКС, в якій просила зобов'язати детективів це зробити. Вивчивши скаргу, суддя її задовольнив.</p>
      <p>За даними видання <a href="http://nashigroshi.org/2019/06/11/prokladochne-meniu-u-budivel-nykiv-mozu/">«Наші гроші»</a>, будівельники МОЗ оголосили вказаний тендер на розробку проєктної документації ще в жовтні 2018 року. На торги прийшли ТОВ «БРК Проджект Інжиніринг» і ТОВ «Всеукраїнський центр державно-приватного партнерства». Ніхто не вчиняв кроків на аукціоні, який виграла «БРК Проджект Інжиніринг» із ціною 27,52 млн грн.</p>
      <p>До того ж, фірма «БРК Проджект Інжиніринг» не надала купу документів, у тому числі про наявність кваліфікованих працівників та досвіду виконання аналогічних угод. Державна аудиторська служба перевірила цей тендер і встановила порушення, наслідком чого мало стати переоголошення торгів. Але будівельники МОЗ проігнорували аудиторів. Тож, приватна фірма з недоведеною наявністю досвіду і працівників розробила кошторис реконструкції і розширення приміщення Національного інституту раку на 2,46 млрд грн. Всі перевірні функції за цим кошторисом замовник поклав на приватні фірми, а не державні органи.</p>
      <p>Нагадаємо, <a href="https://www.slovoidilo.ua/2019/10/25/novyna/polityka/nabu-zobovyazaly-vidkryty-novu-spravu-stosovno-klychka">НАБУ зобов'язали відкрити нову справу стосовно мера Києва Віталія Кличка</a>. Раніше <a href="https://www.slovoidilo.ua/2019/08/21/novyna/polityka/sud-zobovyazav-nabu-vidkryty-spravu-stosovno-klimkina-ta-poroshenka">суд зобов'язав детективів відкрити справу стосовно колишнього голови МЗС Павла Клімкіна та нардепа Петра Порошенка</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/07/24/novyna/polityka/sud-zobovyazav-nabu-nadaty-povnu-ekspertyzu-dyrektoru-specztexnoeksportu"/>
        <a href="https://www.slovoidilo.ua/2019/07/24/novyna/polityka/kvartyry-nhu-sud-zobovyazav-nabu-rozhlyanuty-klopotannya-advokata"/>
        <a href="https://www.slovoidilo.ua/2019/08/02/novyna/polityka/sud-zobovyazav-dbr-vidkryty-spravu-proty-parubiya"/>
        <a href="https://www.slovoidilo.ua/2019/08/19/novyna/ekonomika/sud-zobovyazav-nabu-porushyty-spravu-shhodo-holovy-odeskoho-amku"/>
      </related>
    </article>
  </body>
</html>