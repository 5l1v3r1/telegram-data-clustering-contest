<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/appleove-5g-iphone-naj-bi-poganjali-prvi-5-nanometrski-cipi.html?RSS32d034fdb17ac3d13fc8a891051fbbe7"/>
    <meta property="og:site_name" content="Računalniške novice"/>
    <meta property="article:published_time" content="2019-11-04T11:50:00+00:00"/>
    <meta property="og:title" content="Appleove 5G iPhone naj bi poganjali prvi 5-nanometrski čipi"/>
    <meta property="og:description" content="Omenjene govorice, da Apple načrtuje izdajo svojih prvih 5G telefonov že leta 2020 nismo slišali prvič, niti tega, da kani prodajati kar tri modele. Appleov analitik Ming-Chi Kuo j"/>
  </head>
  <body>
    <article>
      <h1>Appleove 5G iPhone naj bi poganjali prvi 5-nanometrski čipi</h1>
      <address>
        <time datetime="2019-11-04T11:50:00+00:00">04 Nov 2019, 11:50</time>
      </address>
      <p>
        <b>Od prihodnjega leta bodo kar trije Appleovi telefoni, ki bodo omogočali tehnologijo 5G, tekli na Qualcommovem X55 5G modemu, poročajo pri novičarskem portalu Nikkei.</b>
      </p>
      <p>Modem naj bi deloval vzporedno s setom Appleovih čipov (poimenovali naj bi ga z zvenečim imenom A14 Bionic), kar bi Appleu zagotovilo prvo mesto med podjetji, ki v izdelke vgrajuje 5-nanometrske procese. V splošnem so takšni čipi učinkovitejši, hkrati pa omogočajo boljše in zmogljivejše procesiranje v manjšem prostoru. </p>
      <p>Omenjene govorice, da Apple načrtuje izdajo svojih prvih 5G telefonov že leta 2020, nismo slišali prvič, niti tega, da kani prodajati kar tri nove modele obenem. Appleov analitik <b>Ming-Chi Kuo</b> je podobno napoved podal že julija letos. Kar je novo, so poročila o točno določenem Qualcommovem modemu, ki ga Apple namerava uporabiti, potem ko sta podjetji aprila rešili nek pravni spor. Dolgoročno naj bi Apple izdeloval popolnoma svoje modeme, saj so v podjetju letošnjega julija kupili tudi večino Intelovega znanja o modemih za pametne telefone.</p>
      <p>Poročilo prav tako potrjuje predhodne govorice, da se je Apple osredotočil na 5 nm procese v čipih in njihovo uresničitev že prihodnje leto, kar pomeni, da se odmika od čipov tipa 7 nm v procesih, ki so v uporabi od lanskega leta. Tekmec Huawei naj bi prav tako delal na uvedbi boljših tehnologij čipov, kar še dodatno pritiska na časovnico ameriškega tehnološkega giganta.</p>
      <p>Poleg 5G tehnologije in izboljšanih čipov naj bi bili iPhonei, ki jih bo Apple lansiral prihodnje leto, osveženi predvsem z oblikovnega vidika. Senzor za zaznavo prstnega odtisa naj bi imeli kar v zaslonu samem, polag treh klasičnih modelov pametnih telefonov pa si uporabniki lahko obetajo tudi cenejšo različico, podobno modelu iPhone SE.</p>
    </article>
  </body>
</html>