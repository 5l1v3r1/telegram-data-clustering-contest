<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/society/skandalo-novartis-anthrakes-o-thisayros-ton-prostateyomenon-martyron-apokalypsi-gia-ti-dikografia-ton-ipa/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T11:44:10+00:00"/>
    <meta property="og:title" content="Σκάνδαλο Novartis : «Ανθρακες» ο θησαυρός των προστατευόμενων μαρτύρων – Αποκάλυψη για τη δικογραφία των ΗΠΑ"/>
    <meta property="og:description" content="Η μαρτυρία στελέχους που γνωρίζει τη δικογραφία των ΗΠΑ - Αμφισβητούν το περιεχόμενο εγγράφου της Εισαγγελίας Διαφθοράς - Αδιευκρίνιστες πολλές πτυχές της υπόθεσης"/>
  </head>
  <body>
    <article>
      <h1>Σκάνδαλο Novartis : «Ανθρακες» ο θησαυρός των προστατευόμενων μαρτύρων – Αποκάλυψη για τη δικογραφία των ΗΠΑ</h1>
      <h2>Η μαρτυρία στελέχους που γνωρίζει τη δικογραφία των ΗΠΑ – Αμφισβητούν το περιεχόμενο εγγράφου της Εισαγγελίας Διαφθοράς – Αδιευκρίνιστες πολλές πτυχές της υπόθεσης</h2>
      <address><time datetime="2019-11-04T11:44:10+00:00">04 Nov 2019, 11:44</time> by <a rel="author">Λαμπρόπουλος Βασίλης Γ.</a></address>
      <p>
        <i>«Οι προστατευόμενοι μάρτυρες της ελληνικής δικαιοσύνης με τα ψευδώνυμα «Μάξιμος Σαράφης» και «Κατερίνα Κελέση» ποτέ δεν υπήρξαν μάρτυρες ειδικού καθεστώτος κι επ’ αμοιβή από τις κρατικές υπηρεσίες των ΗΠΑ που ερευνούσαν το σκάνδαλο <a href="https://www.tovima.gr/tag/novartis/">Novartis</a>.</i>
      </p>
      <p>
        <i>»Οι τρεις υπό «προστασία» μάρτυρες της αμερικανικής έρευνας που έχουν προχωρήσει σε μηνύσεις κατά της Novartis κλπ μέσω δικηγόρων, καμιά σχέση δεν έχουν με αυτούς της ελληνικής πλευράς.</i>
      </p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <p>
        <i>»Οι συγκεκριμένοι είχαν επιλεγεί ύστερα από ενδελεχείς έρευνες, με κύριο σκοπό να προχωρήσουν σε καταγραφές συνομιλιών και να παραδώσουν ηλεκτρονικά αρχεία της περίοδου 2014-2017 που να καταδεικνύουν τις παράνομες μεθοδεύσεις της φαρμακευτικής εταιρείας. Κανείς εξ αυτών δεν είναι γυναίκα .</i>
      </p>
      <p>
        <i>»Ο «Μάξιμος Σαράφης» είχε απομακρυνθεί προ επταετίας από τη Novartis και δεν θα μπορούσε να γνωρίζει τα κρίσιμα στοιχεία της τελευταίες περιόδου ή να βοηθήσει με υφαρπαγή στοιχείων στην αμερικανική έρευνα που ξεκίνησε το 2016.</i>
      </p>
      <p>
        <i>»Οι εν λόγω μάρτυρες που χρησιμοποίησε η ελληνική πλευρά κλήθηκαν κι από τους αμερικανούς να πουν αν και τι γνωρίζουν ενώ υπήρχε και έλλειψη τεκμηρίων σε όσα έλεγαν.</i>
      </p>
      <p>
        <i>»Συνολικά η αμερικανική πλευρά συνομίλησε με 15-18 άτομα όπως προκύπτει από ορισμένα στοιχεία της δικογραφίας, χωρίς αυτοί να ενταχθούν σε ειδική ρύθμιση για αμοιβή. Αυτό θα μπορούσαν να το ζητήσουν ατομικά αργότερα όχι όμως με τον τρόπο που μνημονεύεται τώρα από την Εισαγγελία Διαφθοράς»</i>
      </p>
      <p>Αυτή την άποψη διατύπωσε, μιλώντας προς «Το Βήμα» πρόσωπο που γνωρίζει το περιεχόμενο της έρευνας των ΗΠΑ για την υπόθεση Novartis. Κι αυτό ύστερα από το έγγραφο –στις αρχές Οκτωβρίου- της Εισαγγελίας Διαφθοράς προς τον Αρειο Πάγο όπου μνημονεύεται ότι ένας τουλάχιστον εκ των μαρτύρων υπό προστασία της ελληνικής πλευράς ήταν και μάρτυρας επ’  αμοιβή από την έρευνα του FBI και του Υπουργείου Δικαιοσύνης των ΗΠΑ.</p>
      <p>Το έγγραφο αυτό προκάλεσε πληθώρα αντιδράσεων αφού στελέχη της ΝΔ, του ΚΙΝΑΛ κλπ αναφέρονταν σε ζητήματα ακυρότητας της ελληνικής έρευνας, ενώ η πλευρά του ΣΥΡΙΖΑ μιλά για ένα δείγμα ότι ποτέ δεν υπήρξε μεθόδευση και σκευωρία από την ελληνική Δικαιοσύνη με τους μάρτυρες υπό προστασία, αφού οι ίδιοι χρησιμοποιήθηκαν κι από την κυβέρνηση των ΗΠΑ.</p>
      <p>Όπως υποστηρίζει ο ίδιος γνώστης της έρευνας των αμερικανικών αρχών «στο έγγραφο του FBI που είχε σταλεί στις ελληνικές αρχές προ διετίας (σ.σ. κατέληξε στη Βουλή) και ήδη δημοσιοποιήθηκε, υπήρχαν αναφορές στην μάρτυρα «Κελέση» της οποίας μάλιστα αναγραφόταν το κανονικό όνομά της.</p>
      <p>Ακόμη υπήρχε εκτεταμένη μνεία και στο ζήτημα με τις διαφημιστικές καταχωρήσεις της Novartis που ήξερε ο «Μάξιμος Σαράφης» και για τον οποίοι έχουν ανακύψει στοιχεία ότι ο ίδιος εμπλεκόταν, για προσωπικό όφελος, στο σύστημα χρηματισμών. Κι ενώ στην έρευνα της Εισαγγελίας Διαφθοράς εμφανιζόταν ως κατήγορος όλων.</p>
      <p>Όλα αυτά ήταν ήδη γνωστά κι οι αναφορές τώρα των δικαστικών λειτουργών ότι το ανακάλυψαν συμπτωματικά, με κωδικούς κλπ, δημιουργεί απορίες.</p>
      <p>Όμως ούτε η «Κελέση», ούτε ο «Σαράφης » ήταν προστατευόμενοι μάρτυρες στις ΗΠΑ.</p>
      <p>Καθότι αν ήταν έτσι γιατί η Εισαγγελία Διαφθοράς ζήτησε να καταθέσουν και οι υποτίθεται «αμειβόμενοι» μάρτυρες του FBI στην ελληνική έρευνα αφού ήταν προφανές ότι θα εγειρόταν θέμα ακυρότητας.</p>
      <p>Εξάλλου αν είναι ορθά τα μνημονευόμενα στο έγγραφο προς τον Αρειο Πάγο κι υπήρχε υποτίθεται αυτή η ανταλλαγή μαρτύρων με τις ΗΠΑ γιατί η ελληνική πλευρά έθεσε υπό προστασία και τον μάρτυρα «Γιάννη Αναστασίου» (το όνομα του δημοσιοποιήθηκε) τον οποίο στην συνέχεια κατέστησε κατηγορούμενο; Σε μία μεθόδευση που προκάλεσε κι αντιδράσεις από την πλευρά των ΗΠΑ.</p>
      <p>Εξάλλου εντύπωση προκαλεί ότι στο προαναφερόμενο έγγραφο του FBI προσδιοριζόταν ως υπεύθυνος για τις παράνομες μεθοδεύσεις της Novartis άτομο που σχετιζόταν με την τιμολόγηση φαρμάκων και τον οποίο η ελληνική πλευρά εμφανίζεται να τον πίεσε εξοντωτικά να γίνει μάρτυρας ειδικού καθεστώτος στην Ελλάδα. Η ελληνική Δικαιοσύνη για να αντλήσει πληροφορίες σε βάρος πολιτικών επιχείρησε να δώσει ειδικό καθεστώς μαρτυρίας σε πρόσωπα που είχαν –σύμφωνα με τις ΗΠΑ- σημαντικό ρόλο στις ύποπτες κινήσεις της εταιρείας ή μικρής αξιοπιστίας.</p>
      <p>Με πολλές όμως πτυχές αυτής της υπόθεσης με τους μάρτυρες υπό προστασία να παραμένουν αδιευκρίνιστες, απομένει να διαπιστωθεί αν έχουν τελικώς βασιμότητα ή υποκρύπτονται σκοπιμότητες.</p>
      <p>Με πολλά θολά στοιχεία να διευκρινίζονται πιθανόν οριστικά τις επόμενες μέρες…</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>