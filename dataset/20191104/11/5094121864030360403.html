<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/v-klatovech-otevreli-halu-na-vyrobu-dilu-pro-raketu-ariane-6-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T11:30:00+00:00"/>
    <meta property="og:title" content="V Klatovech otevřeli halu na výrobu dílů pro raketu Ariane 6"/>
    <meta property="og:description" content="Díly na kosmickou raketu Ariane 6, která by měla poprvé odstartovat na konci příštího roku, se budou vyrábět v Klatovech. V pátek byla slavnostně otevřena nová hala firmy ATC Space, která se na ně bude specializovat."/>
  </head>
  <body>
    <article>
      <h1>V Klatovech otevřeli halu na výrobu dílů pro raketu Ariane 6</h1>
      <address><time datetime="2019-11-04T11:30:00+00:00">04 Nov 2019, 11:30</time> by <a rel="author">Daniela Loudová</a></address>
      <p>ATC Space je stoprocentní dceřinou společností německé Aerotech Peissenberg (ATP). ATP je známým výrobcem leteckých motorů a dílů do plynových turbín a ATC Space je primárně aktivní v kosmickém průmyslu. Díky společnosti ATC/ATC Space už se v České republice, i v Klatovech, vyrábí komponenty pro Ariane 5, nosné rakety, která je součástí vesmírného programu evropské kosmické agentury ESA Ariane. Na základě rozhodnutí Vlády ČR a Ministerstva dopravy ČR z roku 2016 připojit se do programu Ariane 6, získala společnost ATC Space smlouvu na vývoj a výrobu postranních posilovacích struktur (urychlovacích motorů), tzv. ESR Forward a ESR Rear Skirt. „Ve výrobní hale se budou dělat dva celkové systémové díly, velké části na poháněcí boční rakety Ariane 6,“ uvedl jednatel ATC Space Pavel Dobeš.</p>
      <figure>
        <img src="https://g.denik.cz/11/7b/sus-silnicari-litomerice-20191104-8_denik-150-3x2.jpg"/>
      </figure>
      <aside>
        <a href="https://www.denik.cz/regiony/soli-na-zimu-maji-na-litomericku-cestari-dost-20191104.html">Připraveni, hlásí cestáři na Litoměřicku. Soli na zimu mají tisíce tun Přečíst článek ›</a>
      </aside>
      <p>„Skládají se z velkého množství menších hliníkových dílů. Předpokládáme, že na konci roku 2020 dojde k prvnímu historickému startu Ariane 6 ve francouzské Guyaně. Tím, že vyrábíme v Klatovech jednotlivé díly, jsme získali možnost, že Česká republika poprvé v historii bude mít českou vlajku na raketovém nosiči Ariane 6, což si myslím, že je významný milník i pro českou kosmonautiku a vůbec vesmírný průmysl České republiky do budoucna za což jsem moc rád,“ pokračoval Dobeš.</p>
      <p>Na Ariane 6 pracuje celá Evropa, v Klatovech se vyrábí zhruba jedno až dvě procenta z celkového počtu součástí.</p>
      <p>Z otevření nové haly má radost i starosta Klatov Rudolf Salvetr. „Je dobře, že se otevřela hala nejednoduché montovny, ale sofistikované výroby. Považuji to důležité zejména s ohledem na studenty průmyslové školy, případně i vysokoškolské technických směrů, především s univerzitou v Plzni je snaha firmy navázat spolupráci. Myslím, že je to příležitost i do budoucna pro rozšíření kvalifikovaných pracovních míst v našem městě,“ řekl starosta, který rovněž vítá, že právě v Klatovech působí takto specializovaná firma.</p>
      <p>V nové hale najde práci až 60 lidí. Bude se tam vyrábět 20 až 30 let podle toho, jak bude kosmický program a vývoj Ariane 6 pokračovat.</p>
      <figure>
        <img src="https://g.denik.cz/23/3e/ceska-posta-partner-samoobsluzna-zona-pobocka031119-tu_denik-150-3x2.jpg"/>
      </figure>
      <aside>
        <a href="https://www.denik.cz/regiony/boj-o-posty-na-vesnicich-statni-podnik-se-zbavil-padesati-pobocek-v-kraji-20191104.html">Boj o pošty na vesnicích. Podnik se zbavuje poboček v Královéhradeckém kraji Přečíst článek ›</a>
      </aside>
    </article>
  </body>
</html>