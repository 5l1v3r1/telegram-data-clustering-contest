<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/04/na-krachka-ot-shumaher-hamiltyn-s-shesta-titla-vyv-formula-1.428480"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T11:06:00+00:00"/>
    <meta property="og:title" content="На крачка от Шумахер: Хамилтън с шеста титла във Формула 1"/>
    <meta property="og:description" content="Ботас победи на Гран при на САЩ, но остана втори в класирането | Dnes.bg"/>
  </head>
  <body>
    <article>
      <h1>На крачка от Шумахер: Хамилтън с шеста титла във Формула 1</h1>
      <h2>Ботас победи на Гран при на САЩ, но остана втори в класирането</h2>
      <address><time datetime="2019-11-04T11:06:00+00:00">04 Nov 2019, 11:06</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Валтери Ботас спечели Гран При на САЩ, но Люис Хамилтън е световен шампион във Формула 1 за 6-и път в кариерата си, два кръга преди края на шампионата.</p>
      <p>Пилотите на Мерцедес водиха битка за победата с различна стратегия в Остин, като тя бе спечелена от финландеца, който записа 4-ия си успех за сезона.</p>
      <p>Британецът бе притиснат в края и от Макс Верстапен, но все пак запази втората си позиция, като холандецът трябваше да се задоволи с третото място. От Ферари претърпяха сериозно разочарование и Шарл Льоклер остана 4-и, а Себастиан Фетел отпадна.</p>
      <p>На старта Ботас запази първото си място, докато Верстапен атакува Фетел и зае втората позиция. Последва изпреварване и на Хамилтън срещу германеца, който определено имаше някакъв проблем и бе доста бавен.</p>
      <p>Шарл Льоклер също мина пред съотборника си, който след това бе изпреварен от Норис и Рикардо и се смъкна до 7-ото място, като междувременно се оплака от сериозно недозавиване в автомобила. Алекс Албон пък трябваше да мине рано през бокса заради лек удар с Карлос Сайнц.</p>
      <p>В челото Ботас имаше аванс от около 2 секунди пред Верстапен, докато на още 2 зад холандеца бе Люис Хамилтън. Льоклер пък не можеше да поддържа темпото на лидерите.</p>
      <p>В 8-ата обиколка състезанието за Фетел приключи, след като се счупи задното окачване на колата и германецът спря встрани. Рикардо пък зае 5-ото място след изпреварване срещу Норис.</p>
      <p>В 12-ия тур Хамилтън вече бе близо до Макс, който първи от водачите смени гумите си в 14-ия тур, като сложи гуми хард и се върна на 5-о място. Последва пит и за Ботас още в следващата обиколка, като се върна точно пред Верстапен, който бе намалил голяма част от пасива си, но след това финландецът дръпна напред. Хамилтън пък оставаше на пистата, след като в неговия екип му казаха, че смятат, че съперниците ще спират още веднъж.</p>
      <p>В 21-ата обиколка Льоклер също смени гумите си, като смяната продължи над 7 секунди заради проблем при смяната на задна лява гума. Междувременно Ботас се бе доближил на под секунда от Хамилтън, като го изпревари без Люис естествено да окаже съпротива. Люис мина за смяна в 25-ата обиколка и се върна трети.</p>
      <p>Последваха по-спокойни обиколки в стратегическата битка в челото. Льоклер изостана сериозно и нямаше шанс за подиума, докато въпреки допълнителния пит, който направи, Албон бе стигнал до 7-ото място.</p>
      <p>В 35-ата обиколка Верстапен спря за втори път и сложи медиум. Хамилтън се бе доближил на 11 секунди от лидера Ботас, който веднага отговори на стратегията на Ред Бул в следващата обиколка. Финландецът се върна втори, на около 9 секунди зад Люис, но в следващите турове бързо започна да топи изоставането си.</p>
      <p>Хамилтън пък се оплака от износване на гумите, а зад лидерите пилотите масово направиха допълнителни спирания за смяна в бокса. Ботас бе на 3 секунди от Люис 11 обиколки преди края, а след още няколко тура вече бе плътно зад него.</p>
      <p>В 51-ата обиколка Ботас атакува, но Хамилтън се защити твърдо, не оставяйки никакво място на съотборника си. В следващия тур обаче, британецът нямаше шанс и предаде лидерството след категорична атака на Валтери. Верстапен също бе близо до Люис, но така и не успя да се доближи до него и да го изпревари.</p>
      <p>В крайна сметка още една двойна победа и радостта за Мерцедес бе закономерна. От Ферари пък преживяха голямо разочарование, като Шарл Льоклер завърши 4-и.</p>
      <p>С 3 спирания в бокса Алекс Албон направи страхотна надпревара и стигна до 5-ото място, а десетката допълниха Дани Рикардо, Ландо Норис, Карлос Сайнц, Нико Хюлкенберг и Дани Квят.</p>
      <p>Хамилтън събра 381 точки, докато Ботас има 314. Шарл Льоклер остава трети с 249, след като направи най-бързата обиколка, докато Макс Верстапен излезе 4-и с 235. Фетел остава с 230.</p>
      <p>
        <a href="https://www.gol.bg/">Още спортни новини четете на сайта на Gol.bg</a>
      </p>
    </article>
  </body>
</html>