<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813079.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T11:35:00+00:00"/>
    <meta property="og:title" content="جهانگیری: بیمه سلامت کانون اصلی عدالت‌طلبی هر جامعه است"/>
    <meta property="og:description" content="به گزارش ایرنا، «اسحاق جهانگیری» صبح روز - دوشنبه- در آیین نکوداشت روز ملی «بیمه سلامت» و آغاز طرح پوشش اجباری بیمه سلامت همگانی که در سالن همایش‌های صدا و سیما برگزار شد، اظهار داشت: مهمترین اقدام عدالت در جامعه جهانی، استقرار نظام بیمه ای است حتی برای جامعه‌ای که دغدغه سیل، آتش سوزی یا تصادف دارد، مهمترین راه رفع این دغدغه نظام بیمه ای است."/>
  </head>
  <body>
    <article>
      <h1>جهانگیری: بیمه سلامت کانون اصلی عدالت‌طلبی هر جامعه است</h1>
      <address>
        <time datetime="2019-11-04T11:35:00+00:00">04 Nov 2019, 11:35</time>
      </address>
      <p>معاون اول رئیس جمهوری عدالت را نقطه اشتراک تشکیل هر حکومت دانست و گفت: بیمه سلامت کانون اصلی عدالت هر جامعه است.</p>
      <p>به گزارش ایرنا، «اسحاق جهانگیری» صبح روز - دوشنبه- در آیین نکوداشت روز ملی «بیمه سلامت» و آغاز طرح پوشش اجباری بیمه سلامت همگانی که در سالن همایش‌های صدا و سیما برگزار شد، اظهار داشت: مهمترین اقدام عدالت در جامعه جهانی، استقرار نظام بیمه ای است حتی برای جامعه‌ای که دغدغه سیل، آتش سوزی یا تصادف دارد، مهمترین راه رفع این دغدغه نظام بیمه ای است.</p>
      <p>معاون اول رئیس جمهوری با تاکید بر این که به دلیل اهمیت و جایگاه سلامت، بیمه سلامت رکن اصلی بیمه ای و کانون اصلی عدالت طلبی یک جامعه است،  افزود: هیچ جامعه‌ای نمی تواند ادعای عدالت کند، اما بگوید برای روزهای رنج مردم جامعه خود فکری نکرده است. یعنی فردی در هیچ جای کشور نباشد که فرصت حداقلی برای پوشش بیمه ای او فراهم نشده باشد.</p>
      <p>جهانگیری مهمترین رسالت انبیا و ائمه و یکی از آرمان‌های اصلی انقلاب را استقرار عدالت عنوان کرد و گفت: هیچ آرمانی مقدس‌تر از عدالت نیست. توسعه و پیشرفت بدون عدالت محقق نخواهد شد و منافع ملت باید در توسعه عدالت دیده شود.</p>
      <p>وی عدالت را ایجاد فرصت‌های برابر برای همه آحاد جامعه توصیف کرد و گفت: عدالت را پیچیده نکنید؛ عدالت ایجاد فرصت‌های برابر برای آحاد مردم است. فرصت‌ها را در آموزش برابر کنید کسی که در مرزها و کسی در پایتخت تحصیل می‌کند همه برابر هستند.</p>
      <p>معاون اول رئیس جمهور اظهارداشت: فرصت ها را برای همه ملت ایجاد کنید. اینطور نباشد عده ای با شایستگی‌هایی که دارند پشت در بمانند و یک سری بدون شایستگی کرسی را بگیرند. چرا برخی با وجود همه شایستگی با ماندن پشت در به جایگاهی که باید نمی‌رسند اما عده ای بدون شایستگی مراحل پیشرفت را سریع طی می‌کنند.</p>
      <p>جهانگیری گفت: سال ۹۴ طرح تحول سلامت آغاز به کار کرد و در مرحله قبل بیمه همگانی ۱۰ میلیون نفر ثبت نام کردند که کار خوبی انجام شد همپوشانی حذف شد اما برای طبقات ضعیف این پوشش اجباری پیش بینی شد.  </p>
      <p>وی یکی از توفیقات طرح بیمه سلامت را الکترونیکی کردن پرونده سلامت برای همه برشمرد و گفت: یکی از اولویت‌های دولت هم همین موضوع است. باید به بحث‌های پزشک خانواده هم کمک شود تا طرح سلامت در این دوره هم به خوبی انجام شود.</p>
      <p>معاون اول رئیس جمهور پزشکان را از سرمایه های اصلی کشور برشمرد و گفت: اگر دو نفر اشتباه کردند طوری نشود که جامعه پزشکی احساس کند احترام‌شان حفظ نشده است. جامعه پزشکی و فرهنگیان بزرگترین اعتماد را بین مردم دارند اگر تعدادی پزشک مالیات نپرداختند طوری با آنان رفتار نشود  احساس کنند مورد بی احترامی واقع شدند.</p>
      <p>وی خاطرنشان کرد: امروز ایران به احترام پزشکانش در منطقه سرآمد است و بسیاری از بیماران منطقه به اینجا مراجعه می کنند.</p>
      <p>جهانگیری همچنین درباره دارو و پیشرفت های حاصل شده در تولید آن  درداخل کشور گفت: ۹۷ درصد داروی کشور داخل تولید می‌شود و این در شرایط ارزی و با توجه به محدودیت‌ها کار بزرگی است که انجام شده است.</p>
      <p>معاون اول رئیس جمهوری اظهارداشت: آمریکایی‌ها اعلام کردند از اردیبهشت این تحریم‌ها را اعمال می‌کنیم پس ما نمی‌توانستیم دست روی دست بگذاریم لذا قبل تحریم‌ها دو برابر مورد نیاز تجهیزات وارد کردیم.</p>
      <p>جهانگیری با مهم و تاثیرگذار خواندن روز ۱۳ آبان ماه گفت: در این روز تبعید حضرت امام (ره) به دلیل سخنرانی در مدرسه فیضیه بابت تصویب قانون کاپیتولاسیون، کشتار دانش آموزان در سال ۵۷ و تسخیر لانه جاسوسی در سال  ۵۸ اتفاق افتاد.</p>
      <p>معاون اول رئیس جمهوری افزود: نمی دانم آمریکایی‌ها خواسته یا ناخواسته سال ۹۷ دقیقا ۱۳ آبان تحریم‌ها را بازگشت دادند. وقتی ترامپ اعلام بازگشت تحریم ها برای دو دوره سه ماهه و ۶ ماهه اختصاص داد، ۱۳ آبان ۹۷ بازگشت شدید تحریم‌های آمریکا علیه ملت ایران نیز بود و یک سال است که این تحریم را می گذرانیم.</p>
      <p>وی ادامه داد: به همین دلیل مجلس شورای اسلامی ۱۳ آبان را روز مبارزه با استکبار اعلام کرد. این روز استقلال‌طلبی ایران است و جمهوری اسلامی به طور جدی دنبال آزادی و توسعه و پیشرفت بود. </p>
      <p>جهانگیری از اندیشمندان و کارشناسان درخواست کرد تا خسارت هایی را که از منظر مداخلات در کشور روی داده است‌، بررسی کنند.</p>
    </article>
  </body>
</html>