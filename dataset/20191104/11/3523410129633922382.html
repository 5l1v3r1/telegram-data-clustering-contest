<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638039/%D8%A7%DB%8C%D8%B1%D8%A7%D9%86-%D8%A7%D8%B3%D9%84%D8%A7%D9%85%DB%8C-%D8%A7%DA%A9%D9%86%D9%88%D9%86-%D8%A8%D9%87-%DB%8C%DA%A9-%D9%82%D8%AF%D8%B1%D8%AA-%D8%AC%D9%87%D8%A7%D9%86%DB%8C-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:58:00+00:00"/>
    <meta property="og:title" content="ایران اسلامی اکنون به یک قدرت جهانی تبدیل شده است"/>
    <meta property="og:description" content="امام جمعه ازگله گفت: اتاق فکر مستکبران جهان به خصوص رژیم اسرائیل و آمریکا با حضور گسترده نسل جوان در راهپیمایی ۱۳ آبان برای همیشه متلاشی خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638039/%D8%A7%DB%8C%D8%B1%D8%A7%D9%86-%D8%A7%D8%B3%D9%84%D8%A7%D9%85%DB%8C-%D8%A7%DA%A9%D9%86%D9%88%D9%86-%D8%A8%D9%87-%DB%8C%DA%A9-%D9%82%D8%AF%D8%B1%D8%AA-%D8%AC%D9%87%D8%A7%D9%86%DB%8C-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA">ایران اسلامی اکنون به یک قدرت جهانی تبدیل شده است</a>
      </h1>
      <h2>امام جمعه ازگله گفت: اتاق فکر مستکبران جهان به خصوص رژیم اسرائیل و آمریکا با حضور گسترده نسل جوان در راهپیمایی ۱۳ آبان برای همیشه متلاشی خواهد شد.</h2>
      <address><time datetime="2019-11-04T11:58:00+00:00">04 Nov 2019, 11:58</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>ماموستا محمد براتی</b> با بیان اینکه حضور گسترده مردم در راهپیمایی روز <b>13 آبان</b> در حقیقت اتاق فکر آمریکا و اسرائیل را متلاشی خواهد کرد اظهار داشت: دانشجویان متعهد و انقلابی در سال 58 با تسخیر <b>لانه جاسوسی</b> برای همیشه تاریخ پای آمریکا را از حضور در کشور ایران قطع کردند و ما باید یاد و خاطره است شهدای دانش‌آموز و دانشجو را گرامی بداریم و راه آنها را ادامه بدهیم.</p>
      <p>وی با اشاره به اینکه در جریان فتنه‌های اخیری که در عراق، لبنان و سوریه به وجود آمده دست استکبار از جمله آمریکا، اسرائیل و عربستان سعودی به راحتی قابل مشاهده است عنوان کرد: مردم عراق باید در این ناآرامی‌های اخیر با بصیرت عمل کنند و به به فرمایشات مقام معظم رهبری گوش فرا دهند و کاری نکنند که صحنه برای جولان دادن نیروهای مستکبر آمریکایی در منطقه فراهم شود.</p>
      <p>امام جمعه منطقه مرزی ازگله با بیان اینکه آمریکا برای تحقق اهدف خود ناآرامی در عراق را طراحی کرده است گفت: پیروی از فرامین قرآنی و رهبری مانع ایجاد تفرقه بین مسلمان شیعه و سنی می‌شود.</p>
      <p>وی با اظهار اینکه تمام تحرکات منطقه تحت کنترل نیروهای امنیتی ایران است گفت: قدرت ایران از دیدگاه تمام آزادی‌خواهان جهان قابل تحسین است و ایران اکنون به یک قدرت جهانی تبدیل شده است.</p>
      <p>امام جمعه منطقه مرزی ازگله با اشاره به اینکه حضور گسترده مردم در صحنه‌های مختلف نشانگر بیعت مجدد ملت با آرمان‌های انقلاب و اهداف نظام جمهوری اسلامی ایران و پایبندی به فرامین مقام عظمای ولایت است گفت: با این حضور گسترده خود در راهپیمایی به استکبار جهانی می‌فهمانیم با وجود تمامی مشکلات بازهم پای انقلاب و آرمان امام خمینی ره و مقام معظم رهبری ایستاده‌ایم و در دفاع از انقلاب ذره‌ای در برابر دشمن کوتاه نمی‌آییم و پا به رکاب ولی‌فقیه زمانه هستیم.</p>
    </article>
  </body>
</html>