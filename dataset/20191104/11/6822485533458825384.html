<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T11:59:00+00:00"/>
    <meta property="og:title" content="جزئیات تازه از «پایتخت۶»"/>
    <meta property="og:description" content="الهام غفوری در گفتگو با مهر درباره شروع فصل جدید سریال «پایتخت» به کارگردانی سیروس مقدم که قرار است برای نوروز ۹۹ آماده شود، بیان کرد: ما پیش تولید سریال «پایتخت» را شروع کرده ایم و اکنون بخشی از عوامل در شمال کشور هستند و لوکیشن خانه نقی را می سازند."/>
  </head>
  <body>
    <article>
      <h1>جزئیات تازه از «پایتخت۶»</h1>
      <address>
        <time datetime="2019-11-04T11:59:00+00:00">04 Nov 2019, 11:59</time>
      </address>
      <p>تهیه کننده سریال «پایتخت» از مراحل پیش تولید این سریال و اضافه کردن بخش هایی به منزل نقی معمولی سخن گفت.</p>
      <p>الهام غفوری در گفتگو با مهر درباره شروع فصل جدید سریال «پایتخت» به کارگردانی سیروس مقدم که قرار است برای نوروز ۹۹ آماده شود، بیان کرد: ما پیش تولید سریال «پایتخت» را شروع کرده ایم و اکنون بخشی از عوامل در شمال کشور هستند و لوکیشن خانه نقی را می سازند.</p>
      <p>وی درباره لوکیشن منزل نقی در شیرگاه واقع در شمال کشور که در فصل های قبل نیز دیده شد اظهار کرد: لوکیشن خانه نقی همچنان در شیرگاه است ولی نیاز بود که بخش هایی به خانه نقی اضافه شود و الان گروهی در شیرگاه مشغول این ساخت و ساز هستند. </p>
      <p>غفوری درباره زمان کلید خوردن فصل جدید سریال اعلام کرد: فکر می کنم اوایل آذر فصل جدید سریال کلید می خورد.</p>
      <p>وی درباره بازیگران «پایتخت» نیز توضیح داد: فعلا در حال انتخاب بازیگر هستیم البته بازیگرانی که تا این لحظه مشخص هستند همان بازیگران اصلی سریال هستند که باید هماهنگی های لازم انجام و قراردادها بسته شود. نقش چندانی اضافه نشده و بازیگر جدیدی تاکنون به این تیم نپیوسته است.</p>
      <p>تهیه کننده «پایتخت» درباره نویسندگی فصل جدید این سریال بیان کرد: آرش عباسی و محسن تنابنده در حال نگارش فیلمنامه سریال هستند و ۶ قسمت تاکنون نوشته شده است که تا زمان شروع تصویربرداری ۲ قسمت دیگر نیز نوشته می شود و مثل همیشه در زمان کار مابقی قصه هم شکل می گیرد.</p>
      <p>غفوری درباره اینکه قرار است در خارج از کشور هم لوکشین داشته باشند، یا خیر توضیح داد: فکر می کنم خارج از ایران هم سکانس هایی داشته باشیم، یک سفر داریم که هنوز قطعی نشده است. به هر حال «پایتخت» سریال مورد علاقه مردم است و باید سفر و جذابیت های این چنینی هم داشته باشد.</p>
      <p>این تهیه کننده درباره نسخه سینمایی «پایتخت» و اینکه ساخت آن منتفی شده است یا خیر، گفت: ساخت نسخه سینمایی «پایتخت» کنسل نشده است ولی اولویت ما این بود که اول نسخه سریالی را بسازیم و تا پیدا شدن قصه ای برای سینما صبور باشیم.</p>
      <p>وی در پایان گفت: محسن تنابنده هم تمایل داشت اول سریال را بسازیم چون با این زمان بندی و سرعتی که به عید نوروز نزدیک می شویم به تولید سینمایی نمی رسیدیم.</p>
    </article>
  </body>
</html>