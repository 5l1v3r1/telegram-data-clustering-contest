<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425082/a-kathgoria-htta-gia-apollwna-kalythiwn-epideixh-dynamhs-apo-foibo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T11:30:02+00:00"/>
    <meta property="og:title" content="Α' κατηγορία: Ήττα για Απόλλωνα Καλυθιών, επίδειξη δύναμης από Φοίβο!"/>
    <meta property="og:description" content="Την πρώτη του ήττα στο πρωτάθλημα μετά από πολύ καιρό γνώρισε ο Απόλλων Καλυθιών."/>
  </head>
  <body>
    <article>
      <h1>Α' κατηγορία: Ήττα για Απόλλωνα Καλυθιών, επίδειξη δύναμης από Φοίβο!</h1>
      <address>
        <time datetime="2019-11-04T11:30:02+00:00">04 Nov 2019, 11:30</time>
      </address>
      <p>
        <b>Την πρώτη του ήττα στο πρωτάθλημα μετά από πολύ καιρό γνώρισε ο Απόλλων Καλυθιών.</b>
      </p>
      <p>Η ομάδα του Παναγιώτη Ζούνη έχασε από τον ανανεωμένο ΑΕΡΑ στο γήπεδο Αφάντου με 5 – 2. Είναι η πρώτη φορά που οι Καλυθενοί δέχονται τόσα πολλά γκολ σε ένα παιχνίδι.</p>
      <p>Μέχρι και πριν την αναμέτρηση του Αφάντου είχαν την καλύτερη άμυνα του πρωταθλήματος με μόλις τρία τέρματα παθητικό! Οι «κόκκινοι», έχοντας στον πάγκο τους το νέο προπονητή Ανδρέα Σταύρου επέβαλλαν τον ρυθμό τους και σημείωσαν μια πολύ σημαντική νίκη ενόψει της συνέχειας.</p>
      <p>Οι γηπεδούχοι μπήκαν πολύ δυνατά και άνοιξαν το σκορ μόλις στο 2’ με τον Μιχάλη Λυριστή ενώ στο 20’ ο Τάσος Παυλίδης διπλασίασε τα τέρματα της ομάδας του (2 – 0). Στο 28’ ο Διακουράκης έβαλε και πάλι τον Απόλλωνα στο παιχνίδι (2 – 1) αλλά προσωρινά καθώς στο 40’ ο Παυλίδης έκανε το 3 – 1 και έδωσε αέρα δύο τερμάτων και πάλι στην ομάδα του (3 – 1). Στο 64’ ο Γεωργίου ανέβασε τον δείκτη του σκορ στο 4 – 1 και στο 70’ Ιντρίζι με κοντινό πλασέ μείωσε σε 4 – 2. Το τελικό 5 – 2 διαμόρφωσε ο Γκινής στο 78’.</p>
      <p><b>Επίδειξη δύναμης έκανε ο Φοίβος! </b><br/>Εντυπωσιακός όμως ήταν και ο Φοίβο στην Κρεμαστή ο οποίος απέναντι στον Άρη Αρχαγγέλου έδειξε τις πολλές δυνατότητες που έχει στο φετινό πρωτάθλημα.</p>
      <p>Οι Κρεμαστενοί του Μιχάλη Πολιά δεν επέτρεψαν στους «κιτρινόμαυρους» του Γιώργου Σάββενα να διεκδικήσουν κάτι από την αναμέτρηση και κυριάρχησαν με 3 – 0, παίρνοντας έτσι το πολύτιμο «τρίποντο» που τονώνει και την ψυχολογία των παικτών ενόψει της συνέχειας.</p>
      <p>Και τα τρία τέρματα επιτεύχθηκαν στο πρώτο ημίχρονο. Στο σκορ άνοιξε στο 17’ ο Μπανουσάι, ενώ στο 25’ ο Ορφανίδης έκανε το 2 – 0. Το τελικό 3 – 0 διαμόρφωσε ο Πρέτσι στο 35’. Στην επανάληψη, ο Άρης δεν έδειξε ικανός ότι θα μπορούσε να αντιδράσει.</p>
      <p><b>Όρθιος και στο Βάτι ο Αστέρας</b><br/>Τα σκήπτρα της μοναδικής αήττητης ομάδας στο πρωτάθλημα έχει από χθες ο Αστέρας Παστίδας. Η ομάδα του Χρυσόστομου Χάσταλη στάθηκε όρθια και στο Βάτι μένοντας στο 0 – 0 απέναντι στον Διαγόρα Βατίου.</p>
      <p>Ήταν ένα παιχνίδι που δεν είχε να προσφέρει και πολλές συγκινήσεις στον φίλαθλο κόσμο που το παρακολούθησε και έτσι οι δύο ομάδες δεν μπόρεσαν να σκοράρουν. Πάντως στην επανάληψη ο Αστέρας ήταν καλύτερος.</p>
      <p>Είχε ένα δοκάρι σε σουτ του Πολυμένωφ (η μπάλα χτύπησε στη συμβολή) και γενικώς πίεσε την άμυνα του Διαγόρα χωρίς πάντως να μπορέσει να σκοράρει. Προς το φινάλε του αγώνα, οι Παστιδενοί ζήτησαν πέναλτι σε χέρι αμυνόμενου μετά από κεφαλιά του Χατζηβαλσάμη με τον διαιτητή πάντως να διατάζει τη συνέχιση του παιχνιδιού.</p>
      <p><b>Ισοπαλία στην Κάρπαθο</b><br/>Ο Αλέκος Κακλαμάνος …μίλησε για μια ακόμα φορά και ο Κλεόβουλος κατάφερε να πάρει τον βαθμό της ισοπαλίας απέναντι στον τοπικό Ποσειδώνα (1 – 1).</p>
      <p>Οι Καρπάθιοι άνοιξαν το σκορ στο 38’ με εύστοχο χτύπημα πέναλτι του Μανώλη Σπανού (1 – 0) αλλά ο δεινός σκόρερ Αλέκος Κακλαμάνος στο 68΄’ διαμόρφωσε το τελικό 1 – 1. Μετά το τέλος, υπήρχε γκρίνια και μουρμούρα από τους γηπεδούχους για τη διαιτησία σε ένα ακόμα παιχνίδι.</p>
    </article>
  </body>
</html>