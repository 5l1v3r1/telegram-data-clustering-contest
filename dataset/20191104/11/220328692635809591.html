<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/shaya-labof-blagodaren-sm-za-aresta-405833.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T11:35:00+00:00"/>
    <meta property="og:title" content="Шая Лабьоф: Благодарен съм за ареста"/>
    <meta property="og:description" content="Сценарият, който актьорът написа зад решетките, получи награда"/>
  </head>
  <body>
    <article>
      <h1>Шая Лабьоф: Благодарен съм за ареста</h1>
      <address><time datetime="2019-11-04T11:35:00+00:00">04 Nov 2019, 11:35</time> by <a rel="author">Агенция Стандарт</a></address>
      <p>Шая Лабьоф заяви, че е благодарен на полицаите в Джорджия, че го арестуваха през 2017-а. Това стана на Холивудските филмови награди, където актьорът получи приза за сценарий „Hollywood Breakthrough Screenwriter Award“ за автобиографичния си „Honey Boy“, който е написал зад решетките. Робърт Дауни Джуниър връчи статуетката на младия си колега. Освен Лабьоф, в категориите за новобранци триумфираха още Тарън Еджъртън за ролята си на Елтън Джон в „Rocketman“, Синтия Ериво за участието си в „Harriet“ и Оливия Уайлд за режисьорския й дебют „Зубрачките“. Наградата за цялостна кариера отиде при Шарлиз Терон. В сайта на церемонията пише: „Терон изцяло се трансформира в героините си и впечатлява едновременно критиците и публиката. Тя автентично разказва историите на своите персонажи със сърце и почтеност.“ Антонио Бандерас получи отличието „Холивудски актьор“ за култовата си роля на Педро в „Болка и слава“. Рене Зелуегър пък спечели „Холивудска актриса“ за легендарното си превъплъщение в Джуди Гарланд в „Джуди“ на Рупърт Гуолд. Статуетката за поддържаща роля отиде при доайена Ал Пачино за участието му в „Ирландецът“. Лора Дърн триумфира при дамите в същата категория за „Marriage Story“. Разбира се, „Холивудски блокбъстър“ стана „Отмъстителите: Краят“. „Ирландецът“ осигури статуетка и на продуцента си Ема Тилинджър Коскоф. Наградата за режисура е за Джеймс Манголд за „Пълно ускорение“. Топ кинаджия стана Бонг Джуун-хоу за „Parasite“. Антъни Маккартън пък триумфира при сценаристите.</p>
    </article>
  </body>
</html>