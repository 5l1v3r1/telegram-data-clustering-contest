<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739751"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="&quot;สุวิทย์&quot;ให้การบ้านขับเคลื่อนมหา&quot;ลัย"/>
    <meta property="og:description" content="รมว.อว. มอบการบ้านขับเคลื่อนมหาวิทยาลัย จี้ ยกระดับคุณภาพผลิตบัณฑิตตอบโจทย์ประเทศ ย้ำไม่เคยคิดสั่งปิด"/>
  </head>
  <body>
    <article>
      <h1>"สุวิทย์"ให้การบ้านขับเคลื่อนมหา"ลัย</h1>
      <address>
        <time datetime="2019-11-04T22:00:00+00:00">04 Nov 2019, 22:00</time>
      </address>
      <p>
        <b>รมว.อว. มอบการบ้านขับเคลื่อนมหาวิทยาลัย จี้ ยกระดับคุณภาพผลิตบัณฑิตตอบโจทย์ประเทศ ย้ำไม่เคยคิดสั่งปิด</b>
      </p>
      <p>วันนี้ (5 พ.ย.) ดร.สุวิทย์ เมษินทรีย์ รมว.การอุดมศึกษา วิทยาศาสตร์ วิจัยและนวัตกรรม (อว.) กล่าวว่า เมื่อเร็ว ๆ นี้ ตนได้ประชุมร่วมกับนายกสภามหาวิทยาลัยกว่า 70 แห่งทั่วประเทศ ซึ่งเป็นการเปิดมุมมองการทำงานของ อว.ทำให้เห็นภาพการเชื่อมต่อระหว่างผู้กำหนดนโยบายและการบริหารงานของมหาวิทยาลัยชัดเจนขึ้น ทำให้ อว.ต้องกลับมาทบทวนบทบาทการเป็นผู้ควบคุม คือ แม้ อว.จะให้ความเป็นอิสระแก่มหาวิทยาลัย แต่ในหลายเรื่องก็ยังคงมีกฎระเบียบ ข้อบังคับ ที่เป็นอุปสรรคต่อการทำงานของมหาวิทยาลัย ดังนั้น อว.จะนำกฎระเบียบที่มีทั้งหมดมาทบทวนใหม่ แต่ทั้งนี้เมื่อมหาวิทยาลัยมีความเป็นอิสระแล้วจะต้องทำงานแลกกับการตอบโจทย์ และทำประโยชน์ให้สังคมด้วย ซึ่งตนมองว่ามี 3 เรื่อง คือ 1.ธรรมาภิบาลภายในมหาวิทยาลัย ตั้งแต่เรื่องการทุจริต จนถึงปัญหาการฟ้องร้องต่างๆ ที่มีจำนวนมากจนทำให้เสียเวลาในการขับเคลื่อนงาน 2.คุณภาพ ซึ่งหากมองภาพการบริหารงานทั้งระบบ แล้วพบมหาวิทยาลัยที่ไม่ตอบโจทย์ความต้องการของประเทศก็จำเป็นต้องปิดตัว แต่ อว.ยังไม่มีแนวคิดเรื่องการปิดมหาวิทยาลัย จึงอยากให้มหาวิทยาลัยควรยกระดับให้มีคุณภาพและตอบโจทย์ความต้องการของประเทศให้ได้ เพราะถ้ารัฐต้องสนับสนุนงบฯแก่เท่าเทียมกันมหาวิทยาลัยก็ไม่ยุติธรรม<br/>    <br/>ดร.สุวิทย์ กล่าวต่อไปว่า เรื่องที่ 3.หลักสูตรการเรียนการสอน ซึ่งมหาวิทยาลัยต้องตั้งคำถามแล้ว ว่า หลักสูตรที่จัดการเรียนการสอนปัจจุบันตอบโจทย์ความต้องการในศตวรรษที่ 21 ตอบโจทย์ประเทศหรือไม่ ซึ่งจากการหารือครั้งนี้ทำให้รับเสียงสะท้อนทั้งเรื่องงานวิจัยและพัฒนาเชิงนวัตกรรม ว่า ค่อนข้างมีปัญหาเกี่ยวกับระบบที่จะเข้ามาเป็นกลไกในการขับเคลื่อน ดังนั้น อว.จะเร่งสร้างสมดุลในการขับเคลื่อนงานอย่างเร็วที่สุด ส่วนทิศทางการขับเคลื่อนประเทศให้ไปข้างหน้าถือว่า ทุกฝ่ายเห็นตรงกันแล้ว แต่ยังต้องปรับปรุงระบบการขับเคลื่อนให้ก้าวไปได้ไวกว่านี้ ทั้งนี้ที่ประชุมมีข้อเสนอแนะให้ อว.จัดการประชุมหารือร่วมกับสภาคณาจารย์ต่าง ๆ ด้วย ซึ่งตนก็เห็นด้วย เพราะทุกคนมีบทบาทในการขับเคลื่อนงานของ อว. เหมือนกัน</p>
    </article>
  </body>
</html>