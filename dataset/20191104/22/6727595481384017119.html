<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/mario-balotelli-kicks-ball-at-fans-after-suffering-racist-abuse-during-match344.html"/>
    <meta property="og:site_name" content="DoolNews"/>
    <meta property="article:published_time" content="2019-11-04T22:38:00+00:00"/>
    <meta property="og:title" content="പന്തടിച്ച് ഗാലറിയിലേക്കിടുന്ന ബലോട്ടെല്ലി; ഫുട്‌ബോള്‍ മൈതാനത്ത് വീണ്ടും വംശീയാധിക്ഷേപം; ഇത്തവണ ഇരയായത് ഇറ്റാലിയന്‍ താരം- വീഡിയോ"/>
    <meta property="og:description" content="Football Italy Football ട്രെന്റോ: ഫുട്‌ബോള്‍ മൈതാനങ്ങളിലെ വംശീയാധിക്ഷേപത്തിന് ഒരുകാലത്തും കുറവുണ്ടായിട്ടില്ല. 2019 ആയിട്ടും ദിനംപ്രതി അതു വര്‍ധിക്കുക മാത്രമാണു ചെയ്യുന്നത"/>
  </head>
  <body>
    <article>
      <h1>പന്തടിച്ച് ഗാലറിയിലേക്കിടുന്ന ബലോട്ടെല്ലി; ഫുട്‌ബോള്‍ മൈതാനത്ത് വീണ്ടും വംശീയാധിക്ഷേപം; ഇത്തവണ ഇരയായത് ഇറ്റാലിയന്‍ താരം- വീഡിയോ</h1>
      <address><time datetime="2019-11-04T22:38:00+00:00">04 Nov 2019, 22:38</time> by <a rel="author">സ്പോര്‍ട്സ് ഡെസ്‌ക്</a></address>
      <p>ട്രെന്റോ: ഫുട്‌ബോള്‍ മൈതാനങ്ങളിലെ വംശീയാധിക്ഷേപത്തിന് ഒരുകാലത്തും കുറവുണ്ടായിട്ടില്ല. 2019 ആയിട്ടും ദിനംപ്രതി അതു വര്‍ധിക്കുക മാത്രമാണു ചെയ്യുന്നത്. അതുതന്നെയാണു ഞായറാഴ്ച ട്രെന്റോയിലെ സ്റ്റാഡിയോ ബ്രിയാമസ്‌കോ സ്‌റ്റേഡിയത്തിലും നടന്നത്. ഇറ്റാലിയന്‍ താരം മരിയോ ബലോട്ടെല്ലിയുടെ കളിമികവുകള്‍ക്കും തടുത്തുനിര്‍ത്താനാവാത്ത വംശീയാധിക്ഷേപത്തിനാണ് ഇന്നലെ ഫുട്‌ബോള്‍ ലോകം സാക്ഷിയായത്.</p>
      <p>വെറോണ-ബ്രെസ്സിയ മത്സരത്തിനിടെ ബ്രെസ്സിയ താരമായ ബലോട്ടെല്ലിക്കെതിരെ വെറോണ കാണികള്‍ വംശീയത നിറഞ്ഞ മുറവിളികള്‍ നടത്തിയതോടെയാണ് താരത്തിനു നിയന്ത്രണം നഷ്ടപ്പെട്ടതും മൈതാനത്തു നിന്നു പന്ത് കാണികള്‍ക്കിടയിലേക്ക് അടിച്ചുതെറിപ്പിച്ചതും.</p>
      <p>സംഭവം എന്തെന്നറിയാതെ എതിര്‍താരങ്ങള്‍ റഫറിയോട് കാര്‍ഡിനായി അപ്പീല്‍ ചെയ്തപ്പോള്‍ എന്തു നടപടി നേരിടാനും തയ്യാറായി, ആരെയും വകവെയ്ക്കാതെ ബലോട്ടെല്ലി നടന്നുപോകുന്നത് ഈ വാര്‍ത്തയ്ക്കു താഴെ നല്‍കിയിരിക്കുന്ന വീഡിയോയില്‍ കാണാം.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഒടുവില്‍ കാര്യമിതാണെന്നു മനസ്സിലാക്കി സഹതാരങ്ങള്‍ ചെന്ന് ബലോട്ടെല്ലിയെ ആശ്വസിപ്പിച്ചു. കളിക്കാന്‍ തയ്യാറാകാതെ അദ്ദേഹം പുറത്തുപോകാന്‍ തയ്യാറായിനിന്ന കാഴ്ചകണ്ട് റഫറി ഏറെനേരം മത്സരം നിര്‍ത്തിവെച്ചു.</p>
      <related>
        <a href="https://www.doolnews.com/racist-abuse-by-bulgarians-against-english-football-team672.html?utm_source=doolnews&amp;utm_medium=related"/>
      </related>
      <p>ഒടുവില്‍ ഇനിയും ഇങ്ങനെയുണ്ടായാല്‍ മത്സരം നിര്‍ത്തിവെയ്ക്കുമെന്ന് ലൗഡ്‌സ്പീക്കര്‍ വഴി അറിയിച്ചതിനു ശേഷമാണ് അദ്ദേഹത്തെ സമാധാനിപ്പിച്ച് കളിക്കളത്തിലേക്കു തിരികെക്കൊണ്ടുവന്നത്.</p>
      <p>54-ാം മിനിറ്റില്‍ തന്റെ ഹൃദയം തകര്‍ത്ത സംഭവത്തോടെ മത്സരത്തില്‍ പക്ഷേ 85-ാം മിനിറ്റില്‍ ഒരു ഗോളിലൂടെ അദ്ദേഹം മറുപടി നല്‍കി. എന്നാല്‍ രണ്ടു ഗോളടിച്ച എതിരാളികള്‍ക്കൊപ്പമായിരുന്നു മത്സരഫലം. ബ്രെസ്സിയ ഏക ഗോളും ബലോട്ടെല്ലിയുടെ വകയായിരുന്നുവെന്നതൊരു കാവ്യനീതിയായി.</p>
      <p>ഒടുവില്‍ മത്സരശേഷം കാണികളെ കുറ്റപ്പെടുത്താന്‍ നില്‍ക്കാതെ ആ താരം തന്നെ പിന്തുണച്ചവര്‍ക്കു നന്ദി പറയുക മാത്രമാണു ചെയ്തത്. ‘എന്നോട് കളിക്കളത്തിന് അകത്തും പുറത്തും ഐക്യപ്പെട്ട എല്ലാ സഹതാരങ്ങള്‍ക്കും മെസ്സേജുകള്‍ അയച്ച ആരാധകര്‍ക്കും നന്ദി.’- അദ്ദേഹം പോസ്റ്റ് ചെയ്തതിങ്ങനെ.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ ബലോട്ടെല്ലിയുടെ രോഷത്തിനും കേട്ട വംശീയാധിക്ഷേപത്തിനും ഒരു വിലയും കല്‍പ്പിക്കാതെയായിരുന്നു വെറോണ പരിശീലകന്‍ ഇവാന്‍ ജൂറിച്ചിന്റെയും ക്ലബ്ബ് പ്രസിഡന്റ് മൗറീഷ്യോ സേട്ടിയുടെയും പ്രതികരണങ്ങള്‍.</p>
      <related>
        <a href="https://www.doolnews.com/romelu-lukaku-says-we-re-going-backwards-in-fight-against-racism258.html?utm_source=doolnews&amp;utm_medium=related"/>
      </related>
      <p>താന്‍ വംശീയാധിക്ഷേപങ്ങളൊന്നും കേട്ടിട്ടില്ലെന്നും അങ്ങനെയുണ്ടെന്നു പറയുന്നതു നുണയാണെന്നുമായിരുന്നു ജൂറിച്ച് പറഞ്ഞത്. അതേസമയം ഇരുപതിനായിരത്തോളം വരുന്ന കാണികളില്‍ രണ്ടോ മൂന്നോ പേര്‍ മാത്രമായിരിക്കാം അങ്ങനെ പറഞ്ഞതെന്നു പറഞ്ഞ് സേട്ടി അതിനോടു മൃദുസമീപം പുലര്‍ത്തി.</p>
      <figure>
        <embed-post data-src="https://www.instagram.com/p/B4as4CUgPzr" data-service="Instagram"/>
      </figure>
    </article>
  </body>
</html>