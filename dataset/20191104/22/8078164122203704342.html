<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_05/real-prepara-piu-grande-colpo-storia-calcio-pronti-300-milioni-mbappe-63083f66-ffae-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Il Real prepara il più grande colpo della storia del calcio: pronti 300 milioni per Mbappé"/>
    <meta property="og:description" content="La risposta di Al Khelaifi, patron del Psg, è la promessa di rinnovargli il contratto a 40 milioni netti a stagione. Ma potrebbe non bastare"/>
  </head>
  <body>
    <article>
      <h1>Il Real prepara il più grande colpo della storia del calcio: pronti 300 milioni per Mbappé</h1>
      <h2>La risposta di Al Khelaifi, patron del Psg, mossa che resta il suo ultimo vero tentativo, è rinnovargli il contratto a 40 milioni netti a stagione</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Salvatore Riggio</a></address>
      <p>Non sarà facile per il Psg riuscire a trattenere Mbappé, nonostante un uomo come Al Khelaifi che questa estate è riuscito a tenere testa al Barcellona nell’affare Neymar senza mai abbassare le pretese. Non è un segreto che il Real Madrid continui a corteggiare il fuoriclasse francese, campione del Mondo con i Blues a Russia 2018. Per lui Florentino Perez è pronto a fare una follia vera e staccare un super assegno da 300 milioni di euro, che farebbe di lui il giocatore più pagato nella storia del calcio, superando proprio O Ney che nel 2017 era stato pagato dal Psg la bellezza di 222 milioni di euro. La risposta di Al Khelaifi, che resta il suo ultimo vero tentativo, è rinnovargli il contratto a 40 milioni a stagione. Una cifra altissima che, però, potrebbe non convincere Mbappé a dire addio a Parigi.</p>
      <h4>Sterling</h4>
      <p>Ma il Real Madrid pensa in grande e insidia Sterling del Manchester City. Da quanto riporta Sky Sports Uk, le Merengues vorrebbero fare un bel regalo a Zinedine Zidane offrendo a Pep Guardiola 80 milioni di euro più Bale per portare a Madrid l’attaccante inglese, autore di 13 gol in 15 partite (i tifosi dell’Atalanta si ricordano ancora la recente tripletta che gli ha rifilato in Champions). La strada per arrivare a Sterling è lunga e tortuosa: i Citizens lo valutano 170 milioni di euro. Questa è l’ennesima sfida sul mercato che Florentino Perez cercherà di vincere.</p>
    </article>
  </body>
</html>