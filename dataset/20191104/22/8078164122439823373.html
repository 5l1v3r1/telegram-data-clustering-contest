<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/running-nuoto-bici/cards/olimpionico-stefano-baldini-torna-maratona-atene-obiettivo-tre-ore-voglio-godermi-corsa/veloci-quanto-basta_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="L’olimpionico Stefano Baldini torna alla maratona di Atene: «Obiettivo tre ore, voglio godermi la corsa»"/>
    <meta property="og:description" content="Dopo quindici anni di nuovo sul tracciato che gli consegnò la medaglia d’oro ai Giochi del 2004. «Allenamenti e alimentazione, ecco come mi sono preparato questa volta»"/>
  </head>
  <body>
    <article>
      <h1>L’olimpionico Stefano Baldini torna alla maratona di Atene: «Obiettivo tre ore, voglio godermi la corsa»</h1>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Valentina Romanello</a></address>
      <p>«Sono preoccupato, perché di quella gara di 15 anni fa ho dei bellissimi ricordi». Come dargli torto. «E quei ricordi sono pericolosi; devo mettermi in testa che domenica sarà diverso, come quando ho affrontato New York nella mia seconda vita: sono stato bravo a dimenticare il passato (l’avevo corsa in 2 ore e 9 minuti), per una gara insolita, durante la quale godermi il percorso, apprezzare il panorama, parlare con i runner a fianco a me». Insomma, se siete iscritti alla Maratona di Atene di domenica 10 novembre e avete come obiettivo una media non inferiore ai 4 minuti e 15 secondi al chilometro, potreste perfino scambiarci due chiacchere. Già, non più veloce: perché Stefano Baldini, «Dio di Maratona» ai Giochi di Atene 2004, torna sulle strade della sua impresa olimpionica a distanza di 15 anni, con l’idea di chiudere i 42 chilometri in 2 ore, 59 minuti e 59 secondi. Non un minuto di meno. Il «rischio», piuttosto, è quello di metterci qualcosa in più, ma è lo scotto da pagare per una gara corsa in buona compagnia: «Sarò insieme ai miei amici Ottavio Andriani, Giovanni Ruggiero e Maurizio Leone: se le ore saranno 3 e mezza, pazienza».</p>
      <figure>
        <img src="https://images2.corriereobjects.it/methode_image/2019/11/05/Sport/Foto%20Sport%20-%20Trattate/Stris%202-kak-U3150543217423R2B-593x443@Corriere-Web-Sezioni.jpg?v=201911051455"/>
      </figure>
      <aside>Scheda 1 di 7<br/><br/>INDIETRO<a href="https://www.corriere.it/sport/running-nuoto-bici/cards/olimpionico-stefano-baldini-torna-maratona-atene-obiettivo-tre-ore-voglio-godermi-corsa/sfida-ori-olimpici.shtml"> AVANTI</a></aside>
    </article>
  </body>
</html>