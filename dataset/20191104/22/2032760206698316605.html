<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88686"/>
    <meta property="og:site_name" content="Denník politika"/>
    <meta property="article:published_time" content="2019-11-04T22:35:05+00:00"/>
    <meta property="og:title" content="Konečná cena za rekonštrukciu objektu Najvyššieho súdu SR bola predražená takmer o 750-tisíc eur"/>
    <meta property="og:description" content="4.11.2019 (Webnoviny.sk) – Rekonštrukcia objektu Najvyššieho súdu SR (NS SR) na Klobučníckej ulici v Bratislave sa predražila o takmer trištvrte milióna eur. Vyplýva to z dokladov kontroly nariadenej podpredsedníčkou Najvyššieho súdu SR Jarmilou Urbancovou, ktorá teraz zastupuje aj predsedu Najvyššieho súdu SR, keďže táto funkcia je od 2. októbra neobsadená."/>
  </head>
  <body>
    <article>
      <h1>Konečná cena za rekonštrukciu objektu Najvyššieho súdu SR bola predražená takmer o 750-tisíc eur</h1>
      <address><time datetime="2019-11-04T22:35:05+00:00">04 Nov 2019, 22:35</time> by <a rel="author">Webnoviny</a></address>
      <p>4.11.2019 (Webnoviny.sk) – Rekonštrukcia objektu Najvyššieho súdu SR (NS SR) na Klobučníckej ulici v Bratislave sa predražila o takmer trištvrte milióna eur. Vyplýva to z dokladov kontroly nariadenej podpredsedníčkou Najvyššieho súdu SR Jarmilou Urbancovou, ktorá teraz zastupuje aj predsedu Najvyššieho súdu SR, keďže táto funkcia je od 2. októbra neobsadená.</p>
      <p>Ako sa uvádza v stanovisku, ktoré agentúre SITA zaslala Alexandra Važanová z referátu komunikácie s verejnosťou Kancelárie NS SR, pôvodne mal súd zaplatiť za rekonštrukciu priestorov 1 397 319,70 eur bez DPH spoločnosti HANT BA, a.s., ktorá zvíťazila s najnižšou ponukou.</p>
      <p>Ako ďalej priblížila Važanová, spoločnosť na základe podkladov plánovaných opráv písomne vysvetlila mimoriadne nízku cenovú ponuku. Podľa jej vyjadrenia bola cena za rekonštrukciu reálna.</p>
      <h3>Navýšenie sumy</h3>
      <p>Počas rekonštrukcie bývalý vedúci Kancelárie NS SR Ivan Solej opakovane uzatváral dodatky, celkovo tri, so spoločnosťou HANT BA, a.s., čím došlo k výraznému navýšeniu sumy za rekonštrukciu.</p>
      <p>„<i>Po vládnom audite, ktorý zistil 14 závažných porušení finančnej disciplíny ide o ďalšie závažné podozrenie z nehospodárneho nakladania s financiami počas predsedníctva Daniely Švecovej a jej generálneho tajomníka Ivana Soleja,</i>“ vyhlásila v stanovisku Urbancová.</p>
      <h3>Podpora v súdnej rade</h3>
      <p>Najvyšší súd SR pritom v pôvodných podkladoch odhadoval náklady na rekonštrukčné práce na 2,2 milióna eur. „<i>Z dokladov výberového konania vyplýva, že trojčlennú výberovú komisiu netvorili zamestnanci Kancelárie Najvyššieho súdu Slovenskej republiky. Zápisnicu z otvárania ponúk podpísali všetci členovia komisie, zápisnicu o vyhodnotení ponúk však podpísal len jeden z nich, predseda komisie</i>,“ dodala Važanová.</p>
      <p>Urbancová, ktorá nariadila kontrolu na NS SR, sa spomína v súvislosti s Marianom K., ktorý čelí obžalobe z vraždy investigatívneho novinára Jána Kuciaka. Denník N informoval, že sudca Vladimír Sklenka mal vo februári 2018 písať Marianovi K., že Urbancová hľadá podporu v súdnej rade na zvolenie do funkcie podpredsedníčky najvyššieho súdu.</p>
      <h3>Výzva na odchod</h3>
      <p>Potrebovala desať hlasov. „<i>Jarinke pomôžem, čo budem vedieť</i>,“ napísal údajne Marian K. Následne už so Sklenkom podľa denníka riešili, ako by mohli ovplyvniť členov súdnej rady.</p>
      <p>Bývalá predsedníčka Najvyššieho súdu SR Daniela Švecová preto vyzvala podpredsedníčku NS SR Jarmilu Urbancovú na odchod z funkcie. Pridala sa tým k desiatke sudcov, ktorí v súvislosti so zverejnenou komunikáciou viacnásobne stíhaného Mariana K., od Urbancovej požadujú to isté.</p>
      <p>„<i>Rovnako aj ja považujem za neakceptovateľné, aby ste pri tak závažných podozreniach stáli v čele Najvyššieho súdu SR, a preto sa k výzve na vaše bezodkladné vzdanie sa funkcie podpredsedníčky Najvyššieho súdu SR pripájam,“</i> uviedla 31. októbra Švecová.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/najvyssi-sud-sr/"><u>Najvyšší súd SR</u></a>, <a href="https://www.webnoviny.sk/tag/rekonstrukcia/"><u>rekonštrukcia</u></a><br/>Zdroj: Webnoviny.sk – <a href="https://www.webnoviny.sk/konecna-cena-za-rekonstrukciu-objektu-najvyssieho-sudu-sr-bola-predrazena-takmer-o-750-tisic-eur/"><u>Konečná cena za rekonštrukciu objektu Najvyššieho súdu SR bola predražená takmer o 750-tisíc eur</u></a> © SITA Všetky práva vyhradené.</p>
    </article>
  </body>
</html>