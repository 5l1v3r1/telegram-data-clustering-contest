<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_05/di-maio-via-setafaremo-conti-2020siglato-l-accordo-trieste-72ed974a-0009-11ea-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Di Maio e la Via della Seta: «Faremo i conti nel 2020», siglato accordo su Trieste"/>
    <meta property="og:description" content="E su Trump: credo che il presidente Usa abbia sempre compreso l’importanza che noi diamo all’export"/>
  </head>
  <body>
    <article>
      <h1>Di Maio e la Via della Seta: «Faremo i conti nel 2020», siglato accordo su Trieste</h1>
      <h2>E su Trump: credo che il presidente Usa abbia sempre compreso l’importanza che noi diamo all’export</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Guido Santevecchi, inviato a Shangai</a></address>
      <p>Seduto in una terrazza a forma di colosseo che domina il Padiglione Italia alla China International Import Expo di Shanghai, Luigi Di Maio manda una serie di messaggi. «Faremo i conti sull’interscambio con la Cina e sulle nostre esportazioni a marzo del 2020, a un anno dalla firma del memorandum d’intesa sulla Via della Seta». E ancora: «L’intesa firmata a Roma con Xi Jinping ha dato un grande sviluppo alle relazioni bilaterali ed è anche un’apertura di credito, la Via della Seta vale più dei soli investimenti e dei commerci e qui a Shanghai ho detto chiaramente ai cinesi che ci aspettiamo ancora di più e che i nostri due Paesi non sono mai stati così vicini».</p>
      <figure>
        <img src="https://images2.corriereobjects.it/methode_image/2019/11/06/Esteri/Foto%20Esteri%20-%20Trattate/Clipboard-kFn-U31505698828850I-192x144@Corriere-Web-Sezioni.jpg"/>
      </figure>
      <h4>
        <a href="https://www.corriere.it/economia/aziende/19_novembre_06/dal-pireo-liguria-cosi-cina-sbarcata-porti-da07be20-0076-11ea-90df-c7bf97da0906.shtml">La visita</a>
      </h4>
      <h4>
        <a href="https://www.corriere.it/economia/aziende/19_novembre_06/dal-pireo-liguria-cosi-cina-sbarcata-porti-da07be20-0076-11ea-90df-c7bf97da0906.shtml">Dal Pireo alla Liguria: così la Cina è sbarcata nei porti</a>
      </h4>
      <p><b>Bene, ma qual è lo stato dei rapporti con la superpotenza americana?</b> Di Maio sembra rilassato: «Credo che il presidente Trump, che è un uomo di business, abbia sempre compreso l’importanza che noi diamo all’export e al commercio estero, noi abbiamo necessità di guardare a Est; ma dagli Stati Uniti non è mai arrivato un attacco sulla Via della Seta; l’unica preoccupazione che avevano gli americani, e che avevamo anche noi, è sul 5G» (quello di Huawei, ndr). Il ministro degli Esteri sostiene che l’Italia sulle reti per telecomunicazioni di quinta generazione ha introdotto la normativa più restrittiva d’Europa e «ora speriamo che tutti i Paesi europei ci seguano su queste regole di sicurezza».</p>
      <p><b>A Shanghai il leader del Movimento 5 Stelle ha ripetuto </b>che l’adesione italiana alla Belt and Road Initiative di Xi Jinping ci dà una grande possibilità di promozione commerciale del made in Italy. Però la Via della Seta è un megaprogetto di infrastrutture per connettere Asia ed Europa, passando dall’Africa, ci sarebbero cantieri per centinaia di miliardi di euro per lastricare il percorso, con linee ferroviarie, autostrade, centrali elettriche, porti e aeroporti. Si era parlato di collaborazione tra imprese italiane e cinesi in Paesi terzi e di investimenti di Pechino nei porti italiani. Poi, dopo la firma del memorandum a marzo a Roma, questi piani sono stati oscurati e si parla solo di export, soprattutto agroalimentare. Risponde Di Maio: «A Roma abbiamo convocato un tavolo Italia-Cina per coinvolgere le nostre imprese delle infrastrutture; per i Paesi terzi dove impegnarci guardiamo all’Africa, dove ci sono progetti avviati dai cinesi che si aspettano la nostra collaborazione, con stile e standard di qualità italiani».</p>
      <figure>
        <img src="https://images2.corriereobjects.it/methode_image/2019/11/06/Esteri/Foto%20Esteri%20-%20Trattate/Clipboard-0018-kFn-U3150569882885VWE-192x144@Corriere-Web-Sezioni.jpg"/>
      </figure>
      <h4>
        <a href="https://www.corriere.it/economia/aziende/19_ottobre_29/missione-cina-intesa-sanpaolo-un-occasione-crescita-il-sud-a0a5c6c4-fa20-11e9-88c1-96c4008e4167.shtml">Porti e imprese</a>
      </h4>
      <h4>
        <a href="https://www.corriere.it/economia/aziende/19_ottobre_29/missione-cina-intesa-sanpaolo-un-occasione-crescita-il-sud-a0a5c6c4-fa20-11e9-88c1-96c4008e4167.shtml">Missione Cina per Intesa Sanpaolo: «Un’occasione di crescita per il Sud»</a>
      </h4>
      <p><b>P</b><b><b>oi un annuncio</b></b><b>: «Si firma l’accordo tra Porto di Trieste e CCCC</b>, colosso cinese delle costruzioni. Significa che a Pechino sono interessati a investire da noi per la Via della Seta marittima, guardano anche a Taranto. E il nostro obiettivo è sempre di rafforzare le esportazioni e le nostre industrie». Spiega Ettore Sequi, per quattro anni ambasciatore a Pechino e ora capo di gabinetto della Farnesina: «L’intesa con Trieste serve ad aprire la rotta per i prodotti italiani verso la Cina».</p>
      <p><b>Dice al </b><b>Corriere</b><b> Zeno D’Agostino, presidente dell’Autorità </b>portuale di Trieste: «Siamo alla fase due rispetto alle intese di marzo. I cinesi si sono impegnati a investire in due piattaforme logistiche nell’area di Shanghai e del Guangdong, collegate con Trieste per favorire l’export di prodotti italiani. Non è in discussione il controllo del nostro porto, che resta italiano, a noi non interessano i soldi cinesi, non siamo disperati come i greci del Pireo, noi vogliamo portare valore nel nostro territorio, costruendo una opportunità di crescita per la città e per le imprese italiane dell’export».</p>
      <p><b>In conclusione, secondo il ministro degli Esteri</b>: «L’agenda economica rimane centrale nei rapporti tra Roma e Pechino. Perché la Cina è il nostro quinto partner commerciale e per l’industria italiana un mercato di sbocco ineludibile».</p>
      <p><b>L’impossibilità per i Paesi europei (ma anche per gli Stati Uniti)</b> di rinunciare a un mercato di 1,4 miliardi di consumatori è l’asso di Xi nel poker della globalizzazione. Di Maio vuole restare al tavolo e per valutare i benefici economici e i costi politici chiede di fare i conti nel 2020. Non manca molto per vedere le sue carte.</p>
    </article>
  </body>
</html>