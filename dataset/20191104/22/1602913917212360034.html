<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/preturile-productiei-industriale-au-crescut-cu-3-1-in-septembrie-2019-18540528"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T22:05:00+00:00"/>
    <meta property="og:title" content="Preţurile producţiei industriale au crescut cu 3,1% în septembrie 2019"/>
    <meta property="og:description" content="Cea mai mare creştere în cadrul marilor grupe industriale a fost înregistrată de industria bunurilor de uz curent."/>
  </head>
  <body>
    <article>
      <h1>Preţurile producţiei industriale au crescut cu 3,1% în septembrie 2019</h1>
      <address><time datetime="2019-11-04T22:05:00+00:00">04 Nov 2019, 22:05</time> by <a rel="author" href="https://www.zf.ro/autor/laura-albu" target="_blank">Laura Albu</a></address>
      <p>Cea mai mare creştere în cadrul marilor grupe industriale a fost înregistrată de industria bunurilor de uz curent.</p>
      <p>Preţurile producţiei industriale au crescut cu 3,1% în septembrie 2019 faţă de aceeaşi lună a anului trecut, iar comparativ cu luna august, preţurile au înregistrat un avans de 0,1%, potrivit unui raport realizat de Institutul Naţional de Statistică (INS).</p>
      <p>În septembrie 2019, faţă de septembrie 2018, cea mai mare creştere în cadrul marilor grupe industriale a fost înregistrată de industria bunurilor de uz curent cu un avans de 4,27%, industria bunurilor de folosinţă energetică a marcat o creştere de 3,6%, industria bunurilor de folosinţă îndelungată (3,35%), industria bunurilor de capital (3,27%), iar industria bunurilor intermediare a avansat cu 1,61%.</p>
      <p>Pe secţiuni şi diviziuni, în septembrie 2019 faţă de aceeaşi lună a anului trecut, preţurile producţiei industriale, atât pe piaţa internă, cât şi pe cea externă, au avansat cel mai mult în producţia şi furnizarea de energie electrică şi termică, gaze, apă caldă şi aer condiţionat cu 12,7%.</p>
      <p>Domeniul distribuţiei apei, de salu­britate, gestionare a deşeurilor şi activi­tăţilor de decontaminare a înregistrat o creştere a preţurilor de 4,44%, iar industria prelucrătoare de 1,65%.</p>
      <p>În industria extractivă, preţurile producţiei industriale au scăzut cu 0,91%.</p>
      <p>Pe piaţa internă, preţurile producţiei industriale au avansat cu 4,18%, în septembrie 2019 faţă de septembrie 2018, în timp ce pe piaţa externă s-a înregistrat o creştere de 1,22%.</p>
      <p> În septembrie 2019 faţă de luna august a aceluiaşi an, preţurile producţiei industriale au crescut cu 0,1%, pe piaţa internă indicele a scăzut cu 0,04%, iar piaţa externă s-a majorat cu 0,35%.</p>
    </article>
  </body>
</html>