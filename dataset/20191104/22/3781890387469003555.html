<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739750"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T22:31:00+00:00"/>
    <meta property="og:title" content="แนะเด็กตั้งใจเรียนไม่ติวโอเน็ต"/>
    <meta property="og:description" content="สถาบันทดสอบทางการศึกษาแห่งชาติ ออกข้อสอบโอเน็ตทุกช่วงชั้นเสร็จเรียบร้อยแล้ว แนะเด็กตั้งใจเรียนในห้องเรียนไม่ต้องไปกวดวิชา เชื่อทำข้อสอบโอเน็ตได้แน่"/>
  </head>
  <body>
    <article>
      <h1>แนะเด็กตั้งใจเรียนไม่ติวโอเน็ต</h1>
      <address>
        <time datetime="2019-11-04T22:31:00+00:00">04 Nov 2019, 22:31</time>
      </address>
      <p>
        <b>สถาบันทดสอบทางการศึกษาแห่งชาติ ออกข้อสอบโอเน็ตทุกช่วงชั้นเสร็จเรียบร้อยแล้ว แนะเด็กตั้งใจเรียนในห้องเรียนไม่ต้องไปกวดวิชา เชื่อทำข้อสอบโอเน็ตได้แน่</b>
      </p>
      <p>วันนี้ (5 พ.ย.) ผศ.ดร.ศิริดา บุรชาติ ผอ.สถาบันทดสอบทางการศึกษาแห่งชาติ(สทศ.)เปิดเผยความคืบหน้าการดำเนินการจัดการทดสอบทางการศึกษาระดับชาติขั้นพื้นฐาน หรือ โอเน็ต ปีการศึกษา 2562 ว่า สทศ.ได้ออกข้อสอบโอเน็ตสำหรับชั้น ป.6 ม.3 และม.6 เสร็จเรียบร้อยแล้ว ขณะนี้อยู่ขั้นตอนการตรวจทานความถูกต้อง อย่างไรก็ตามสทศ.อยากให้เด็กทุกคนเตรียมตัวสอบให้พร้อมสำหรับการสอบโอเน็ต ไม่ต้องการให้เด็กไปติวข้อสอบ เพียงแค่ตั้งใจเรียน และทบทวน เชื่อว่าจะสามารถทำข้อสอบโอเน็ตได้แน่นอน เพราะเนื้อหาข้อสอบเป็นไปตามหลักสูตรการศึกษาขั้นพื้นฐาน ไม่มีการออกข้อสอบเกินหลักสูตร<br/>  <br/> “สทศ. ได้นำประกาศกระทรวงศึกษาธิการ(ศธ.) เรื่องนโยบายการทดสอบ โอเน็ต ของหน่วยงานต้นสังกัดที่ต้องสอบโอเน็ต ประกอบด้วย ศธ. สำนักงานพระพุทธศาสนาแห่งชาติ มหาวิทยาลัยการกีฬาแห่งชาติ กองบัญชาการตำรวจตระเวนชายแดน กรุงเทพมหานคร และเมืองพัทยา พร้อมนำประกาศ ศธ.เรื่องนโยบายการทดสอบทางการศึกษาระดับชาติด้านอาชีวศึกษา หรือ วีเน็ต การทดสอบมาตรฐานอิสลามศึกษา หรือ ไอเน็ต การทดสอบทางการศึกษาระดับชาติด้านการศึกษานอกระบบโรงเรียน หรือ เอ็นเน็ต และการทดสอบทางการศึกษาระดับชาติด้านพระพุทธศาสนา หรือ บีเน็ต ขึ้นเวบไซต์ สทศ.https://www.niets.or.th/th/ เพื่อแจ้งให้นักเรียน โรงเรียน และผู้เกี่ยวข้องทราบ แล้ว”ผอ.สทศ.กล่าว</p>
    </article>
  </body>
</html>