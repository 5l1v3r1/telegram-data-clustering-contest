<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619917/%D9%88%D8%B1%D9%88%D8%AF-%D8%B0%D8%B1%D8%AA%E2%80%8C%D9%87%D8%A7%DB%8C-%D8%A2%D9%84%D9%88%D8%AF%D9%87-%D8%A8%D9%87-%DA%A9%D8%B4%D9%88%D8%B1-%D8%AA%DA%A9%D8%B0%DB%8C%D8%A8-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T22:24:00+00:00"/>
    <meta property="og:title" content="ورود ذرت‌های آلوده به کشور تکذیب شد"/>
    <meta property="og:description" content="وزیر کشور وارد کردن ذرت‌های آلوده به کشور را تکذیب کرد."/>
  </head>
  <body>
    <article>
      <h1>ورود ذرت‌های آلوده به کشور تکذیب شد</h1>
      <address>
        <time datetime="2019-11-04T22:24:00+00:00">04 Nov 2019, 22:24</time>
      </address>
      <p>
        <i>وزیر کشور وارد کردن ذرت‌های آلوده به کشور را تکذیب کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رحمانی فضلی در حاشیه سی و هشتمین جلسه ستاد اطلاع رسانی و تبلیغات اقتصادی کشور در جمع خبرنگاران گفت: روزهای اخیر اخباری درباره ورود ذرت‌های آلوده به کشور منتشر شده که کذب بود.</p>
      <p>وی ادامه داد: از سال ۹۲ تا ۹۵ حدود ۳۰ میلیون تن ذرت وارد کشور شده که در این میان یک محموله قریب به صد و پنجاه هزار تنی از طریق دریا قصد ورود به کشور داشت، دستگاه‌های مربوط و وزارت کشور این موضوع را به دقت رصد کردند و با همکاری دستگاه‌های متولی تخصصی نگذاشتند این کالا وارد کشور شود. همچنین سه فقره نامه به دولت ارسال شد و رئیس‌جمهور دستورات محکمی درباره عدم ورود این کالا به کشور صادر کردند و اکنون نیز تمهیداتی اندیشیده می‌شود که به نوعی این ذرت‌ها مرجوع یا امحا شود.</p>
      <figure>
        <img src="https://aftabnews.ir/files/fa/news/1398/8/13/355452_133.jpg"/>
      </figure>
      <p>وزیر کشور متذکر شد: اینکه ذرت‌های آلوده، ذرت علوفه‌ای و دامی هستند، در برخی رسانه‌ها این موضوع به نوعی مطرح شد که این ذرت‌ها خوراک انسان است اما این‌طور نیست. این محموله، ذرت علوفه‌ای و دائمی بوده و به هیچ وجه وارد کشور نشده است.</p>
      <p>وی درباره موضوعات مهم جلسه امروز ستاد اطلاع رسانی و تبلیغات اقتصادی کشور نیز گفت: در این جلسه بحث قاچاق کالا و نحوه انعکاس اخبار و اطلاع‌رسانی درباره قاچاق کالا مطرح شد که تأکید کردیم باید رسانه‌ها درباره محموله‌هایی که تحت عنوان قاچاق مطرح می‌شود، با توجه به تعاریف خاص قانونی، دقت کنند تا مباحث به‌درستی مطرح شود.</p>
      <p>وزیر کشور درباره نگرانی‌‌ها از وضع احتمالی مالیات بر سپرده‌های بانکی نیز گفت: نماینده وزارت‌اقتصاد این موضوع را توضیح و اعلام کرد نگرانی در این زمینه وجود ندارد. وی گفت این موضوع که سپرده‌های مردم بررسی و برای آنها مالیات تعیین می‌شود درست نیست.</p>
      <p>رحمانی‌فضلی درباره انتقاد و شکایت‌ها از گرانی بلیت هواپیما در ایام تعطیلات اخیر هم گفت: در این جلسه از مدیران سازمان هواپیمایی دعوت کردم که توضیحات ارائه و قرار شد شکایات و انتقادات را پیگیری کنند. قیمت بلیت‌ها مداوم در حال رصد شدن است.همچنین براساس تصمیم ستاد، سازمان حمایت از حقوق مصرف‌کنندگان متولی و مسئول پیگیری و رصد قیمت بلیت هواپیما است تا قیمت‌های بلیت را با کمک کارشناسان سازمان هواپیمایی آنالیز کنند و قیمتی واقعی و تعادلی را اعلام کنند تا هم صنعت هواپیمایی کشور را در شرایط تحریمی سرپا و زنده نگه دارد و هم حق مردم ضایع نشود.</p>
      <p>رحمانی فضلی درباره گزارش وزارت صمت درباره روند قیمت کالاها گفت: قیمت کالاها به‌صورت روزانه بررسی و هر ماه گزارشی از آن ارائه می‌شود. از ۱۰۰ قلم کالا که در سبد معیشتی مردم وجود دارد، ۵۵ قلم کالا روند کاهشی در یک‌ماه گذشته داشته و حدود ۲۰ تا ۲۵ قلم کالا با ثبات قیمت مواجه بوده است. همچنین بقیه کالاها بین یک تا ۵ درصد افزایش قیمت داشتند. مقرر شد دستگاه‌های تخصصی حساسیت‌های لازم را نسبت به این موضوع داشته باشند چراکه با توجه به کاهش قیمت ارز انتظار می‌رود روند قیمت کالاها نیز کاهشی باشد و اگر مواردی هم افزایشی بود باید مورد رسیدگی قرار گرفته و دلایل آن روشن باشد.</p>
    </article>
  </body>
</html>