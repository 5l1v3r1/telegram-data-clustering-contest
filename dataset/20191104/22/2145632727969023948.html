<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18539094-teama-pe-care-o-are-majoritatea-romanilor"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Teama pe care o are majoritatea românilor"/>
    <meta property="og:description" content="Majoritatea cetăţenilor din centrul şi estul Uniunii Europene, inclusiv din România, sunt îngrijoraţi în legătură cu viitorul democraţiei, fiind sceptici în ceea ce priveşte autorităţile şi partidele politice şi neîncrezători în mass-media, arată un sondaj de opinie, potrivit Mediafax."/>
  </head>
  <body>
    <article>
      <h1>Teama pe care o are majoritatea românilor</h1>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18539094/1/watching-tv.jpg"/>
      </figure>
      <p>Majoritatea cetăţenilor din centrul şi estul Uniunii Europene, inclusiv din România, sunt îngrijoraţi în legătură cu viitorul democraţiei, fiind sceptici în ceea ce priveşte autorităţile şi partidele politice şi neîncrezători în mass-media, arată un sondaj de opinie, potrivit Mediafax.</p>
      <p>Potrivit sondajului realizat de firma britanică YouGov, pe un eşantion de 12.500 de persoane din Bulgaria, Cehia, Germania, Ungaria, Polonia, România şi Slovacia, publicat de Fundaţia pentru o Societate Deschisă, fondată de George Soros, între 51% şi 61% din respondenţii din şase ţări - inclusiv Germania - consideră că democraţia este în pericol.</p>
      <p>Totuşi, în pofida a ceea ce autorii sondajului numesc „niveluri alarmante” de neîncredere în sistemul democratic şi în mass-media, mulţi respondenţi consideră, de asemenea, că pot influenţa viaţa politică şi pot îmbunătăţi societatea; analiza relevând că tinerii - în special femei - se implică în activităţi civice şi sunt optimişti în ceea ce priveşte realizarea de schimbări pozitive.</p>
      <p>Majoritatea românilor, ungurilor, bulgarilor, slovacilor şi polonezilor cred că vor suferi consecinţe în plan personal în cazul în care critică autorităţile, iar peste 60% din respondenţii din ţările incluse în studiu fiind de părere că justiţia se confruntă cu ameninţări.</p>
      <p>Trei sferturi din participanţii la sondaj din Bulgaria, peste jumătate din români şi unguri, o treime în Polonia şi o cincime dintre germani au considerat, de asemenea, că alegerile din ţara lor nu sunt nici libere şi nici corecte, iar mai puţin de un sfert dintre respondenţii cu vârste de peste 40 de ani au fost de părere că lumea este în acest moment mai sigură decât era în 1989.</p>
      <p>Încrederea în corectitudinea informaţiilor furnizate atât de mass-media, cât şi de autorităţi este foarte scăzută; majorităţi clare din aproape toate ţările indicând că nu au încredere în mass-media consacrată să relateze evenimentele în mod echitabil sau onest, ori în autorităţi să publice informaţii precise şi nepărtinitoare.</p>
      <p>Totuşi, sondajul a relevat o implicare civică pe scară largă, în special în rândul persoanelor cu vârste cuprinse între 18 şi 22 de ani (categorie denumită "Generaţia Z") şi de la 23 până la 37 de ani (milenarii sau "Generaţia Y"), precum şi optimism în ceea ce priveşte capacitatea lor de a schimba lucrurile în bine, notează autorii raportului.</p>
      <p>În toate ţările incluse în studiu, respondenţii au spus că doresc ca autorităţile să facă mai mult în sprijinul femeilor, tinerilor, vârstnicilor, persoanelor cu dizabilităţi şi a celor cu venituri reduse.</p>
      <related>
        <a href="https://www.descopera.ro/dnews/18534871-o-treime-din-generatia-millennials-aproba-comunismul"/>
      </related>
      <related>
        <a href="https://www.descopera.ro/dnews/18529511-rusia-a-intrat-in-era-internetului-suveran-legea-controversata-a-intrat-in-vigoare"/>
      </related>
      <related>
        <a href="https://www.descopera.ro/stiinta/18347734-teama-de-o-apocalipsa-a-antibioticelor-si-strategia-companiilor-biotehnologice"/>
      </related>
      <related>
        <a href="https://www.descopera.ro/lumea-digitala/17299171-o-companie-din-china-nu-repara-un-pisoar-de-teama-sa-nu-incalce-embargo-ul-impus-de-sua"/>
      </related>
      <related>
        <a href="https://www.descopera.ro/dnews/17229739-de-teama-noilor-reglementari-ue-numeroase-site-uri-au-blocat-accesul-persoanelor-din-tarile-membre"/>
      </related>
      <related>
        <a href="https://www.descopera.ro/dnews/16987259-china-avion-invizibil-vanatoare-armata"/>
      </related>
      <related>
        <a href="https://www.descopera.ro/stiinta/16851617-3-din-4-persoane-sufera-de-glosofobie-cum-invingem-teama-de-a-vorbi-in-public"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18534871-o-treime-din-generatia-millennials-aproba-comunismul"/>
        <a href="https://www.descopera.ro/dnews/18533673-leo-iorga-unul-dintre-marile-personaje-din-istoria-rockului-romanesc"/>
        <a href="https://www.descopera.ro/dnews/18529511-rusia-a-intrat-in-era-internetului-suveran-legea-controversata-a-intrat-in-vigoare"/>
        <a href="https://www.descopera.ro/dnews/18529353-operatia-pe-creier-a-unei-tinere-a-fost-transmisa-live-pe-facebook-in-scop-educativ"/>
      </related>
    </article>
  </body>
</html>