<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18542880-boeing-a-testat-taxiul-spatial-starliner-iar-una-dintre-cele-trei-parasute-nu-s-a-deschis"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Boeing a testat taxiul spaţial Starliner, iar una dintre cele trei paraşute nu s-a deschis. NASA: Este ''acceptabil''"/>
    <meta property="og:description" content="Boeing a anunţat că a efectuat cu succes un test de siguranţă al capsulei CST-100 Starliner, fără echipaj la bord, deşi una dintre cele trei paraşute de pe navetă nu s-a deschis."/>
  </head>
  <body>
    <article>
      <h1>Boeing a testat taxiul spaţial Starliner, iar una dintre cele trei paraşute nu s-a deschis. NASA: Este ''acceptabil''</h1>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author" href="https://www.descopera.ro/autor/mihaela-stoica" target="_blank">Mihaela Stoica</a></address>
      <figure>
        <img src="https://storage0.dms.mpinteractiv.ro/media/401/321/5109/18542880/1/sistem-ejectare-capsula-cst-100-starliner-boeing-descopera.jpg"/>
      </figure>
      <p>Boeing a anunţat că a efectuat cu succes un test de siguranţă al capsulei CST-100 Starliner, fără echipaj la bord, deşi una dintre cele trei paraşute de pe navetă nu s-a deschis.</p>
      <p>Boeing construieşte pentru NASA sistemul unei navete spaţiale comerciale care să ducă astronauţii către Staţia Spaţială Internaţionlă şi să îi înapoieze apoi pe Terra.</p>
      <p>Luni a avut loc un nou test de siguranţă al <a href="https://www.descopera.ro/dnews/17903897-boeing-lansa-astronauti-statia-spatiala-internationala">CST-100 Starline</a>r, însă în timpul unei proceduri de ejectare a capsulei, ca parte a unei misiuni de urgenţă menite să pună viitorul echipaj în siguranţă, una dintre cele trei paraşute nu s-a deschis, a anunţat purtătorul de cuvânt al Boeing, Todd Blecher, citat de <a href="http://www.reuters.com/article/us-space-exploration-boeing/boeing-tests-space-taxi-one-of-three-parachutes-does-not-open-idUSKBN1XE1WE">Reuters</a>.</p>
      <p>„Este prea devreme să stabilim de ce nu s-au lansat toate cele trei paraşute. Oricum, lansarea a două din trei paraşute este acceptabilă pentru parametrii testului şi siguranţa echipajului”, a precizat Blecher, care a adăugat că, per total, testul derulat luni de dimineaţă a fost un succes.</p>
      <p>Reprezentanţii Boeing şi NASA au afirmat că în 17 decembrie va avea loc, conform calendarului stabilit, prima misiune fără pilot a Starliner către <a href="https://www.descopera.ro/stiinta/17601860-statia-spatiala-internationala-istorie-explorare-univers">Staţia Spaţială Internaţională</a>.</p>
      <p>NASA a ales companiile Boeing şi SpaceX să construiască sisteme de lansare a rachetelor şi capsulelor care să îi aducă pe astronauţii americani din laboratorul de cercetare din orbita Pământului pentru prima dată de la<a href="https://www.descopera.ro/dnews/8441151-dupa-30-de-ani-si-196-de-miliarde-de-dolari-nasa-spune-adio-navetei-spatiale-video"> încheierea în 2011 a programului navetelor spaţiale americane</a>.</p>
      <p>Starliner-ul lui Boeing este rezultatul unui contract de 4,2 miliarde de dolari semnat cu NASA în 2014. SpaceX, compania miliardarului Elon Musk, a semnat un contract asemănător pentru misiunea Crew Dragon.</p>
      <p>Dezvoltarea sistemelor paraşutelor este una dintre provocările tehnologice pentru ambele companii, existând o serie de semne de întrebare privind securitatea echipajului. Paraşutele au rolul de a încetini capsulele la revenirea pe Pământ la viteze supersonice.</p>
      <figure>
        <iframe src="https://www.youtube.com/embed/RZg5CCAyiTA" width="560" height="315" data-service="Youtube" scrolling="no"/>
      </figure>
      <p>După<a href="https://www.descopera.ro/stiinta/17907252-capsula-crew-dragon-spacex-pamant"> testarea fără pilot </a>efectuată în luna martie a acestui an, SpaceX pregăteşte în prezent primul test de zbor cu echipaj uman al capsulei Crew Dragon către orbita Terrei, care ar urma să aibă loc în primul trimestru al anului următor, potrivit anunţului făcut de NASA.</p>
      <p>În privinţa testului de luni efectuat de Boeing, NASA l-a catalogat „acceptabil”.</p>
      <p>
        <b>Vă recomandăm să citiţi şi:</b>
      </p>
      <p>
        <b><a href="https://www.descopera.ro/stiinta/17120681-boeing-doreste-sa-revolutioneze-explorarea-spatiala-prin-construirea-primei-navete-spatiale-comerciale">Boeing doreşte să revoluţioneze explorarea spaţială</a> </b>
        <b>
          <a href="https://www.descopera.ro/stiinta/17120681-boeing-doreste-sa-revolutioneze-explorarea-spatiala-prin-construirea-primei-navete-spatiale-comerciale">prin construirea primei navete spaţiale comerciale</a>
        </b>
      </p>
      <p>
        <b>
          <a href="https://www.descopera.ro/dnews/16133865-noul-costum-al-nasa-va-fi-purtat-in-curand-de-astronauti-video">Noul costum al NASA va fi purtat în curând de astronauţi</a>
        </b>
      </p>
      <p>
        <b>
          <a href="https://www.descopera.ro/dnews/18239160-in-luna-aprilie-in-timpul-unei-testari-a-sistemului-de-propulsie">SpaceX a anunţat cauza exploziei capsulei Crew Dragon</a>
        </b>
      </p>
      <p>
        <b>
          <a href="https://www.descopera.ro/stiinta/17601860-statia-spatiala-internationala-istorie-explorare-univers">Staţia Spaţială Internaţională (ISS), istoria unui experiment reuşit</a>
        </b>
      </p>
      <related>
        <h4>Citeşte şi</h4>
        <a href="https://www.descopera.ro/dnews/18454764-boeing-vrea-sa-lanseze-un-vehicul-electric-zburator-impreuna-cu-porsche"/>
        <a href="https://www.descopera.ro/dnews/17979104-nasa-poate-renunta-racheta-boeing-viitoarea-misiune-luna"/>
        <a href="https://www.descopera.ro/dnews/17903897-boeing-lansa-astronauti-statia-spatiala-internationala"/>
        <a href="https://www.descopera.ro/dnews/17893681-avionul-vanatoare-autonom-prezentat-boeing"/>
      </related>
    </article>
  </body>
</html>