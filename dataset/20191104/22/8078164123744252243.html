<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cultura/19_novembre_05/elena-ferrante-la-vita-bugiarda-adulti-anteprima-recensione-nuovo-romanzo-603f36d8-ff93-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Elena Ferrante, la recensione in anteprima del nuovo libro «La vita bugiarda degli adulti»"/>
    <meta property="og:description" content="La misteriosa scrittrice de «L’Amica geniale» torna in libreria dal 7 novembre con un nuovo romanzo: «Si ritrovano l’educazione sentimentale e l’approssimazione al mondo adulto attraverso amicizia, amore, tradimento, inganno. A fare da sfondo Napoli»"/>
  </head>
  <body>
    <article>
      <h1><a href="https://www.corriere.it/cultura/19_novembre_05/elena-ferrante-chi-mistero-identita-vita-bugiarda-adulti-4e81b202-ffa4-11e9-86c6-d2f1a0d8af2e.shtml">Elena Ferrante</a>, la recensione in anteprima del nuovo libro «La vita bugiarda degli adulti»</h1>
      <h2>La misteriosa scrittrice de «L’Amica geniale» torna in libreria dal 7 novembre col nuovo romanzo edito da e/o. Si ritrovano Napoli, l’educazione sentimentale e l’approssimazione al mondo adulto attraverso amicizia, amore, tradimento, inganno</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">CRISTINA TAGLIETTI</a></address>
      <p>Non ci sono Lila e Lenù, perché non si tratta di un seguito dell’ Amica geniale ma basta una prima, rapida lettura del nuovo romanzo di <a href="https://www.corriere.it/la-lettura/elena-ferrante/">Elena Ferrante</a>, La vita bugiarda degli adulti ( e/o, pagine 336, euro 19), per ritrovarsi a respirare la stessa atmosfera. Come nella saga che ha fatto il giro del mondo, anche qui c’è uno sguardo femminile, quello della protagonista, Giovanna, nata il 3 giugno 1979. È lei a raccontare in prima persona la sua storia a partire dal rapporto con i genitori, due insegnanti di diversa estrazione sociale: mentre la madre viene dai quartieri alti, il padre si è affrancato con lo studio dalla Napoli popolare, ha un passato oscuro, una sorella che fa la serva e che cerca di cancellare dalla sua vita. Si ritrovano l’educazione sentimentale e l’approssimazione al mondo adulto attraverso l’amicizia, l’amore, il tradimento, l’inganno, la percezione di sé e della propria immagine, mentre a fare da sfondo c’è ancora Napoli: la Napoli del Rione Alto e del Vomero che a un certo punto si mescola con quella popolare (e inesistente, nella realtà, ma nasconde Poggioreale) del Pascone <a href="https://www.corriere.it/cultura/19_settembre_09/elena-ferrante-incipit-nuovo-romanzo-3d68fa26-d2e4-11e9-b7e8-6cf2f2f7881d.shtml">(qui l’incipit del libro). </a><br/><br/><b>Il romanzo per ora è arrivato</b>, in versione digitale protetto da una password, soltanto alla stampa. Da giovedì 7 novembre sarà nelle librerie, con un evento degno delle migliori campagne di marketing, che ricorda i fasti delle anteprime di Harry Potter. Notizie centellinate: a settembre l’incipit, qualche giorno fa il titolo e la copertina (due mani protese ad afferrare qualcosa), oggi il pdf, giovedì il libro. La storia si concentra in un breve periodo che corrisponde all’adolescenza di Giovanna (detta Giannina) : dai dodici ai sedici anni. Un periodo tumultuoso in cui la sua vita cambia e le sue certezze si sgretolano: i bellissimi genitori che si erano amati fin da ragazzi si separano rivelando una triangolazione amorosa che Giovanna scoprirà venire da lontano e che coinvolge un’altra famiglia, quella dei loro migliori amici e delle loro figlie che lei considera come sorelle (da qui il titolo, «La vita bugiarda degli adulti»).</p>
      <p><b>Giovanna è in bilico tra rabbia, ribellione e bisogno di non tradire le aspettative dei genitori </b>(«mio padre leggeva moltissimo, mia madre pure e io amavo essere come loro», ma, come la Ferrante ha abituato i suoi lettori, il romanzo è popolato da altre figure femminili forti: le amiche del cuore Angela e Ida, e soprattutto Vittoria, la zia bandita dai ricordi, cancellata dalle foto. C’è da scoprire se è vero, come dice il padre, che in lei «combaciavano alla perfezione la bruttezza e la malvagità». Ci sono l’ordine e la sicurezza di un mondo che si infrange, mentre se ne scopre un altro, più misterioso e avvolgente; l’amore ideale, che sembra impossibile, le discussioni sui grandi temi e l’iniziazione sessuale, tappa necessaria per diventare grandi, insieme alle delusioni e alle aspettative tradite. C’è tutto questo e — scommettendo su un finale che invece di chiudere apre proiettando il lettore nel futuro — ci sarà molto altro: «Il giorno seguente partii per Venezia insieme a Ida.In treno ci ripromettemmo di diventare adulte come a nessuna era mai successo». Insomma, tutto lascia credere che una nuova saga sia iniziata.</p>
    </article>
  </body>
</html>