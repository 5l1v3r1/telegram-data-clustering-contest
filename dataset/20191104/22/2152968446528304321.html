<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/04/sled-30-g-studenata-voina-otnovo-se-zavryshta-granicite-se-vryshtat.428509"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="След 30 г. Студената война отново се завръща, границите се връщат"/>
    <meta property="og:description" content="Мрачна атмосфера около 30-ата годишнина от падането на Берлинската стена | Dnes.bg"/>
  </head>
  <body>
    <article>
      <h1>След 30 г. Студената война отново се завръща, границите се връщат</h1>
      <h2>Мрачна атмосфера около 30-ата годишнина от падането на Берлинската стена</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Усетили полъх, напомнящ за студената война, сред засилващи се националистически нагласи, Германия и Европа отбелязват тази седмица 30-ата годишнина от падането на Берлинската стена в тежка атмосфера, далеч от надеждите, които бе породило срутването на Желязната завеса.</p>
      <p>В унисон с повелята на времето Германия е подготвила минимална политическа програма за честванията, чиято кулминация се очаква в събота, пише Франс прес.</p>
      <p>Преди 10 години - за двайсетгодишнината от падането на Стената на 9 ноември 1989 г., лидери от цялата планета, включително от четирите съюзнически сили във Втората световна война, пристигнаха тук, за да повалят една стена-макет пред Бранденбургската врата в Берлин.</p>
      <p>Целта бе да се покаже, че времената на зидовете и оградите окончателно са минали в историята.</p>
      <p>В събота няма да има големи жестове - времената налагат сериозност. Още повече, че политическият климат в Германия е поляризиран повече отвсякога заради изборните успехи на антимигрантската крайна десница, по-специално в бившата комунистическа Източна Германия. Те са нагледно свидетелство за политическата пропаст, разделяща и след 30 години двете части на страната.</p>
      <p>Едноседмична поредица изложби и концерти започва от понеделник в Берлин, за да се отбележи събитието на самото място - арена на революцията от 1989 г., която помете режима.</p>
      <p>
        <b>Централна Европа</b>
      </p>
      <p>Канцлерът Ангела Меркел ще говори в събота сутринта в "параклиса на помирението", издигнат край някогашната Берлинска стена. Наред с ръководителите на Полша, Чехия, Словакия и Унгария тя ще изтъкне "приноса на държавите от Централна Европа за мирната революция" от 1989 г.</p>
      <p>Надвечер ще я смени държавният глава Франк-Валтер Щайнмайер, който ще произнесе реч пред Бранденбургската врата. После ще има голям концерт.</p>
      <p>"Германското единство е подарък за Германия от Европа в края на едно столетие, когато германците са причинили непредставими страдания на този континент", посочи шефът на германската дипломация Хайко Маас.<br/>За събитието смята да пристигне и американският му колега Майк Помпео. През 1989 г. той е служил като войник на междугерманската граница.</p>
      <p>При все това "повеят на промяната", преобладавал преди 30 или дори преди 5-10 години, днес "вече е недоловим", обяснява заместник-кметът на Берлин по културата Клаус Ледерер.</p>
      <p>Градът ще почете годишнината, но "ние сме си мечтатели", добавя служителят - политик от германската радикална левица, и споменава няколко имена: "Тръмп, Болсонаро, Brexit".</p>
      <p>Падането на Стената и на Желязната завеса, разделяли следвоенна Европа, вдъхна тогава надежди за епоха на разведряване и единство, за разоръжаване и повсеместно разпространение на либерално-демократичния модел. Но днес изглежда вятърът се е обърнал.</p>
      <p>
        <b>Нова студена война?</b>
      </p>
      <p>Границите се завърнаха. Европейският съюз обвинява страни, освободени преди 30 години от комунистическия похлупак - като Унгария и Полша, че днес поставят отново под въпрос правовата държава. Националистическата съблазън се прокрадва навсякъде в обществените нагласи.</p>
      <p>А в геополитически план "студената война се завръща", но "по-различна" този път, предупреди миналата година генералният секретар на ООН Антониу Гутериш, тъй като "механизмите и предпазните перила, ограничавали някога рисковете от ескалация, изглежда вече не съществуват".</p>
      <p>САЩ например се оттеглиха от договора за разоръжаване ДРСМО (предвиждащ ликвидиране на ракетите със среден и малък обсег, б. пр.), подписан по време на студената война, отваряйки път за нова оръжейна надпревара, насочена срещу Русия, забиваща жалони навсякъде, откъдето се изтеглят САЩ - примерно в Близкия изток, но най-вече в Китай.</p>
      <p>Съответно американският Държавен департамент заяви по повод визитата на Помпео, че ще се обсъжда "нуждата от засилена намеса поради нарастващата заплаха от страна на Русия и Китай".</p>
      <p>Последният съветски президент Михаил Горбачов, все още популярен в Германия, защото подготви почвата за падането на Стената, съвсем не е оптимистично настроен 30 години по-късно.</p>
      <p>"Световната политика се носи по извънредно опасно надолнище", предупреждава той в последната си книга под формата на политическо завещание. <br/> </p>
      <p>/БТА/ </p>
    </article>
  </body>
</html>