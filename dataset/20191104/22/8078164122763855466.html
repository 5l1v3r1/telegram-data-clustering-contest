<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_05/atp-finals-2019-berrettini-girone-federer-djokovic-thiem-2d333d44-ffd8-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Atp finals 2019, Berrettini nel girone con Federer, Djokovic e Thiem"/>
    <meta property="og:description" content="L’azzurro se la vedrà con il serbo nel primo incontro. Nell’altro girone Nadal affronterà Medvedev, Tsitsipas e Zverev"/>
  </head>
  <body>
    <article>
      <h1>Atp finals 2019, Berrettini nel girone con Federer, Djokovic e Thiem</h1>
      <h2>L’azzurro se la vedrà con il serbo nel primo incontro domenica 10 alle 13 ora italiana. Nell’altro girone Nadal affronterà il russo Medvedev, il greco Tsitsipas e il tedesco Zverev</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Marco Calabresi</a></address>
      <p>Sui social hanno usato l’ironia: «Poteva andare peggio. Potevano capitare i Chicago Bulls di Jordan e il Brasile di Pelé». Con i migliori del mondo in campo, era difficile sperare in un sorteggio favorevole per le prime Atp Finals di Matteo Berrettini ma, vedendo i tre avversari del romano nel gruppo Bjorn Borg (l’altro girone, invece, porta il nome di Agassi) vengono i brividi. Novak Djokovic, Roger Federer e Dominic Thiem. Soltanto qualche mese fa, uno scenario impensabile per Berrettini, che esordirà domenica affrontando Djokovic. Con il serbo non ci sono precedenti: dei top 3, è l’unico che gli manca, dopo il match contro Federer a Wimbledon e contro Nadal agli Us Open, entrambi in un 2019 indimenticabile. Un solo precedente, invece, con Federer, negli ottavi proprio all’All England Club: era la prima volta sul centrale di Londra per Berrettini, finì 6-1 6-2 6-2 per lo svizzero, con Matteo che a fine partita si avvicinò al Re chiedendogli quanto fosse costata la lezione. Tre, infine, i precedenti con Thiem, uno nel 2018 e due in questa stagione: lo scorso anno, al Roland Garros, vinse l’austriaco 6-3 6-7 6-3 6-2, quest’anno un successo per parte. Ha vinto Berrettini nei quarti di finale a Shanghai (7-6 6-4), ha vinto Thiem (3-6 7-5 6-3) nella semifinale di Vienna. Visto l’enorme valore degli avversari e la maggiore esperienza a questi livelli (e la O2 Arena di Londra fa tremare le gambe anche vuota...), non è facile trovare una chiave che potrebbe portare Matteo a superare il Round Robin. Banalmente, servirà un tennis perfetto: quello da fondo campo, quello di tocco, ma servirà soprattutto la testa negli inevitabili momenti di difficoltà che ci saranno lungo il cammino. Berrettini, soprattutto nella seconda metà della stagione, ha fatto un salto di qualità notevole nella tenuta mentale, che gli ha permesso di raggiungere il suo best ranking (si presenta alle Finals da numero 8).</p>
      <h4>L’altro girone</h4>
      <p>Nell’altro girone ci sono Nadal, Medvedev, Tsitsipas e Zverev. C’è ancora qualche dubbio sulla presenza dello spagnolo, ma proprio Nadal nelle scorse ore su Twitter ha tenuto a rassicurare i tifosi sulle sue condizioni. «Ho fatto una risonanza a Maiorca e, nonostante abbia una piccolo stiramento al retto addominale, viaggerò per Londra. Giovedì e venerdì inizierò ad allenarmi, l’idea è quella di giocare le Finals». Nella prima urna, quella con i primi due del mondo, Berrettini poteva prendere Nadal non al 100%. Invece è uscito Nole. Ma comunque vada, sarà un successo.</p>
    </article>
  </body>
</html>