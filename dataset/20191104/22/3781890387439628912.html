<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740019"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T22:32:00+00:00"/>
    <meta property="og:title" content="&quot;คลอปป์&quot;กุนซือหงส์แดงกางปีกป้อง&quot;ซาเน&quot;ไม่ใช่จอมพุ่ง"/>
    <meta property="og:description" content="'เจอร์เกน คลอปป์' กุนซือ ลิเวอร์พูล กางปีกป้อง 'ซาดิโอ มาเน' ไม่ใช่จอมพุ่งเหมือนที่โดน 'เปป กวาร์ดิโอลา' บิ๊กบอส แมนฯ ซิตี กล่าวหาแต่อย่างใด"/>
  </head>
  <body>
    <article>
      <h1>"คลอปป์"กุนซือหงส์แดงกางปีกป้อง"ซาเน"ไม่ใช่จอมพุ่ง</h1>
      <address>
        <time datetime="2019-11-04T22:32:00+00:00">04 Nov 2019, 22:32</time>
      </address>
      <p>
        <b>"เจอร์เกน คลอปป์" กุนซือ ลิเวอร์พูล กางปีกป้อง "ซาดิโอ มาเน" ไม่ใช่จอมพุ่งเหมือนที่โดน "เปป กวาร์ดิโอลา" บิ๊กบอส แมนฯ ซิตี กล่าวหาแต่อย่างใด</b>
      </p>
      <p>เจอร์เกน คลอปป์ ผู้จัดการทีม ลิเวอร์พูล จ่าฝูงพรีเมียร์ลีก อังกฤษ ออกมาปกป้อง ซาดิโอ มาเน ปีกฟอร์มฮอต ไม่ใช่จอมพุ่งล้มเหมือนที่โดน เปป กวาร์ดิโอลา ผู้จัดการทีม แมนเชสเตอร์ ซิตี ออกมาตราหน้าแต่อย่างใด<br/><br/>มาเน โดนใบเหลืองด้วยข้อหาพุ่งล้มในเกมที่ ลิเวอร์พูล บุกเชือด แอสตัน วิลลา 2-1 เมื่อวันเสาร์ที่ผ่านมา จากนั้นไม่นาน กวาร์ดิโอลา จึงออกมาให้สัมภาษณ์พาดพิงถึง ดาวเตะทีมชาติเซเนกัล ว่า แม้จะเป็นนักเตะที่เปี่ยมไปด้วยพรสวรรค์ แต่บางครั้งก็ทิ้งตัวง่ายไปหน่อยเหมือนกันร้อนถึง คลอปป์ ที่ต้องออกมาปกป้องศิษย์รักดังกล่าว<br/><br/>"ถามว่าผมชอบไหมที่เขามาพูดถึงลูกทีมของผมแบบนั้น ต้องบอกก่อนว่าผมไม่แน่ใจด้วยซ้ำว่าเขาพูดถึงซาดิโอ หรือ พูดถึงเราหรือเปล่า ผมไม่ได้ยินชื่อซาดิโอเลย ผมไม่รู้ว่าเขารู้เรื่องที่เกิดขึ้นในเกมของเรารวดเร็วขนาดนั้นได้อย่างไร เพราะเกมของพวกเขาก็จบพร้อมๆ กัน"<br/><br/>"ซาดิโอไม่ใช่จอมพุ่ง ในเกมกับแอสตัน วิลลามีการโดนตัวกันจริง และเขาก็ล้มลงไป มันอาจจะไม่ใช่จุดโทษ แต่มีการสัมผัสตัวกันแน่นอน มันไม่ใช่การตั้งใจกระโจนเข้าไปหาหน้าแข้งและแสร้งทำเหมือนว่าเขาโดนเตะ" คลอปป์ กล่าว.<br/><br/><b>ภาพ gettyimages</b><br/><br/><br/> </p>
    </article>
  </body>
</html>