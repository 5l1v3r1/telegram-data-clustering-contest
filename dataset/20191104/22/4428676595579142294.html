<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motori.corriere.it/motori/attualita/19_novembre_05/peugeot-208-svolta-elettrica-fefa73fc-ffaf-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Nuova Peugeot 208: i prezzi e gli allestimenti dell’edizione 2019"/>
    <meta property="og:description" content="La nuova supercompatta francese si è allungata di 8 centimetri e ha un abitacolo più raffinato. Nella gamma anche la versione a «emissioni zero», con 340 km di autonomia"/>
  </head>
  <body>
    <article>
      <h1>Nuova Peugeot 208: i prezzi e gli allestimenti dell’edizione 2019</h1>
      <h2>La nuova supercompatta francese si è allungata di 8 centimetri e ha un abitacolo più raffinato. Nella gamma anche la versione a «emissioni zero», con 340 km di autonomia</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Saverio Villa</a></address>
      <p>LISBONA — In B è vietato sbagliare: per qualsiasi squadra sarebbe una catastrofe, visto che si tratta del campionato più importante. Ovviamente non stiamo parlando di calcio, ma di auto. E il campionato è quello del cosiddetto «segmento B»: le utilitarie supercompatte, lunghe circa 4 metri. Dalla<b> Peugeot 208 </b>alla Mini Cooper, dalla Renault Clio alla Citroën C3. In Italia, nell’insieme, queste auto rappresentano più del 47% del mercato. In Europa non sono da meno. Grandi volumi, margini (per la filiera, dal concessionario al costruttore) piccoli.</p>
      <slideshow>
        <figure>
          <img src="https://images2.corriereobjects.it/methode_image/2019/11/05/Motori/Foto%20Gallery/2783414-38mwv9bkye_MGTHUMB-INTERNA.jpg"/>
          <figcaption>La nuova Peugeot 208</figcaption>
        </figure>
        <figure>
          <img src="https://images2.corriereobjects.it/methode_image/2019/11/05/Motori/Foto%20Gallery/2783426-w02k6b4ah0_MGTHUMB-INTERNA.jpg"/>
          <figcaption>La nuova Peugeot 208</figcaption>
        </figure>
        <figure>
          <img src="https://images2.corriereobjects.it/methode_image/2019/11/05/Motori/Foto%20Gallery/2783417-sxe764t8al_MGTHUMB-INTERNA.jpg"/>
          <figcaption>La nuova Peugeot 208</figcaption>
        </figure>
        <figure>
          <img src="https://images2.corriereobjects.it/methode_image/2019/11/05/Motori/Foto%20Gallery/2783438-oh384jjl7h_MGTHUMB-INTERNA.jpg"/>
          <figcaption>La nuova Peugeot 208</figcaption>
        </figure>
        <figure>
          <img src="https://images2.corriereobjects.it/methode_image/2019/11/05/Motori/Foto%20Gallery/2783396-qtrb1fq0vp_MGTHUMB-INTERNA.jpg"/>
          <figcaption>La nuova Peugeot 208</figcaption>
        </figure>
        <figcaption>La nuova Peugeot 208</figcaption>
      </slideshow>
      <p>Oggi parliamo per l’appunto della 208: quella che arriva nelle concessionarie in questi giorni (a <b>prezzi </b>compresi tra <b>14.950</b> e <b>24.750 euro </b>e con un ampia scelta di formule d’acquisto e <b>noleggio</b>) è la nuova generazione di un classico del segmento B. Rispetto alla serie precedente,<b>si allunga di 8 centimetri </b>e guadagna uno<b> stile più sofisticato</b>, coerente con quello degli ultimi prodotti del marchio (508 in primis); dietro fa addirittura il verso a qualche tedesca prestigiosa...</p>
      <p>Anche <b>l’interno </b>è molto personale, soprattutto per <b>l’i-Cockpit</b>, che crea un’atmosfera quasi sportiva e coinvolgente grazie al volante molto piccolo e alla strumentazione alta. Però servono un minimo di assuefazione e regolazioni più «fini» per arrivare alla postura giusta e alla leggibilità ottimale del cruscotto. <b>L’abitacolo</b>, ricco ed elaborato, si distacca dalla concorrenza e la strumentazione virtuale configurabile degli allestimenti ricchi <b>Allure </b>e <b>GT Line</b> è suggestiva ma, anche qui, bisogna fare l’abitudine. I <b>materiali </b>sono di aspetto pregevole e buona qualità, ma le plastiche rigide abbondano.</p>
      <p>L’allestimento sportiveggiante<b> GT Line</b>è quello che valorizza meglio la linea della 208 grazie all’assetto ribassato, ai parafanghini neri e ai cerchi da 17 pollici. Anche in questa variante le sospensioni rimangono propense al comfort ma la 208 è sicuramente tra le vetture più composte e genuine della categoria. Non offre sensazioni sportive in senso stretto, ma sulle strade tortuose ci si possono togliere parecchie soddisfazioni. Il «pacchetto» di sistemi di aiuto al conducente è di vertice e colloca la 208 al cosiddetto «livello 2», permettendo la guida virtualmente autonoma .</p>
      <p>I <b>motori</b>, per ora, sono <b>1200 turbobenzina</b><b> da 100 o 130 CV </b>e <b>1500 turbodiesel da 100 CV</b>. Il primo è il più adatto al nostro mercato: è piuttosto brillante, prende giri facilmente e spinge bene già prima dei 2000 giri, quindi permette una guida rilassata anche col cambio manuale a sei marce di serie (per il raffinato automatico a 8 rapporti servono 1800 euro).</p>
      <figure>
        <img src="https://images2.corriereobjects.it/methode_image/2019/11/05/Motori/Foto%20Motori/2784374-fg11u0o484.jpg?v=201911051204"/>
      </figure>
      <p>C’è poi <b>e-208</b>, con batteria da 50 kWh, che promette <b>340 km di autonomia </b>nel ciclo WLTP. Il motore da 100 kW (136 CV) la spinge fino a 150 km/h e da 0 a 100 km/h in 8”1. Servono 16 ore per ricaricarla con una presa casalinga e 7,30 con un wallbox, ma con un supercharger si ripristina l’80% della carica in 30 minuti. La e-208, però, ha prezzi a partire da 33.400 euro ma, secondo Peugeot, con le formule di noleggio dedicate si arriva allo stesso costo mensile di una 208 a benzina o diesel da 100 CV di pari allestimento. Su strada il maggior peso (329 kg più della diesel) si sente poco, lo scatto è sorprendente e ci si diverte più che con una versione convenzionale.</p>
    </article>
  </body>
</html>