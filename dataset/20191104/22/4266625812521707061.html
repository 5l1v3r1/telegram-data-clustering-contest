<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/svitovyy_nonsens_potribno_vvodyty_zhytlovu_inspektsiyu_dlya_osbb__babak_1683657"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T22:20:00+00:00"/>
    <meta property="og:title" content="Світовий нонсенс: Потрібно вводити житлову інспекцію для ОСББ, – Бабак"/>
    <meta property="og:description" content="Коли правління ОСББ не виконує свої функції чи працює непрозоро для самих співвласників – це певний український феномен. Тому в нашій державі слід вводити житлову інспекцію і для таких об'єднань, хоча й такої практики немає ніде у світі."/>
  </head>
  <body>
    <article>
      <h1>Світовий нонсенс: Потрібно вводити житлову інспекцію для ОСББ, – Бабак</h1>
      <address>
        <time datetime="2019-11-04T22:20:00+00:00">04 Nov 2019, 22:20</time>
      </address>
      <p>
        <b>Коли правління ОСББ не виконує свої функції чи працює непрозоро для самих співвласників – це певний український феномен. Тому в нашій державі слід вводити житлову інспекцію і для таких об'єднань, хоча й такої практики немає ніде у світі.</b>
      </p>
      <p>Про це в ефірі проєкту <a href="https://zik.ua/tv/project/hard/">«HARD з Влащенко»</a> на телеканалі <a href="https://zik.ua/news/2018/12/19/nardep_nazvav_sposoby_povernennya_u_spivvlasnist_orendovanogo_prymishchennya_u_1473327">ZIK</a> розповіла міністр розвитку громад на території України Альона Бабак.</p>
      <p>Вона наголосила: коли ОСББ не виконує свої функції – це певний український феномен. Адже дивно, що представницький орган самих співвласників багатоквартирних будинків узурпує владу, або ж є непрозорим.</p>
      <p>«Це наша біда, адже насправді все би мало відбуватись так: якщо більшість людей незадоволені роботою управління, вони просто створюють ініціативну групу. Якщо це біда для більшості, вони переобирають правління. Однак, маємо ситуацію, що є великі будинки, де дуже складно переобрати правління. Є певні речі, через які, банально, просто важко це зробити», – розповіла міністр.</p>
      <figure>
        <iframe src="https://www.youtube.com/embed/m_jNbF4zxfY" width="640" height="360" data-service="Youtube" scrolling="no"/>
      </figure>
      <p>Тож, на її думку, в Україні потрібно вводити житлову інспекцію і для ОСББ, хоча й це є нонсенсом.</p>
      <p>«У світі ніде такого немає. Та сьогодні я підтримую ідею створення цієї житлової інспекції. Адже людям дуже важко навіть вийти з ініціативою в межах одного будинка. Тому має бути механізм оскаржувати певні дії не в суді, а, як мінімум, звернутись зі скаргою до інспекції, щоб та уже могла втрутитись в діяльність правління та проаналізувати, чи справді немає зловживань щодо самих співвласників», – підкреслила Альона Бабак.</p>
      <p>Як повідомлялось раніше, експерти відзначають одразу <a href="https://zik.ua/news/2019/06/17/chomu_v_ukraini_galmuietsya_protses_stvorennya_osbb_eksperty_nazvaly_osnovni_1594953">кілька причин гальмування створення ОСББ</a>. Серед іншого, мала поінформованість населення щодо об’єднань співвласників будинків та страх, що наслідком такого кроку стане додаткова відповідальність.</p>
      <related>
        <h4>читайте також</h4>
        <a href="https://zik.ua/news/2019/11/04/osbb_v_smartfoni__te_do_chogo_maiemo_yty__babak_1683671"/>
        <a href="https://zik.ua/news/2019/11/04/vyrishennya_zhytlovogo_pytannya_ukraintsiv_babak_obitsyala_nastupnogo_roku_1683635"/>
        <a href="https://zik.ua/news/2019/11/04/alona_babak_u_programi_hard_z_vlashchenko_v_efiri_telekanalu_zik__1683405"/>
        <a href="https://zik.ua/news/2019/11/04/shcho_robyty_yakshcho_u_vas_zabyrayut_pidval__porady_vid_ministra_babak_1683609"/>
      </related>
    </article>
  </body>
</html>