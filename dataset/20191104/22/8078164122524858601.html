<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_05/borussia-dortmund-inter-3-2-nerazzurri-crollano-ripresa-9a7d12f4-0013-11ea-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Borussia Dortmund-Inter 3-2: i nerazzurri prima dominano, poi crollano"/>
    <meta property="og:description" content="Segnano Lautaro e Vecino, poi la ribaltano i tedeschi con la doppietta di Hakimi e Brandt. Qualificazione agli ottavi molto difficile"/>
  </head>
  <body>
    <article>
      <h1>Borussia Dortmund-Inter 3-2: i nerazzurri prima dominano, poi crollano</h1>
      <h2>Segnano Lautaro e Vecino, poi la ribaltano i tedeschi con la doppietta di Hakimi e Brandt. Qualificazione agli ottavi molto difficile</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Alessandro Bocci, inviato a Dortmund</a></address>
      <p>Un tempo, il primo, perfetto. Un altro, il secondo, disastroso. L’Inter di Coppa è una specie di dottor Jekyill e mister Hyde. Era già successo al Camp Nou, al cospetto del Barcellona di Messi. La storia si ripete dentro il Westfalenstadion. La squadra di Conte sino all’intervallo non sbaglia niente: l’approccio, la tattica, il gioco. Rompe subito l’equilibrio con Lautaro, allunga prima dell’intervallo con Vecino. Nel mezzo solo complimenti. Per l’atteggiamento, l’equilibrio, la forza. Tutto gira alla perfezione. Un 2-0 che ammutolisce persino il muro giallo tedesco.</p>
      <p><b>Poi, all’improvviso e senza una ragione apparente, i contiani staccano la spina e la festa diventa un incubo</b>: da 0-2 a 3-2 nello spazio di 26 minuti di terrore nerazzurro in cui il Borussia, che sembrava vinto, torna a essere un mostro a sette teste, imbattibile. Hakimi segna una doppietta, nel mezzo il 2-2 di Brandt, servito magistralmente da Alcacer, entrato una manciata di secondi prima. L’Inter non c’è più, in bambola. La difesa, che sino all’intervallo aveva sventato qualsiasi minaccia, cede di schianto. Ma niente funziona. Brozovic, impeccabile all’inizio, viene travolto. Candreva, che avvia l’azione del primo gol interista e confeziona l’assist per il raddoppio, risucchiato amaramente nel vortice di una partita pazzesca. Anche Lukaku si perde e viene sostituito. Conte in panchina è annichilito. Prova a cambiare spartito, toglie lo sciagurato Biraghi, inserisce Lazaro e poi Politano e Sensi per aiutare Lautaro, rimasto solo. Ma è tutto inutile.</p>
      <p><b>La sconfitta è una bastonata terribile sulle ambizioni dell’Inter.</b> L’unica buona notizia è che, per effetto dei risultati nello scontro diretto, sarebbe davanti ai tedeschi in caso di arrivo a pari punti. Ma la realtà adesso è un’altra e la qualificazione agli ottavi appesa a un filo sottilissimo. Potrebbero servire due vittorie, a Praga contro lo Slavia e in casa con il Barcellona.</p>
      <p><b>Peccato perché il primo tempo dell’Inter è davvero sontuoso.</b> E se Lukaku è l’uomo simbolo del campionato, Lautaro si conferma re di Coppa: il suo terzo gol in Champions, come solo Eto’o nel 2010 e un altro argentino, Crespo, nel 2002, sembra il ghiotto antipasto di una serata memorabile. E invece è solo un’illusione. Come il raddoppio di Vecino, un inutile capolavoro, un’azione da antologia del calcio con 14 tocchi nello spazio di 52 secondi.</p>
      <p><b>Nella ripresa succede quello che non ti aspetti.</b> Come a Barcellona, l’Inter crolla, travolta dal ritmo ossessivo, quasi disperato, delle Vespe. Il gol di Hakimi, dopo appena sei minuti, incendia l’arena e risveglia il muro giallo. Handanovic, che nel primo tempo aveva chiuso con tre grandi parate su Goetze, Hazard e Sancho, capitola. Il Borussia è imprendibile, l’Inter fuori partita. Sensi ha l’occasione per il 3-3 e la spreca con un tiro molle. Così la notte fredda diventa nera. Come il futuro in Champions. Servirà un miracolo. Soprattutto servirà giocare per novanta minuti e non 45.</p>
    </article>
  </body>
</html>