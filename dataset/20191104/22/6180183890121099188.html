<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bergamo.corriere.it/notizie/cronaca/19_novembre_05/tiramisu-mojito-campione-mondo-caadcf34-ffa2-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Il tiramisù al mojito, campione del mondo"/>
    <meta property="og:description" content="La ricetta di Sara Arrigoni, insegnante di Paladina, vince il concorso a Treviso"/>
  </head>
  <body>
    <article>
      <h1>Il tiramisù al mojito, campione del mondo</h1>
      <h2>La ricetta di Sara Arrigoni, insegnante di Paladina, vince il concorso a Treviso</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Desirée Spreafico</a></address>
      <p>Ci vogliono savoiardi, caffè, mascarpone, una spolverata di cacao. Ma per fare il tiramisù più creativo e buono del mondo servono anche: menta, lime e aroma al rum. Gli ingredienti tipici del mojito hanno incoronato <b>Sara Arrigoni, insegnante di Paladina, alla Tiramisù World Cup 2019 di Treviso. </b>«Ancora non ci credo», commenta la 27enne bergamasca che si divide fra l’imminente laurea in Scienze della formazione, le lezioni ai suoi bimbi di terza elementare alla Imiberg e la cucina.</p>
      <p>«Ricordo quando avevo tre anni, aiutavo mia zia mescolando il risotto in piedi su uno sgabello perché non arrivavo ai fornelli, a sei anni mi cimentavo in Saint Honoré improponibili». <b>Nessun corso di pasticceria, ma Sara ha continuato a coltivare la propria passione con tanta pratica ed esperimenti culinari. </b>«Il tiramisù è il mio cavallo di battaglia, per caso ho scoperto la competizione e mi sono iscritta per due edizioni alla categoria della ricetta tradizionale, arrivando alle semifinali».</p>
      <figure>
        <img src="https://images2-bergamo.corriereobjects.it/methode_image/2019/11/05/Bergamo/Foto%20Bergamo%20-%20Trattate/treviso_tiramis%c3%b9%20(5)-kclE-U31505370150867z-140x180@Corriere-Web-Bergamo.jpg?v=201911050905"/>
      </figure>
      <p>Quest’anno, invece, la candidatura alla categoria della versione creativa e la ricetta del tiramisù con le note del cocktail cubano per eccellenza, nata la sera prima della gara: «Ho inventato versioni diverse; con zucca e amaretti, poi con il parmigiano, ma i miei parenti hanno approvato l’ultima al mojito, così ho deciso di presentarla». Per lei il massimo dei voti; «si sentono tutti i sapori, ma in momenti distinti dell’assaggio», proprio questa particolarità l’ha distinta dagli oltre 600 avversari, tutti concorrenti amatoriali, ed ha così convinto i giudici.</p>
      <p><b>Il premio del concorso di Treviso è un viaggio: Sara Arrigoni, con Fabio Peyla, il comasco vincitore per la categoria della ricetta tradizionale, volerà in Brasile il 19 novembre.</b> «Saremo ospiti dell’ambasciata italiana a Curitiba — racconta l’insegnante — per partecipare alla settimana dedicata alla cucina italiana nel mondo». Ma qual è il segreto per fare un tiramisù così buono? «Dosare gli ingredienti affidandosi al proprio palato, aggiungerli poco alla volta continuando ad assaggiare. Io faccio così».</p>
      <p>La ricetta del tiramisù al gusto di mojito è ancora inedita, ma Sara Arrigoni promette di aprire presto un blog di cucina, per condividere tutte le sue creazioni.</p>
    </article>
  </body>
</html>