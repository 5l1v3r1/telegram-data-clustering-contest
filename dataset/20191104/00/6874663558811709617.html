<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773001,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="האוצר יוסיף 40 מיליון שקל למשרד הבריאות עבור היערכות לחורף"/>
    <meta property="og:description" content="סגן שר הבריאות יעקב ליצמן: &quot;מערכת הבריאות נמצאת בתת-תקצבי. יש להעלות את מס הבריאות בחצי אחוז כדי להזרים למערכת 3 מיליארד שקל&quot;; יו&quot;ר ועדת הכספים גפני: &quot;במידה ולא יוקצב הכסף, תהיה סכנה לבני אדם&quot;"/>
  </head>
  <body>
    <article>
      <h1>האוצר יוסיף 40 מיליון שקל למשרד הבריאות עבור היערכות לחורף</h1>
      <h2>סגן שר הבריאות יעקב ליצמן: "מערכת הבריאות נמצאת בתת-תקצבי. יש להעלות את מס הבריאות בחצי אחוז כדי להזרים למערכת 3 מיליארד שקל"; יו"ר ועדת הכספים גפני: "במידה ולא יוקצב הכסף, תהיה סכנה לבני אדם"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">צבי זרחיה</a></address>
      <p>משרדי האוצר והבריאות הגיעו הבוקר (ב') להסכמה עקרונית על הגדלת תקציב משרד הבריאות ב-40 מיליון שקל לתיגבור חירום של מערכת הבחירות בחורף הקרוב. כך הודיע בצהריים סגן שר הבריאות ח"כ יעקב ליצמן בדיון בוועדת הכספים.</p>
      <p>ליצמן אמר כי "מערכת הבריאות נמצאת בתת-תקציב, כל פעם אנו צריכים הרבה יותר כסף. עוד לפני הבחירות סיכמתי עם רה"מ בנימין נתניהו ושר האוצר משה כחלון על העלאת מס הבריאות בחצי אחוז. כל הכסף בסך של 3 מיליארד שקל אמור להגיע למשרד הבריאות. אם יוטל המס יהיה ניתן להעלות את תקציב סל התרופות ב-700 מיליון שקל לשנה, להגדיל את תקציבי חדרי מיון בבתי החולים ולתגבר בתי החולים ציבוריים".</p>
      <figure>
        <img src="https://images1.calcalist.co.il/PicServer2/20122005/357754/YE1458629-L.jpg"/>
        <figcaption>חולה במסדרון (ארכיון) <br/>צילום: אלעד גרשגרון</figcaption>
      </figure>
      <p>עוד אמר כי במסגרת תוכנית משרד הבריאות מוצע לבנות חדרי מיון בבתי חולים בכל הארץ ובפריפריה. ליצמן הוסיף כי יש לחוקק חוק שיטיל סנקציה על מי שלא ירצה להתחסן. לגבי הסיעוד אמר ליצמן כי "אני תומך בחוק סיעוד ממלכתי. נצטורך לעשות. זה רק מחזק אותנו".</p>
      <p>
        <b>"להנהיג תוכנית לאומית לבריאות"</b>
      </p>
      <p>מנכ"ל משרד הבריאות משה בר סימנטוב קרא להנהיג תוכנית לאומית לבריאות. לדבריו, תוכנית כזו כבר סוכמה עם האוצר. "הלחץ על המערכת כבר מורגש. חייבים לתקן את המקדם הדמוגרפי לקופות החולים. הדמוגרפיה חייבת לכלול את הזדקנות האוכלוסייה. גם צריך שיהיה מקדם קבוע לתרופות חדשות שלא יהיה תלוי בכך שאין ממשלה ואין כנסת. צריך גם לטפל במחיר יום אשפוז ומדד יוקר הבריאות", אמר בר סימנטוב.</p>
      <figure>
        <img src="https://images1.calcalist.co.il/PicServer3/2019/02/04/882118/10_l.jpg"/>
        <figcaption>מימין: מנכ"ל משרד הבריאות משה בר סימן טוב וסגן השר יעקב ליצמן <br/>צילום: אלכס קולומויסקי</figcaption>
      </figure>
      <p>יו"ר ועדת הכספים ח"כ משה גפני: "הדיון הזה התחיל בכך שיש אמירה של משרד הבריאות, של המנכ"ל, שעם 40 מיליון שקל שהתקבלו בסיכום עם האוצר, אפשר להיערך לחורף. במידה ולא יוקצב הכסף, תהיה סכנה לבני אדם. במצב בו אנו היום, אין ממשלה, אין קואליציה, אין כנסת. תמונת המצב שאנחנו עלולים להגיע למצב שמדינה נורמלית ומסודרת אסור לה להגיע לשם, והדיון הזה מתקיים על רקע הדברים האלה. זה לא תלוי בשר הבריאות, אלא במצב שבו המערכת נמצאת".</p>
      <p>לדברי ח"כ מיקי לוי (כחול לבן), יש בקשה רביעית לקיצוץ רוחבי בתקציבי המשרדים. "אני חושש שכל מה שמועבר אלינו הוא כיסוי לצמצום הגירעון שמבוצע על ידי ועדת הכספים. סה"כ הקיצוצים מסתכם ב-5.2 מליארד שקל כאשר חלק מהקיצוצים מיועדים לסעיפים שלא ברור איך יתבצעו. מעבירים כסף מצד לצד בתקווה שלא ינוצל מתוכם מעבירים כסף למשרד הבראות שמצצים לו כסף. בשנה הבאה התקציב של כלל המשרדים יתחיל בחוסר".</p>
    </article>
  </body>
</html>