<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/il-nuovo-del-liverpool-vincere-le-partite"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Il nuovo metodo del Liverpool per vincere le partite"/>
    <meta property="og:description" content="Ormai ad Anfield Road ci hanno fatto l’abitudine: agli uomini di Jürgen Norbert Klopp piace il rischio, il brivido, la sensazione che finchè l’arbitro non f..."/>
  </head>
  <body>
    <article>
      <h1>Il nuovo metodo del Liverpool per vincere le partite</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">Cesare Milanti</a></address>
      <p>Ormai ad Anfield Road ci hanno fatto l’abitudine: agli uomini di Jürgen Norbert Klopp piace il rischio, il brivido, la sensazione che finchè l’arbitro non fischia puoi buttare in rete quel pallone. L’hanno fatto di nuovo: non bastavano i thriller da zona Cesarini contro Leicester e Chelsea, questa volta i malcapitati sono gli uomini di <b>Dean Smith</b>, in bilico sulla panchina dei Villans.</p>
      <p>Ma andiamo in ordine: prima di giungere alla terza vittoria in extremis bisogna analizzare i precedenti, perché l’ottobre dei Reds è stato costellato da ribaltamenti di fronte da montagne russe. Tutto inizia il 5 ottobre, quando<b> Brendan Rodgers</b> e la sua rivelazione Leicester arrivano a Fortress Anfield, la fortezza della sponda rossa del Mersey vissuta in prima persona dal tecnico nordirlandese dal 2012 al 2015.</p>
      <p>
        <b>Milner freddo come un iceberg</b>
      </p>
      <p>In avvio di partita Firmino e Milner sprecano due cross calibrati alla perfezione da Alexander-Arnold, ma il numero 8 si fa perdonare qualche minuto dopo con un lancio alla <b>Tom Brady</b> per Manè. E cosa vuoi che faccia il senegalese solo davanti a Schmeichel? Destro alla sinistra del danese e Liverpool in vantaggio. 1-0, palla al centro e tutto nella norma. Sì, ma aspettate ad immaginarvi una partita monotona.</p>
      <p>Inizia la ripresa e le Foxes rabbividiscono in un amen: <b>Alexander-Arnold</b> fa ciò che vuole su quella fascia, anhe travestirsi da ala ed ubriacare la difesa del Leicester; dopo averne saltati tre, serve un pallone che sa di 2-0 a Salah, che viene ipnotizzato dal figlio di Peter: non è ancora finita. Manè si mangia il gol della stagione dopo un’azione da kamasutra con Salah, Firmino calcia a lato,</p>
      <p>Robertson calciando addosso a Schmeichel ed il Leicester rimette la partita sui binari dell’equilibrio: mancano dieci minuti alla fine quando Maddison fa 1-1, la striscia di vittorie dei Reds rischia di fermarsi a 7. Al 95’, però, <b>Albrighton </b>fa la classica cretinata: Manè atterrato in area e Milner diventa il Night King nel pomeriggio di Anfield, glaciale sia sul dischetto che nell’esultanza a braccia incrociate.</p>
      <figure>
        <iframe src="https://www.youtube.com/embed/c8B9P7WAsbA" width="560" height="315" data-service="Youtube" scrolling="no"/>
      </figure>
      <p>
        <b>Brividi e spettacolo ad Anfield</b>
      </p>
      <p>La storia si ripete il giorno prima di Halloween, in un mercoledì da brividi per migliaia di tifosi dell’Arsenal arrivati a Liverpool nella speranza di sbancare quello stadio che sa d’imbattibilità. Emery e Klopp fanno riposare i titolarissimi, non ci si aspetta la spettacolarità della domenica di Premier: dopotutto sono gli ottavi di finale di <b>EFL Cup</b>, pareggio noioso e supplementari in vista? Beh, pareggio sì, supplementari e successivi rigori pure, ma il secondo Liverpool-Arsenal della stagione è stato la cosa più lontana dalla concezione di noia che si sia vista in questi primi mesi di calcio britannico.</p>
      <p>Le difese si addormentano sui primi quattro gol della gara: in ordine, autogol di Mustafi e reti di Torreira e <b>Martinelli </b>(doppietta), con la retroguardia dei Reds ancora negli spogliatoi. Al 43’ Milner ripete il penalty contro il Leicester, ma dalla parte opposta: la prima frazione di gioco termina con uno scoppiettante 2-3 per i Gunners, ma non avete ancora assistito alla ripresa. Ozil fa suo l’ennesimo orrore difensivo del Liverpool e di tacco serve un facile appoggio a Maitland-Niles, Oxlade-Chamberlain fa il più bello dei gol dell’ex con una fucilata da fuori ed infine sale in cattedra Divock Origi: 4-4 con una girata da manuale del calcio.</p>
      <p>Il bello, però, non è ancora arrivato: <b>Willock </b>si mette in proprio con un destro imparabile da fuori e fa 5-4, ma non è l’highlight della serata, perché Origi non è ancora sceso da quella cattedra. Sforbiciata di tibia destra e 5-5: stesso numero di gol del primo tempo, ma a parti invertite. Serviranno i rigori per spedire i Reds ai quarti di finale, ma l’hanno fatto ancora: rimonta nel recupero. Sono passati solo 3 giorni, tuttavia il lupo perde il pelo ma non il vizio.</p>
      <figure>
        <iframe src="https://www.youtube.com/embed/eB7zwcRxFsE" width="560" height="315" data-service="Youtube" scrolling="no"/>
      </figure>
      <p>
        <b>Tre su tre</b>
      </p>
      <p>La vittima sacrificale, come accennato in precedenza, questa volta è l’Aston Villa. Lo scenario, però, cambia: il palcoscenico non è più Anfield, bensì il Villa Park, con i suoi 42682 spettatori pronti ad assistere alla storia, alla vittoria dei Leoni di Birmingham sulla capolista. Spoiler: speranze infrante.</p>
      <p>Partono forti i padroni di casa, con Alisson che dopo trenta secondi nega la rete ad <b>El-Ghazi</b>; il brasiliano, però, non può nulla sull’abbiocco difensivo dei suoi, che non imparano dagli errori e lasciano libero Hassan, per gli amici Trézéguet. 1-0: ci si crede. Da qui in avanti è dominio degli</p>
      <p>ospiti, che si vedono annullare un gol di Firmino e assistono increduli al miracolo del portiere dei Villans, Heaton: Manè schiaccia in sicurezza di testa, ma l’estremo difensore avversario para di petto; lo stesso numero 10 sciupa, così come <b>Lallana </b>ed il Liverpool rimane bloccato sullo svantaggio. Questo fino al 87’, dove inizia la remuntada Reds.</p>
      <p>Prima ci pensa Robertson, che arriva come un treno dalle retrovie ed infila Heaton con un colpo di testa; poi ci pensa Manè, psicologicamente bloccato su quella parata di petto e sul tiro svirgolato successivamente. Angolo di Alexander-Arnold all’ultimo respiro e spizzata del 10 di testa, con il pallone che finisce lentamente in rete. 95esimo: 1-2 e tutti a casa.</p>
      <figure>
        <iframe src="https://www.youtube.com/embed/wZQZrPmX84c" width="560" height="315" data-service="Youtube" scrolling="no"/>
      </figure>
      <p>Dopo il match di Champions con il Genk, ad Anfield arriva il<b> Manchester City</b>, per provare ad accorciare sulla capolista facendole uno sgambetto in casa. Ederson e compagni sono avvisati: la partita termina al triplice fischio, a questo Liverpool piace scherzare nel recupero.</p>
    </article>
  </body>
</html>