<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138395/%D8%B3%D8%A7%D8%B2%D9%85%D8%A7%D9%86-%D8%A8%D9%88%D8%B1%D8%B3-%D8%A8%D8%B1%D8%A7%DB%8C-%D8%B9%D8%B1%D8%B6%D9%87-%D8%B3%D9%87%D8%A7%D9%85-%D8%A7%D8%B3%D8%AA%D9%82%D9%84%D8%A7%D9%84-%D9%88-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D9%88-%D8%B4%D8%B1%D8%B7-%DA%AF%D8%B0%D8%A7%D8%B4%D8%AA"/>
    <meta property="og:site_name" content="boursepress.ir"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="سازمان بورس برای عرضه سهام استقلال و پرسپولیس دو شرط گذاشت"/>
    <meta property="og:description" content="مدیر نظارت بر بازار اولیه سازمان بورس از دو شرط مهم برای عرضه سهام باشگاه‌های استقلال و پرسپولیس از طریق فرابورس خبر داد."/>
  </head>
  <body>
    <article>
      <h1>سازمان بورس برای عرضه سهام استقلال و پرسپولیس دو شرط گذاشت</h1>
      <h2>مدیر نظارت بر بازار اولیه سازمان بورس خبر داد:</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>
        <i>مدیر نظارت بر بازار اولیه سازمان بورس از دو شرط مهم برای عرضه سهام باشگاه‌های استقلال و پرسپولیس از طریق فرابورس خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، علی بیگ‌زاده با حضور در جلسه واگذاری دو باشگاه ورزشی استقلال و پرسپولیس به فارس گفت: براساس بند هـ تبصره 2 قانون بودجه 98 وزارت ورزش مکلف است با همکاری سازمان بورس و سازمان خصوصی‌سازی حداکثر تا پایان شهریور ماه شرایط پذیرش دو باشگاه را در بازار پایه فرابورس فراهم کند. پس از پذیرش در بازار پایه فرابورس و عرضه 5 درصد سهام هر یک از این دو شرکت جهت کشف قیمت، 51 درصد سهام آنها بصورت بلوکی و باقی سهام خرد عرضه می‌شود.</p>
      <p>وی افزود: جلسه با وزیر ورزش در مورد این تکلیف قانونی بود اما نکته مهم برای واگذاری این دو شرکت که بصورت باشگاه فرهنگی ورزشی هستند، شفافیت صورت‌های مالی، تعیین و تکلیف برند، دارایی‌ها و بدهی‌ آنها و نیز افزایش سرمایه این شرکت‌ها است.تکلیف قانون بودجه یک قانون یک ساله است و هر موقع شرایط واگذاری این دو باشگاه از طریق فرابورس فراهم شود، این کار انجام خواهد شد و وزارت ورزش مکلف است طبق قانون، زمینه واگذاری را فراهم کند.</p>
      <p>این مقام مسئول ادامه داد: وزارت ورزش با همکاری سازمان خصوصی‌سازی و سازمان بورس باید نسبت به فراهم کردن زمینه واگذاری دو باشگاه اقدام کند اما تا این لحظه صورت‌های مالی آنها ارائه نشده که باید حسابرسی شده و توسط بازرس قانونی تأیید شده باشند.حضور هر شرکت در بورس ضوابط دارد، مهم‌ترین نکته شفافیت صورت‌های مالی و اطلاعات شرکت است که باید برای سهامداران ارائه شود. همچنین باشگاه استقلال باید از حالت سهامی خاص به عام تبدیل شود اما باشگاه پرسپولیس ساختار حقوقی سهامی عام دارد.</p>
      <p>بیک زاده در مورد ارزش‌گذاری برند دو باشگاه گفت: این کار باید از طریق سازمان خصوصی‌سازی و به وسیله کارشناسان رسمی دادگستری انجام شود.از طرفی سرمایه شرکت‌ها پایین است و در حد یک تا 10 میلیون تومان سرمایه اسمی است که برای واگذار شدن باید افزایش پیدا کند که هیأت مدیره دو باشگاه در این زمینه باید اقدام کنند.</p>
      <p>وی درباره اینکه در صورت تصویب صورت‌های مالی حسابرسی شده دو باشگاه از طریق بورس یا فرابورس عرضه می‌شوند، گفت: در قانون بودجه تأکید شده از طریق فرابورس عرضه شوند و وزارت ورزش در این زمینه مکلف است دو باشگاه را از طریق فرابورس عرضه کنند.</p>
      <p>انتهای پیام</p>
    </article>
  </body>
</html>