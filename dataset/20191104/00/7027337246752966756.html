<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696689/%D9%87%D9%84%D8%A7%D9%84-%D8%A7%D8%AD%D9%85%D8%B1-%D8%A7%D8%B2-%D9%BE%D8%B1%D8%AF%D8%A7%D8%AE%D8%AA-%D9%85%D8%A7%D9%84%DB%8C%D8%A7%D8%AA-%D9%85%D8%B9%D8%A7%D9%81-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="هلال احمر از پرداخت مالیات معاف شد"/>
    <meta property="og:description" content="نمایندگان مجلس شورای اسلامی با تصویب استفساریه‌ای مقرر کردند که هلال احمر از پرداخت مالیات بر بودجه دولتی اختصاص یافته شده به این سازمان معاف است."/>
  </head>
  <body>
    <article>
      <h1>هلال احمر از پرداخت مالیات معاف شد</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033372_531.jpg"/>
      </figure>
      <p>نمایندگان مجلس شورای اسلامی با تصویب استفساریه‌ای مقرر کردند که هلال احمر از پرداخت مالیات بر بودجه دولتی اختصاص یافته شده به این سازمان معاف است.</p>
      <p>به گزارش ایسنا، نمایندگان مجلس شورای اسلامی در جلسه علنی امروز دوشنبه طرح استفساریه بند ۲ ماده ۲ قانون مالیات‌های مستقیم را با ۱۶۸ رای موافق، ۱۷ رای مخالف و ۴ رای ممتنع از مجموع ۲۱۸ نماینده حاضر در مجلس تصویب کردند.</p>
      <p>در این استفساریه آمده است که آیا جمعیت هلال احمر جمهوری اسلامی مشمول حکم بند ۲ ماده ۲ قانون مالیات‌های مستقیم اصلاحی مصوب ۲۲/ ۱۱/ ۱۳۸۰ می‌باشد.</p>
      <p>در پاسخ این استفساریه آمده است بلی. جمعیت هلال احمر جمهوری اسلامی مشمول بند ۲ ماده ۲ قانون مذکور می‌باشد.</p>
      <p>با این مصوبه جمعیت هلال احمر نباید به ازای بودجه‌ای که از دولت می‌گیرد مالیات بدهد و به عبارت دیگر هلال احمر نباید به سازمان مالیاتی مالیات بدهد.</p>
      <p>در جریان بررسی این استفساریه، جلیلی معاون پارلمانی وزارت اقتصاد توضیح داد که در حال حاضر نیز این تکلیف قانونی در حال انجام است و قانونگذار یعنی سازمان مالیاتی از هلال احمر مالیات نمی‌گیرد لذا تکلیف جدیدی به دولت تحمیل نمی‌شود.</p>
      <p>حسینی شاهرودی سخنگوی کمیسیون اقتصادی در واکنش به این صحبت‌ گفت: دولت در حالی می‌گوید که این معافیت در حال حاضر اعمال می‌شود که سازمان مالیاتی از هلال احمر خواستار پرداخت مالیات بر درآمدهای عمومی و اختصاصی شده است. این استفساریه می ‌گوید که هلال احمر نباید برای بودجه دولتی مالیات بدهد.</p>
      <p>مصوبه امروز مجلس در صورت تایید نهایی شورای نگهبان اجرایی است.</p>
    </article>
  </body>
</html>