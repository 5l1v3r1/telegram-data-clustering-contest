<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696837/%DA%A9%D8%B4%D9%81-%DB%8C%DA%A9-%D9%85%DB%8C%D8%AF%D8%A7%D9%86-%D9%86%D9%81%D8%AA%DB%8C-%D9%88-%DA%AF%D8%A7%D8%B2%DB%8C-%D8%AC%D8%AF%DB%8C%D8%AF-%D8%AF%D8%B1-%D8%A7%D9%85%D8%A7%D8%B1%D8%A7%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="کشف یک میدان نفتی و گازی جدید در امارات"/>
    <meta property="og:description" content="&quot;امارات متحده عربی&quot; عصر دوشنبه از کشف یک میدان عظیم نفتی و گازی در امارت‌نشین ابوظبی درجنوب این کشور خبر داد."/>
  </head>
  <body>
    <article>
      <h1>کشف یک میدان نفتی و گازی جدید در امارات</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033711_837.jpg"/>
      </figure>
      <p>"امارات متحده عربی" عصر دوشنبه از کشف یک میدان عظیم نفتی و گازی در امارت‌نشین ابوظبی درجنوب این کشور خبر داد.</p>
      <p>به گزارش ایرنا به نقل از خبرگزاری رسمی امارات "وام"، شورای عالی نفت امارات متحده عربی که روز دوشنبه به ریاست "محمد بن زاید" ولیعهد ابوظبی تشکیل شد، در این باره اعلام کرد: ذخایر تازه کشف شده در امارات حاوی ۷میلیارد بشکه نفت و ۵۸ هزار میلیارد فوت مکعب گاز طبیعی تخمین زده می‌شود.</p>
      <p>شورای عالی نفت امارات اعلام کرد، با کشف این میدان نفتی و گازی، این کشور با ذخایر ۱۰۵ میلیارد بشکه نفت و ۲۷۳ هزار میلیارد مکعب فوت گاز طبیعی در جایگاه ششم کشورهایی قرار می‌گیرد که بیشترین ذخایر نفت را در جهان دارا هستند.</p>
      <p>این شورا همچنین از کشف منابع گاز غیرمتعارف حاوی ۱۶۰ هزار میلیارد مکعب فوت خبر داد و افزود: کشف این ذخایر غیر متعارف اولین اکتشافات در کشورهای منطقه است و بیانگر آغاز مرحله تازه ای از توسعه منابع هیدروکربن غیر متعارف به‌ شمار می‌رود.</p>
      <p>براساس گزارش شرکت ملی نفت ابوظبی (ادنوک)، امارات روزانه سه میلیون بشکه نفت و ۱۰ میلیارد و ۵۰۰ میلیون فوت مکعب گاز طبیعی تولید می‌کند.</p>
      <p>پیش از اعلام این اکتشاف، امارات با ۹۷ میلیارد و ۸۰۰ میلیون بشکه در جایگاه هشتم کشورهای دارنده بیشترین ذخایر نفتی قرار داشت و کشورهای ونزوئلا (با ۲۹۸ میلیارد و ۴۰۰ میلیون)، "عربستان" (با۲۶۳ میلیارد و ۳۰۰ میلیون)، "کانادا" (با ۱۷۱ میلیارد)، ایران (با ۱۵۷ میلیارد و ۸۰۰ میلیون)، "عراق" (با ۱۴۴ میلیارد و ۲۰۰ میلیون)، "کویت" (با ۱۰۴ میلیارد) و روسیه (با ۱۰۳ میلیارد و ۲۰۰ میلیون) بشکه بالاتر از آن کشور قرار داشتند.</p>
    </article>
  </body>
</html>