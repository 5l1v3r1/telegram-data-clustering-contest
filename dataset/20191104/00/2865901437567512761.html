<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/zvanicno-srbija-kandidat-za-domacina-predolimpijskog-turnira-ima-pomaka-oko-selektora/341600"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Zvanično: Srbija kandidat za domaćina predolimpijskog turnira! Ima pomaka oko selektora"/>
    <meta property="og:description" content="Košarkaški savez užurbano radi na više razboja"/>
  </head>
  <body>
    <article>
      <h1>Zvanično: Srbija kandidat za domaćina predolimpijskog turnira! Ima pomaka oko selektora</h1>
      <h2>Košarkaški savez užurbano radi na više razboja</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>
        <b>Neka bude opet kao 2016! Pre tri godine organiziovala je Srbija predolimpijski turnir, pobedila i plasirala se na Igre u Rio de Žaneiru, gde je osvojila srebrnu medalju, a nešto slično planira da napravi uoči Tokija 2020.</b>
      </p>
      <p>Košarkaški savez Srbije zvanično je čelnicima FIBA dostavio kandidaturu za domaćinstvo kvalifikacionog turnira za plasman na naredne Olimpijske igre. Štaviše: i u muškoj i u ženskoj konkurenciji.</p>
      <p>Ovog ponedeljka ističe rok za podnešenje kandidatura, a pošto je Srbija učinila to u predviđenom terminu ima osnova da se nada da će i pobediti.<br/>„<b>Nadamo se, ako dobijemo organizacije tih turnira, da ćemo biti spremni jer imamo ogromno iskustvo. Time bismo donekle olakšali mogućnost da se naše dve selekcije plasiraju na Olimpijske igre</b>“, predočio je <b>Predrag Danilović</b>, predsednik Košarkaškog saveza Srbije.</p>
      <figure>
        <img src="https://mozzartsport.com/upload/CKEditor/30.10.2019/KSS.png"/>
      </figure>
      <p>U muškoj konkurenciji rivali su nam Hrvatska, Litvanija i Grčka, takođe zainteresovani da budu domaćini turnira čiji će pobednik osigurati plasman u Tokio. FIBA će 15. novembra objaviti kome je dodelila organizaciju za koju je potrebno minimum 2.100.000 evra. Kvalifikacije će se, bilo ko da je domaćin, održati od 23. do 28. juna naredne godine.</p>
      <p>Dotad bi sa dnevnog reda trebalo da bude skinuto još važnije pitanje: ko će umesto <b>Aleksandra Đorđevića</b> biti novi selektor Srbije.<br/>„<b>Imam imena, bilo je pomaka, razgovori su u toku, međutim zbog osetljivosti teme i da ne bismo spekulisali, pošto smo svi treneri u Srbiji i svi najbolje sve znamo. Biće vam javljeno onog momenta kada se to definitivno bude iskristalisalo. Bilo bi neozbiljno da bilo šta pričamo pre toga</b>“, dopunio je <b>Predrag Danilović</b>.</p>
      <figure>
        <img src="https://mozzartsport.com/upload/CKEditor/30.10.2019/novi%20%20svi.jpg"/>
      </figure>
      <p>
        <b>
          <i>Pogledajte novu epiziodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/pBoAuusV3v4" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Star sport</i></p>
    </article>
  </body>
</html>