<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/cnipmmr-propune-impozit-zero-pentru-diferenta-de-crestere-a-salariului-minim-18538177"/>
    <meta property="og:site_name" content="BusinessMagazin"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="CNIPMMR propune impozit zero pentru diferenţa de creştere a salariului minim"/>
    <meta property="og:description" content="Consiliul Naţional al Întreprinderilor Private Mici şi Mijlocii din România susţine aplicarea unui impozit zero pentru diferenţa de creştere a salariului minim brut la 2.262 de lei de la 2.080 de lei de la 1 ianuarie 2020 sau modificarea cotelor de impozitare pe veniturile minime din salarii."/>
  </head>
  <body>
    <article>
      <h1>CNIPMMR propune impozit zero pentru diferenţa de creştere a salariului minim</h1>
      <address><time datetime="2019-11-04T00:00:00+00:00">04 Nov 2019</time> by <a rel="author" href="https://www.businessmagazin.ro/autor/dorin-oancea" target="_blank">Dorin Oancea</a></address>
      <h3>CNIPMMR propune impozit zero pentru diferenţa de creştere a salariului minim</h3>
      <p>Consiliul Naţional al Întreprinderilor Private Mici şi Mijlocii din România susţine aplicarea unui impozit zero pentru diferenţa de creştere a salariului minim brut la 2.262 de lei de la 2.080 de lei de la 1 ianuarie 2020 sau modificarea cotelor de impozitare pe veniturile minime din salarii.</p>
      <p>"Întreprinderile susţin creşterea salariului minim, dar cu o impozitare diferită. Adică hai să dăm banii respectivi omului, în mână, nu să se ducă jumătate la stat. (...) Nu credem că o soluţie ar fi neimpozitarea salariului minim, pentru că asta e o utopie. Foarte mulţi bani vin din aceste impozite şi taxe pe salariul minim. Dar hai să impozităm diferenţiat. Deci stabilim că dacă ajungem la 2.000 de lei net, impozitarea trebuie făcută să fie suportabilă pentru întreprinzător. Actualul guvern e interesat de cât aduc salariile minime înapoi la buget din salariile majorate. Pe noi ne interesează defapt cât câştigă omul în mână", a afirmat Florin Jianu, preşedintele CNIPMMR, la conferinţa de presă de luni.</p>
      <p>Florin Jianu a spus că diferenţa trebuie să fie impozitată zero ca banii să ajungă la cei care muncesc, nu la stat, pentru că statul nu reuşeşte oricum să livreze investiţii în infrastructură sau să livreze servicii performante. "Sau trebuie să găsim soluţii complementare aşa încât să scădem impozitarea pe o anumită paletă, aceea a salariilor minime, ca banii să ajungă efectiv la oameni. Dacă în acest moment se plăteşte jumătate cu jumătate, hai să facem 75% - salariat - şi 25% - stat", a spus preşedintele CNIPMMR.</p>
      <p>El a adăugat că mărirea salariului minim cu 100 de lei de la 1 ianuarie 2020 nu se va simţi în buzunarele angajaţilor şi că ea se va transfera în preţuri.</p>
      <p>CNIPMMR susţine de asemenea că este necesară aplicarea unor criterii obiective pentru creşterea salariului minim, respectiv a unui mecanism care să ia în calcul performanţa şi competitivitatea angajaţilor pentru majorarea salariilor.</p>
      <p>Potrivit unui sondaj realizat de CNIPMMR în rândul a 750 de companii, 50% din IMM-uri pot asigura o creştere a salariului de 50 de lei şi doar 3,6% pot da o creştere de peste 200 de lei. IMM-urile mai văd necesare pentru creşterea salariului minim simplificarea birocraţiei (57,1%) şi stimularea investiţiilor (50%).</p>
    </article>
  </body>
</html>