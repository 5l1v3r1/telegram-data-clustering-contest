<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772931,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="נעילה יציבה בבורסת ת&quot;א; קבוצת דלק קפצה ב-5.4%"/>
    <meta property="og:description" content="המדדים ת&quot;א 35 ות&quot;א 125 ננעלו ברמת הפתיחה; קבוצת דלק השלימה אתמול שתי עסקאות משמעותיות, דלק קידוחים עלתה ב-4.3%; אנרג'יאן עלתה ב-1.6% לאחר עדכון משאבים מכריש; רדהיל זינקה ב-13.3% ברקע קבלת אישור ה-FDA לתרופה שלה; אחרי הדוחות - אמות נחלשה ב-0.7%, סאפיינס הוסיפה 1.9%"/>
  </head>
  <body>
    <article>
      <h1>נעילה יציבה בבורסת ת"א; קבוצת דלק קפצה ב-5.4%</h1>
      <h2>המדדים ת"א 35 ות"א 125 ננעלו ברמת הפתיחה; קבוצת דלק השלימה אתמול שתי עסקאות משמעותיות, דלק קידוחים עלתה ב-4.3%; אנרג'יאן עלתה ב-1.6% לאחר עדכון משאבים מכריש; רדהיל זינקה ב-13.3% ברקע קבלת אישור ה-FDA לתרופה שלה; אחרי הדוחות - אמות נחלשה ב-0.7%, סאפיינס הוסיפה 1.9%</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">כתבי שוק ההון</a></address>
      <p>
        <b>דיווח שוטף מהבורסה בת"א: העדכונים החשובים, המניות הבולטות, אגרות החוב, ועדכוני האנליסטים</b>
      </p>
      <p><a href="https://www.calcalist.co.il/stocks/home/0,7340,L-3961-198,00.html?quote=%D7%9E%D7%93%D7%93%20%D7%AA">ת"א 35</a> <a href="https://www.calcalist.co.il/stocks/home/0,7340,L-3961-199,00.html?quote=%D7%9E%D7%93%D7%93%20%D7%AA">ת"א 125</a> <a href="https://www.calcalist.co.il/stocks/home/0,7340,L-3961-1337,00.html?quote=%D7%9E%D7%93%D7%93%20%D7%AA">בנקים-5</a> <a href="https://www.calcalist.co.il/stocks/home/0,7340,L-3961-525,00.html?quote=%D7%9E%D7%93%D7%93%20%D7%AA">טכנולוגיה</a> <a href="https://www.calcalist.co.il/stocks/home/0,7340,L-3961-521,00.html?quote=%D7%9E%D7%93%D7%93%20%D7%AA">ביומד</a> <a href="https://www.calcalist.co.il/stocks/home/0,7340,L-3961-526,00.html?quote=%D7%9E%D7%93%D7%93%20%D7%AA">נפט וגז</a> <a href="https://www.calcalist.co.il/stocks/home/0,7340,L-3961-403,00.html?quote=%D7%9E%D7%93%D7%93%20%D7%AA">נדל"ן</a></p>
      <p><a href="https://t.me/calcalist">לחצו כאן לערוץ הטלגרם של מדור שוק ההון בכלכליסט</a> </p>
      <p> </p>
      <p><b>17:25 - </b>הבורסה בתל אביב נעלה את יומו השני של שבוע המסחר ביציבות - המדדים ת"א 35 ות"א 125 ננעלו ברמת הפתיחה. קבוצת דלק ודלק קידוחים בלטו עם קפיצות של 5.6% ו-4.3% בהתאמה, על רקע העסקאות המשמעותיות שעליהן דיווחה אתמול קבוצת דלק. אנרג'יאן התחזקה ב-1.6% לאחר עדכון משאבים מכריש.</p>
      <p>רדהיל זינקה ב-13.3% לאחר קבלת אישור ה-FDA לתרופה שלה, אחרי הדוחות - אמות נחלשה ב-0.7%, סאפיינס הוסיפה 1.9%.</p>
      <p><b>16:00 - </b>מגמות מסחר בבורסה: בצד החיובי - סאפיינס מטפסת ב-2%, אלקטרה נדל"ן מוסיפה 0.4% וטיב טעם רושמת עלייה של 0.2% - שלושתן ביום שמיני של עליות. שיכון ובינוי מתחזקת ב-2% ביום רביעי חיובי ברצף. בצד השלילי - שופרסל מאבדת 0.7% ביום שביעי שלילי ברצף, דיסקונט נחלש ב-0.5% ביום שישי לירידות.</p>
      <p>אנלייבקס קופצת ב-17.2% אחרי שדיווחה על תוצאות ביניים חיוביות בתרופת ה-Allocetra לטיפול בחולים עם ספסיס (אלח דם) בדרגה חמורה. התוצאות מתבססות על נתונים מ-43 חולים עם ספסיס בדרגה חמורה, שאושפזו בבית החולים הדסה. שישה חולים טופלו ב-Allocetra, בעוד 37 חולים אחרים טופלו בקבוצת ביקורת בטיפול המקובל כיום ולא קיבלו Allocetra. פרמטר הבטיחות העיקרי היה מעקב אחרי תמותה במהלך 28 יום לאחר אשפוז בטיפול נמרץ. ששת החולים שטופלו ב-Allocetra נשארו בחיים ושוחררו מבית החולים במצב טוב במהלך תקופה זו, בהשוואה ל-11 מתוך 37 (29%) בקבוצת הביקורת אשר נפטרו במהלך 28 יום.</p>
      <figure>
        <img src="https://images1.calcalist.co.il/PicServer3/2019/09/11/933973/9_l.jpg"/>
        <figcaption>בית חולים <br/>צילום: שאטרסטוק</figcaption>
      </figure>
      <p><b>14:05 - </b>רדהיל נוסקת ב-26.8% לשווי שוק של 1.07 מיליארד שקל, לאחר שהמניה חזרה מהפסקת המסחר לצורך ההודעה על קבלת אישור ה-FDA לתרופה להליקובקטור.</p>
      <p><b>13:30 - </b><a href="https://www.calcalist.co.il/stocks/home/0,7340,L-3959-1122381,00.html?quote=%D7%A8%D7%93%D7%94%D7%99%D7%9C">רדהיל ביופארמה</a> קיבלה את אישור ה-FDA (מנהל התרופות והמזון האמריקאי) לשיווק התרופה Talicia שלה לטיפול בחיידק ההליקובקטור פילורי בבוגרים. לפי הודעת החברה, Talicia היא התרופה הראשונה שאישר ה-FDA לטיפול בחיידק שמבוססת על האנטיביוטיקה ריפאבוטין, שמספקת מענה לעמידות החיידק לאנטיביוטיקות וליעילות המופחתת של הטיפולים המקובלים כיום המבוססים על האנטיביוטיקה קלריתרומיצין. מניית רדהיל יצאה להפסקת מסחר לפני פרסום ההודעה.</p>
      <p>  </p>
      <p><b>12:15 - </b>סאפיינס נחלשת ב-1.1% לאחר הדוחות: ספקית מוצרי התוכנה לשוק הביטוח סיכמה את הרבעון השלישי של 2019 עם עלייה של 12.8% בהכנסות שהסתכמו ב-82.6 מיליון דולר. הרווח הנקי המיוחס לבעלי המניות (NON GAAP) עלה ב-37.9% ביחס לרבעון המקביל ב-2018, ועמד על 10.4 מיליון דולר.</p>
      <p><b>11:20 - </b>מניית אמות עברה לעלייה של 1.1% ומרכזת את המחזור השלישי בגובהו בבורסה, לאחר שפתחה את היום בירידה של 1.6%. חברת הנדל"ן המניב פירסמה הבוקר את הדוחות הרבעוניים והציגה עלייה בכל הפרמטרים. מניית לאומי שומרת על יציבות ונסחרת בעלייה של 0.1%, אחרי שהבנק דיווח על <a href="https://www.calcalist.co.il/markets/articles/0,7340,L-3772993,00.html">שורת שינויים בהנהלה שמוביל המנכ"ל הנכנס אורי לוין</a>.</p>
      <p>המדדים המובילים ת"א 35 ות"א 125 מטפסים ב-0.5%, ברקע למגמה החיובית בבורסות אירופה.</p>
      <figure>
        <img src="https://images1.calcalist.co.il/PicServer3/2018/05/22/819065/00116393_l.jpg"/>
        <figcaption>בניין של אמות ברמת החייל בתל אביב <br/>הדמיה: Dmitriy Spektor דמיטרי ספקטור</figcaption>
      </figure>
      <p><b>9:50 - </b>המסחר נפתח: מדד ת"א 35 עולה ב-0.1%, ת"א 125 ללא תנועה מהותית; שפיר הנדסה ושיכון ובינוי עולות ב-1.3% בפסגת ת"א 35, אנרג'יאן עולה ב-1.1% לאחר דוח משאבים מעודכן מכריש, אמות יורדת ב-1.6% בתחתית המדד לאחר הדוחות הכספיים; את ת"א 90 מובילה ארקו עם עלייה של 1.7%, באטמ מאבדת 5% מערכה בתחתית המדד. ברן נחלשת ב-3.2% לאחר הודעה על יציאה להנפקת זכויות.</p>
      <p><b>9:25 - </b><a href="https://www.calcalist.co.il/stocks/home/0,7340,L-3959-286013,00.html?quote=%D7%91%D7%A8%D7%9F">ברן</a>מעדכנת כי בכוונתה לצאת להנפקת זכויות, לפי החלטת הדירקטוריון, ושבה ישתתפו לפי התחייבות קודמת בעל השליטה. בהנפקה תינתן לבעלי המניות זכות לרכוש מניות בהנחה של מעל 40% על ממוצע מחיר המניה בעשרת ימי המסחר הקודמים למועד ההודעה. התמורה הצפויה ממימוש הזכויות תעמוד על 35,000 שקל.</p>
      <p><b>9:20 - </b>הסכם חדש בין מספנות ישראל למשרד הביטחון: מספנות (שבשליטת סמי קצב, שלומי פוגל ומשפחת שמלצר) תספק מבדוק צף רחב ממדים עבור אחזקה ותיקוני צוללות וספינות של חיל הים. בניית המבדוק תסתיים תוך 30 חודשים, ועם השלמתו הוא יאפשר תחזקה שוטפת של הספינות – מספנות ישראל תספק תמיכה ואחזקה למבדוק עצמו לתקופה של 10 שנים. התמורה שתקבל החברה תעמוד על 68 מיליון שקלים בתשלומים לפי עמידה באבני דרך על פני תקופת הבנייה – ועשויה להגיע בתנאים מסוימים לסכום של 90 מיליון שקל.</p>
      <figure>
        <img src="https://images1.calcalist.co.il/PicServer2/20122005/505148/40_L.jpg"/>
        <figcaption>צילום: אלבטרוס צילום אווירי</figcaption>
      </figure>
      <p><b>8:30 - </b>דוחות <a href="https://www.calcalist.co.il/stocks/home/0,7340,L-3959-1097278,00.html?quote=%D7%90%D7%9E%D7%95%D7%AA">אמות</a>: ה-NOI ברבעון צמח בכ-8% בהשוואה לרבעון המקביל והסתכם ב-183 מיליון שקל, ה-NOI מנכסים קיימים (Same Proprety NOI) עלה ב-2% ל-172 מיליון שקל. ה-FFO לרבעון עלה ב-4% ל-125 מיליון שקל. </p>
      <p><b>7:30 - </b>המשקיעים בבורסה המקומית יעקבו בשעות הקרובות אחר המגמה המסתמנת בשווקים הבינ"ל הפותחים במהלך היום שבוע מסחר חדש - בבורסות אסיה נרשמות עליות, לאחר ששר המסחר האמריקאי ווילבור רוס אמר אתמול כי הצדדים קרובים להסכמות שיאפשרו חתימה על הסכם שלב ראשון בענייני הסחר. <a href="https://www.calcalist.co.il/markets/articles/0,7340,L-3772930,00.html">מדד ניקיי עולה ב-0.8% והאנג סנג מתחזק ב-1.3%</a>. בטוקיו לא מתקיים מסחר בשל חג לאומי.</p>
      <p>אתמול ננעל יומו הראשון של שבוע המסחר בת"א במגמה חיובית: <a href="https://www.calcalist.co.il/markets/articles/0,7340,L-3772901,00.html">מדד ת"א 35 טיפס ב-0.9% ומדד ת"א 125 הוסיף 0.8%</a>. במדד ת"א 35 בלטו קבוצת דלק שטיפסה ב-4.6% ודלק קידוחים שקפצה ב-6.5% (לאחר שאושרה השלמת עסקת המכירה של מניות הפניקס, ולאחר שדלק קידוחים ונובל אנרג'י השלימו את רכישת צנרת הגז של EMG). מדד ת"א נפט וגז ב-3.5%. ת"א בנקים התחזק ב-0.9% - פועלים רשם עלייה של 2.1%.  עוד בלטו - בזק התחזקה ב-4.1% וטבע טיפסה ב-3.5%, גם הן בת"א 35. בראש ת"א 90 סיימה ישראמקו  עם עלייה של 5.8%.</p>
      <p>  </p>
      <figure>
        <img src="https://images1.calcalist.co.il/PicServer3/2018/04/10/809062/12_l.jpg"/>
        <figcaption>צילום: בלומברג</figcaption>
      </figure>
    </article>
  </body>
</html>