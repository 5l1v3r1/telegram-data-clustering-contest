<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/tramp-oharakterizuvav-svoyi-vidnosini-z-ukrayinoyu-i-rosiyeyu-328355_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T00:56:00+00:00"/>
    <meta property="og:title" content="Трамп охарактеризував свої відносини з Україною й Росією"/>
    <meta property="og:description" content="За словами президента США, більшість не можуть оцінити його дипломатичні таланти."/>
  </head>
  <body>
    <article>
      <h1>Трамп охарактеризував свої відносини з Україною й Росією</h1>
      <h2>За словами президента США, більшість не можуть оцінити його дипломатичні таланти.</h2>
      <address>
        <time datetime="2019-11-04T00:56:00+00:00">04 Nov 2019, 00:56</time>
      </address>
      <p>Президент США <b><a href="https://zn.ua/WORLD/velichayshaya-ohota-na-vedm-tramp-raskritikoval-rezolyuciyu-ob-impichmente-334468_.html">Дональд Трамп</a></b> стверджує, що підтримує "дуже хороші відносини" як з Україною, так і з Росією. Аналогічно він охарактеризував свої відносини з керівництвом КНР.</p>
      <p>"Мої відносини з Україною дуже хороші. Мої відносини з Росією дуже хороші. Мої відносини з Китаєм дуже хороші", - запевнив Трамп журналістів у Вашингтоні в неділю, 3 листопада.</p>
      <p>За словами американського президента, він також користується "дуже хорошою" підтримкою офіційного Києва.</p>
      <p>При цьому Трамп висловив упевненість, що його дипломатичні таланти далеко не всі можуть оцінити по достоїнству.</p>
      <p>"Люди не можуть зрозуміти, як я можу ладити з усіма країнами", - заявив президент США.</p>
      <figure>
        <iframe src="https://www.youtube.com/embed/kzO2AT7XPso" width="640" height="360" data-service="Youtube" scrolling="no"/>
      </figure>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>Перед цим протягом місяця члени трьох комітетів нижньої палати Конгресу проводили розслідування щодо Дональда Трампа, підставою для якого стала скарга анонімного представника розвідувального співтовариства.</p>
      <p>Інформатор підозрюєв <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>Також повідомляється, що адвокат Трампа Рудольф <b><a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html">Джуліані в приватному порядку контактував з керівником Офісу президента Андрієм Богданом</a> </b>і тодішнім в.о. голови СБУ Іваном Бакановим, а також літав до Мадрида для зустрічі з помічником Зеленського Андрієм Єрмаком.</p>
      <p>25 вересня, в день зустрічі Володимира Зеленського з Дональдом Трампом у Нью-Йорку, Білий дім оприлюднив <b><a href="https://dt.ua/POLITICS/biliy-dim-opublikuvav-stenogramu-rozmovi-trampa-z-zelenskim-324534_.html">розшифровку їхньої липневої телефонної розмови</a>.</b></p>
      <p>У жовтні конгресмени допитали колишнього спецпредставника Держдепартаменту Курта Волкера, експосла США в Україні Марі Йованович, тимчасового повіреного Вільяма Тейлора, а також співробітника Ради безпеки Александра Віндмана. Їхні свідчення переконали демократів в обґрунтованості імпічменту.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>