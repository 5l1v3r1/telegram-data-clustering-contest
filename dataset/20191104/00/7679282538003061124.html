<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-due-to-pollution-40-percent-people-wants-to-leave-delhi-ncr-2830745.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T00:16:27+00:00"/>
    <meta property="og:title" content="चिंताजनक: प्रदूषण के चलते दिल्ली-एनसीआर छोड़ना चाहते हैं 40% लोग"/>
    <meta property="og:description" content="प्रदूषण के चलते बहुत सारे लोगों के लिए दिल्ली-एनसीआर पसंदीदा जगह नहीं रही। दमघोंटू हवा में सांस लेने की बजाय लोग इसे छोड़ना चाहते हैं। गैरसरकारी संस्था 'लोकल सर्कल' के हालिया सर्वे में इसका..."/>
  </head>
  <body>
    <article>
      <h1>चिंताजनक: प्रदूषण के चलते दिल्ली-एनसीआर छोड़ना चाहते हैं 40% लोग</h1>
      <address><time datetime="2019-11-04T00:16:27+00:00">04 Nov 2019, 00:16</time> by <a rel="author">नई दिल्ली, प्रमुख संवाददाता</a></address>
      <p>प्रदूषण के चलते बहुत सारे लोगों के लिए दिल्ली-एनसीआर पसंदीदा जगह नहीं रही। दमघोंटू हवा में सांस लेने की बजाय लोग इसे छोड़ना चाहते हैं। गैरसरकारी संस्था 'लोकल सर्कल' के हालिया सर्वे में इसका खुलासा हुआ है। संस्था ने अपने सर्वेक्षण में दिल्ली, नोएडा, गुरुग्राम, गाजियाबाद और फरीदाबाद के लोगों को शामिल किया था। इस दौरान 17 हजार के लगभग लोगों से रिहाइश के बारे में राय ली गई।</p>
      <p>सर्वे में शामिल किए गए 40 फीसदी लोगों ने कहा कि वे अब दिल्ली-एनसीआर क्षेत्र को छोड़कर कहीं और जाना चाहते हैं। जबकि, 31 फीसदी लोगों ने कहा कि वे एयर प्यूरीफायर, मास्क और पौधों के साथ दिल्ली-एनसीआर में ही रहना पसंद करेंगे। 16 फीसदी लोगों ने कहा कि वे यहीं रहेंगे और यात्रा भी करेंगे। वहीं, 13 फीसदी ने कहा कि वे यहीं पर रहेंगे क्योंकि बढ़ते प्रदूषण से निपटने के अलावा कोई विकल्प नहीं है।</p>
      <p>
        <b>
          <a href="https://www.livehindustan.com/national/story-only-even-number-vehicle-will-run-in-delhi-today-2830611.html">ये भी पढ़ें: आज से दिल्ली में ऑड-ईवन लागू, उल्लंघन करने पर कटेगा 4 हजार का चालान</a>
        </b>
      </p>
      <p>
        <b>स्मॉग के चलते करना पड़ा दिल्ली छोड़ने का फैसला </b>
      </p>
      <p>मूल रूप से सहारनपुर की रहने वाली सीमा शर्मा काफी समय दिल्ली में रह चुकी थीं। बाद में वे अपने पति के साथ मुंबई चली गईं। शहरीकरण की तमाम दिक्कतों के चलते वे अक्सर बीमार रहने लगीं। उन्होंने और उनके पति ने वापस दिल्ली आने का फैसला लिया। सोशल मीडिया पर सीमा ने लिखा कि मेरे खयालों में 2006 वाली दिल्ली ही बसी हुई थी। लेकिन, 2017 में जब हम यहां रहने आए तब तक यहां की हवा बहुत बिगड़ चुकी थी। उन्होंने लिखा है कि मेरी यादों की जिस दिल्ली में सर्दियों में फॉग होती थी, उसकी जगह अब स्मॉग ने ली ली थी। बार-बार की बीमारी से तंग आकर उन्हें फिर से दिल्ली छोड़ने का फैसला करना पड़ा।</p>
      <p><b>ये भी पढ़ें: <a href="https://www.livehindustan.com/national/story-outrage-people-angry-with-stifling-air-have-not-spared-pm-cm-2830734.html">आक्रोश: दमघोंटू हवा से नाराज लोगों ने पीएम-सीएम को भी नहीं बख्शा</a></b><br/> <br/><b>बच्ची को नानी के घर भेजा </b></p>
      <p>मटियाला क्षेत्र में रहने वाले रामचेत यादव पेशे से मेडिकल रिप्रेजेंटिटव हैं। उनकी चार वर्षीय बेटी शान्वी की सर्दी के समय अक्सर तबीयत ज्यादा खराब हो जाती थी। इस बार उन्होंने दीपावली से पहले ही अपनी पत्नी और बेटी को टाटा नगर स्थित उनके नानी के घर भेज दिया। वे बताते हैं कि यहां के प्रदूषण से बेटी की तबीयत अक्सर खराब हो जाती है। इससे बचाने के लिए ही उसे भेजा है।<br/> <br/><b>पश्चिम बंगाल लौट गया राज</b></p>
      <p>शहर में बढ़ते प्रदूषण के कारण राज रविवार को नोएडा को अलविदा कहकर अपने घर पश्चिम बंगाल लौट गया। सेक्टर 53 गिझौड़ में किराए पर रह रहा राज सेक्टर 52 में स्थित एक जिम में काम करता है। वह पिछले लंबे समय से नोएडा में ही रहता था। राज का कहना है कि बढ़ते प्रदूषण के कारण वह शहर छोड़ने को मजबूर है। यहां सांस लेना भी दूभर हो गया है।</p>
    </article>
  </body>
</html>