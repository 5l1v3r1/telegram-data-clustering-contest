<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696734/%D9%88%D8%B2%D8%A7%D8%B1%D8%AA-%DA%A9%D8%B4%D9%88%D8%B1-%D9%84%DB%8C%D8%B3%D8%AA-%D8%B3%DB%8C%D8%A7%D9%87-%D8%B3%D8%AE%D9%86%D8%B1%D8%A7%D9%86%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="وزارت کشور: لیست سیاه سخنرانی نداریم"/>
    <meta property="og:description" content="معاون سیاسی وزیر و رییس ستاد انتخابات کشور گفت: تا این ساعت هیچ فهرستی تحت عنوان لیست سیاه سخنرانی موضوعیت نداشته است.جمال عرف یکشنبه شب در گفت و گوی اختصاصی با خبرنگار ایرنا بیان کرد: لیست و فهرستی مبنی بر ممنوعیت افراد برای سخنرانی نداریم و اگر از سخنرانی فردی در یک مجموعه جلوگیری شد به عنوان مثال در دانشگاه باید از مکانیزم هیات نظارت برای دفاع از حق خود استفاده کند.رییس ستاد انتخابات کشور اظهار داشت: وزارت کشور سعی دارد در کمیسیون ماده ۱۰ احزاب تمامی راه‌های قانونی را در پیش رو بگذارد تا میزان لغو سخنرانی‌ها به حداقل ممکن برسد.عرف درباره انتخابات الکترونیکی اظهار داشت: فرایند انتخابات شامل چند مرحله از جمله احراز هویت‌ها، اخذ رای، صندوق و شمارش آرا است که مرحله نخست آن به طور حتم الکترونیکی برگزار می‌شود.وی اضافه کرد: هم اینک با شورای نگهبان توافق شده که صندوق‌هایی برای احراز هویت الکترونیکی پیش بینی شود که در این راستا مقرر شده وزارت دفاع و پشتیبانی نیرو‌های مسلح این صندوق‌ها را بسازد.رییس ستاد انتخابات کشور با بیان اینکه درصدد وارد کردن این صندوق‌ها از خارج کشور نیستیم گفت: حدود ۶۰ هزار دستگاه احراز هویت…"/>
  </head>
  <body>
    <article>
      <h1>وزارت کشور: لیست سیاه سخنرانی نداریم</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033470_877.jpg"/>
      </figure>
      <p>معاون سیاسی وزیر و رییس ستاد انتخابات کشور گفت: تا این ساعت هیچ فهرستی تحت عنوان لیست سیاه سخنرانی موضوعیت نداشته است.<br/><br/>جمال عرف یکشنبه شب در گفت و گوی اختصاصی با خبرنگار ایرنا بیان کرد: لیست و فهرستی مبنی بر ممنوعیت افراد برای سخنرانی نداریم و اگر از سخنرانی فردی در یک مجموعه جلوگیری شد به عنوان مثال در دانشگاه باید از مکانیزم هیات نظارت برای دفاع از حق خود استفاده کند.<br/><br/>رییس ستاد انتخابات کشور اظهار داشت: وزارت کشور سعی دارد در کمیسیون ماده ۱۰ احزاب تمامی راه‌های قانونی را در پیش رو بگذارد تا میزان لغو سخنرانی‌ها به حداقل ممکن برسد.<br/><br/>عرف درباره انتخابات الکترونیکی اظهار داشت: فرایند انتخابات شامل چند مرحله از جمله احراز هویت‌ها، اخذ رای، صندوق و شمارش آرا است که مرحله نخست آن به طور حتم الکترونیکی برگزار می‌شود.<br/><br/>وی اضافه کرد: هم اینک با شورای نگهبان توافق شده که صندوق‌هایی برای احراز هویت الکترونیکی پیش بینی شود که در این راستا مقرر شده وزارت دفاع و پشتیبانی نیرو‌های مسلح این صندوق‌ها را بسازد.<br/><br/>رییس ستاد انتخابات کشور با بیان اینکه درصدد وارد کردن این صندوق‌ها از خارج کشور نیستیم گفت: حدود ۶۰ هزار دستگاه احراز هویت با همکاری وزارت دفاع در حال ساخت است و قرار است تا اول بهمن امسال تحویل وزارت کشور شود.<br/><br/>عرف اظهار داشت: احراز هویت الکترونیکی بخش عمده‌ای از سلامت انتخابات را تضمین می‌کند چراکه از بروز تخلف‌هایی نظیر استفاده از شناسنامه جعلی، شناسنامه متوفی یا دیگر تخلف‌ها برای ۲ بار رای دادن جلوگیری می‌شود.<br/><br/>معاون سیاسی وزیر کشور روز گذشته در همدان حضور یافت و علاوه بر دیدار با نماینده، ولی فقیه در استان و امام جمعه همدان، با احزاب، اعضای ستاد انتخابات و معتمدان و اقشار همدان دیدار داشت.<br/><br/>استان همدان با ۱۰ شهرستان، هفت حوزه انتخابیه دارای ۹ کرسی نمایندگی در مجلس شورای اسلامی است.</p>
    </article>
  </body>
</html>