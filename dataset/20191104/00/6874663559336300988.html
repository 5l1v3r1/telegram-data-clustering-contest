<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773015,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="אנדר ארמור בחקירה: רשויות בארה&quot;ב בודקות חשד למניפולציה בדוחות"/>
    <meta property="og:description" content="רשות ניירות ערך ומשרד המשפטים האמריקאיים חוקרים האם יצרנית ביגוד הספורט העבירה נתונים בין רבעונים כדי ליצור מצג פיננסי חיובי יותר; אנדר ארמור פירסמה היום דוחות שעלו על הצפי, אך חתכה את תחזית ההכנסות"/>
  </head>
  <body>
    <article>
      <h1>אנדר ארמור בחקירה: רשויות בארה"ב בודקות חשד למניפולציה בדוחות</h1>
      <h2>רשות ניירות ערך ומשרד המשפטים האמריקאיים חוקרים האם יצרנית ביגוד הספורט העבירה נתונים בין רבעונים כדי ליצור מצג פיננסי חיובי יותר; אנדר ארמור פירסמה היום דוחות שעלו על הצפי, אך חתכה את תחזית ההכנסות</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">שירות כלכליסט</a></address>
      <p>אנדר ארמור תחת חקירה: לפי דיווח בוול סטריט ג'ורנל, רשויות פדרליות בארה"ב חוקרות חשד למניפולציות בדוחות הכספיים של חברת נעלי ולבוש הספורט.</p>
      <p>הרשויות בודקות האם אנדר ארמור ביצעה העברה של נתוני מכירות בין רבעונים על מנת ליצור מצג פיננסי חיובי ובריא יותר של החברה.</p>
      <p>אנדר ארמור אישרה את דבר החקירה וציינה כי היא משתפת פעולה עם החקירה שמובילים משרד המשפטים ורשות ניירות ערך האמריקאית (SEC). עם זאת, החברה הדגישה כי לא נפל בה פגם וכי היא עומדת מאחורי ההתנהלות החשבונאית והדיווחים שלה. אנדר ארמור החלה להיענות ביולי 2017 לבקשות למסירת מסמכים ומידע הקשורים להתנהלות החשבונאית שלה. </p>
      <figure>
        <img src="https://images1.calcalist.co.il/PicServer3/2018/11/06/858636/1NL.jpg"/>
        <figcaption>צילום: שאטרסטוק</figcaption>
      </figure>
      <p>היצרנית האמריקאית נמצאת בתקופה האחרונה בתחרות קשה עם החברות נייק, אדידס ולולולמון. מכירותיה בצפון אמריקה ירדו ב-2% ב-2018 לרמה של 3.7 מיליארד דולר.</p>
      <p>אנליסטים אומרים שמוצרי החברה הממוקדים ב"ביצועים ספורטיביים", כמו חולצות מנדפות זיעה, לא מפתים מספיק צרכנים. החברה התמודדה גם עם בעיות בשורות הההנהלה שלה, החליפה שלושה סמנכ"לי כספים בין 2016 ל-2017, ונמצאת כיום בשלב נוסף של שינויים בהנהלתה.</p>
      <p>מייסד ומנכ"ל אנדר ארמור קווין פלאנק <a href="https://www.calcalist.co.il/markets/articles/0,7340,L-3772189,00.html">יפרוש מתפקידו בראשון בינואר</a>, ויוחלף על ידי סמנכ"ל התפעול של החברה פטריק פריסק. פלאנק מתכנן להישאר בחברה כיו"ר בפועל וראש המותג, ואמר שחילופי התפקידים הם חלק מתוכניותיה של החברה.</p>
      <p>לפני כשנה הודיעה אנדר ארמור <a href="https://www.calcalist.co.il/world/articles/0,7340,L-3749207,00.html">שתפסיק לממן ביקורים של עובדי החברה במועדוני חשפנות</a>, בעקבות ביקורת ציבורית שספגה בנושא. לאורך השנים נהגו מנהלים ועובדים בחברה, ביניהם המנכ"ל והמייסד קווין פלאנק, לצאת עם ספורטאים וחברים לעבודה למועדוני חשפנות לאחר אירועי חברה או ספורט. לרוב שילמה החברה עבור הביקורים הללו.</p>
      <p>בעקבות השערוריה הודיעה אנדר ארמור על שינוי המדיניות, ופלאנק הבטיח ליצור סביבה "מגוונת ומכילה" בחברה.</p>
      <p>על רקע פרסום החקירה, נפלו מניות החברה ב-18% בטרום המסחר בניו יורק, אך עברו לירידה מעט מתונה יותר של 13.6% לאחר שיצרנית ביגוד הספורט פירסמה דוחות.</p>
      <p>הרווח הנקי ברבעון השלישי של 2019 עמד על 102.3 מיליון דולר או 23 סנט למניה, גבוה מרווח נקי של 75.3 מיליון דולר ברבעון המקביל ב-2018. ההכנסות ירדו ל-1.43 מיליארד דולר מ-1.44 מיליארד דולר בתקופה המקבילה אשתקד. החברה עלתה על תחזיות האנליסטים, שעמדו על רווח נקי של 18 סנט למניה והכנסות של 1.41 מיליארד דולר. אנדר ארמור הנמיכה את תחזית ההכנסות לשנה כולה וצופה כעת ל-2019 הפיסקלית צמיחה של 2% במכירות.</p>
      <p>התחזית הקודמת הייתה לצמיחה של בין 3% ל-4%. החברה מעריכה שהרווח השנתי יהיה בצד הגבוה של התחזית הקודמת שלה – בין 33 ל-34 סנט למניה. אנליסטים בשוק חזו לחברה צמיחה שנתית של 3.1% במכירות ורווח נקי שנתי של 34 סנט למניה.</p>
      <p>מניית אנדר ארמור טיפסה ב-19.6% מתחילת השנה, אך עדיין נסחרת במחיר נמוך ב-10.8% ביחס למחירה לפני 12 חודשים.</p>
    </article>
  </body>
</html>