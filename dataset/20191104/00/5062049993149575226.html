<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10624--dalsi-z-rady-zraneni-nadaluv-zaver-sezony-je-v-ohrozeni"/>
    <meta property="og:site_name" content="Tenisový svět"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Další z řady zranění. Nadalův závěr sezony je v ohrožení"/>
    <meta property="og:description" content="Staronová světová jednička, Rafael Nadal, má další zdravotní problém. Španělský tenista musel vzdát svou účast v semifinále turnaje Masters v Paříži kvůli obtížím s břišním svalstvem a svůj návrat do čela žebříčku „oslaví“ na vyšetření u doktora."/>
  </head>
  <body>
    <article>
      <h1>Další z řady zranění. Nadalův závěr sezony je v ohrožení</h1>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>
        <b>Staronová světová jednička, Rafael Nadal, má další zdravotní problém. Španělský tenista musel vzdát svou účast v semifinále turnaje Masters v Paříži kvůli obtížím s břišním svalstvem a svůj návrat do čela žebříčku „oslaví“ na vyšetření u doktora.</b>
      </p>
      <p>Nadal se v pondělním vydání žebříčku vrátil na první místo světa, místo nějaké oslavy tohoto úspěchu ovšem na zkušeného tenistu čeká vyšetření na magnetické rezonanci.</p>
      <p>Devatenáctinásobný grandslamový šampion se odhlásil z turnaje v Paříži před svým semifinálovým zápasem s Denisem Shapovalovem na popud lékařů, kteří mu nedoporučili hrát. „Už jsem si tím v minulosti prošel, proto mi doporučili, abych k zápasu nenastoupil,“ uvedl Nadal.</p>
      <p>Toho během pondělí čeká další vyšetření na magnetické rezonanci, jelikož sobotní vyšetření bylo, podle dostupných informací, neprůkazné. Podle deníku Mundo Deportivo podstoupí vyšetření na Mallorce a výsledky skenu budou přeposlány jeho doktorovi Ángelovi Ruiz-Cotorrovi. Ten na jejich základě vyhodnotí, jestli Nadal bude schopný nastoupit k Turnaji mistrů v Londýně.</p>
      <p>„Doufám, že budu do Londýna připraven odjet. To je teď největší cíl,“ hlásil Nadal už krátce po svém odhlášení z Paříže. „Udělám pro to všechno, co budu moci.“</p>
      <p>Nadal kvůli břišnímu svalstvu přišel o Turnaj mistrů už v minulé sezoně a celkově vynechal kvůli zraněním tři z posledních pěti ročníků. Další absence by ho přitom mohla stát získaný post světové jedničky. Důvodem je i to, že kvůli dvěma dalším zdravotním problémů, v průběhu sezony vynechal několik turnajů.</p>
      <p>Před Novakem Djokovičem vede žebříček o 640 bodů a v Londýně se může šampion ATP Finals propracovat až k 1500 bodům.</p>
      <p>„Doufám, že to nebude nic vážného. Doktoři v to také doufají,“ podotkl Nadal, který se vrátil domů na Mallorcu, jelikož dle svých slov by v tuto chvíli neměl v Londýně, co dělat. Věří však, že se stihne dát do pořádku a odcestuje na Turnaj mistrů.</p>
      <footer>Jan Vojkůvka, foto: Twitter: Tennis Channel</footer>
    </article>
  </body>
</html>