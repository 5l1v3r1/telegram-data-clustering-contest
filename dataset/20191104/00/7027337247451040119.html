<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696684/%DA%AF%D8%A7%D9%81-%D8%AC%D8%AF%DB%8C%D8%AF-%D8%AA%D8%B1%D8%A7%D9%85%D9%BE-%D9%82%D8%B2%D8%A7%D9%82%D8%B3%D8%AA%D8%A7%D9%86-%D8%B9%D8%B6%D9%88-%D9%86%D8%A7%D8%AA%D9%88-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="گاف جدید ترامپ؛ قزاقستان عضو ناتو است"/>
    <meta property="og:description" content="وزارت امور خارجه قزاقستان اتهامات وارده علیه این جمهوری که گفته می‌شود توسط رئیس جمهور آمریکا دونالد ترامپ بیان شده است را بی‌اساس خواند."/>
  </head>
  <body>
    <article>
      <h1>گاف جدید ترامپ؛ قزاقستان عضو ناتو است</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033351_913.jpg"/>
      </figure>
      <p>وزارت امور خارجه قزاقستان اتهامات وارده علیه این جمهوری که گفته می‌شود توسط رئیس جمهور آمریکا دونالد ترامپ بیان شده است را بی‌اساس خواند.</p>
      <p>به گزارش خبرگزاری تسنیم به نقل از گزارش Tengrinews، این وزارت امور خارجه قزاقستان خاطرنشان کرد که احتمالاً مقصود رئیس جمهور آمریکا از اینکه قزاقستان عضو ناتو بوده و چرا هیچ مشارکتی در هزینه‌های آن نداشته، کشور دیگری بوده و به اشتباه نام قزاقستان را برده است.</p>
      <p>اظهارات ترامپ در کتابی از سخنگوی سابق وزیر دفاع آمریکا، گای اسنودگراس آمده است. به گفته وی، در جلسه روسای ستاد مشترک در سال 2018 نام قزاقستان ذکر شده است، که بحث این جلسه بر روی تأمین بودجه نیروهای مسلح و عملیات نظامی ایالات متحده در خارج از کشور بوده است.</p>
      <p>رئیس جمهور پس از گوش دادن به گزارش‌ها، از هزینه‌های سنگین مشارکت نیروها در افغانستان شکایت کرده است. او همچنین بار دیگر از متحدین ایالات متحده در ناتو به دلیل کسری هزینه‌های نظامی –البته به نظر وی- انتقاد کرده است.</p>
      <p>وی اظهار داشته است: "ما همیشه به دیگران کمک می‌کنیم. و خود را فراموش می‌کنیم. ببینید قزاقستان یک کشور بسیار ثروتمند است. آخرین باری که من آنجا بودم، آنها بسیار از من تشکر کردند. اما چرا آنها به ما هیچ پولی نمی دهند؟ چرا آنها در جنگ‌ها مشارکت ندارند؟ "</p>
      <p>آیبِک صمدیاروف نماینده رسمی وزارت امور خارجه جمهوری قزاقستان ضمن اظهار نظر در مورد این سخنان خاطر نشان کرد: "ترامپ به قزاقستان سفر نکرده است. به احتمال زیاد، او [قزاقستان] را با یک کشور دیگر اشتباه گرفته است. "</p>
      <p>پیش از این، رئیس جمهور ایالات متحده بارها و بارها از متحدان ناتو شکایت کرده و گفته است که سهم آنها در فعالیت‌های این اتحاد کافی نیست. وی همچنین اظهار داشته است که این کشورها به دلیل همین امر بدهی‌های زیادی به ایالات متحده دارند (اگرچه کارشناسان اعلام کرده‌اند که هیچ بدهی وجود ندارد). اخیراً، وی همچنین مدعی شد که کشورهایی که شرکت‌های نظامی آمریکا در آنها قرار دارند تمام هزینه‌ها را پرداخت می‌کنند، و همچنین پرداخت‌های اضافی‌تری نیز انجام می‌دهند.</p>
      <p>در همین رابطه، ترامپ هنگام صحبت در مورد کشورهای خارجی اشتباهات فاحشی را در سخنان خود دارد. به خصوص، اشتباه گرفتن عراق با سوریه، کره شمالی با کره جنوبی و "شهر" نامیدن بلژیک در سخنان او به چشم خورده است. براساس اطلاعات غیررسمی، در یکی از جلسات مشخص شد که وی از وجود کشورهای نپال و بوتان اطلاعی ندارد. و پس از انتخاب به ریاست جمهوری ایالات متحده، ضمن صحبت از تبریک‌های دریافت شده خارجی، او اعتراف کرد که "نمی‌دانست که این تعداد کشور در جهان وجود داشته است."</p>
    </article>
  </body>
</html>