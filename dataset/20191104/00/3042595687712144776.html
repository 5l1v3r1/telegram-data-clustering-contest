<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/avslorer-sykdom/71779347"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T00:49:11+00:00"/>
    <meta property="og:title" content="Avslører sykdom"/>
    <meta property="og:description" content="Lena Dunham åpen om at hun har den kroniske sykdommen Ehler Danlos' syndrom."/>
  </head>
  <body>
    <article>
      <h1>Avslører sykdom</h1>
      <h2>Lena Dunham åpen om at hun har den kroniske sykdommen Ehler Danlos' syndrom.</h2>
      <address><time datetime="2019-11-04T00:49:11+00:00">04 Nov 2019, 00:49</time> by <a rel="author">Marthe Ihle</a></address>
      <p><a href="https://www.dagbladet.no/kultur/det-er-ikke-girls-som-har-for-mye-nakenhet-det-er-alle-andre-serier-som-har-for-lite/67499266">«Girls»-stjerna Lena Dunham (33) </a>har vært åpen om flere av sine helseutfordringer, og har blant annet vært åpen om at hun lider av <a href="https://www.seher.no/kjendis/girls-stjernen-har-operert-bort-livmoren/69469561#_ga=2.64047919.1625262880.1572734536-482508416.1546555320">endometriose</a> og har <a href="https://www.seher.no/kjendis/har-samme-lidelse-som-tv-rollen/64263802#_ga=2.64047919.1625262880.1572734536-482508416.1546555320">psykiske lidelser</a>.</p>
      <p>
        <b>Nylig delte 33-åringen et bilde av seg selv i sosiale medier, der hun går med stokk. Samtidig avslører hun at hun lider av den kroniske sykdommen Ehler Danlos' syndrom.</b>
      </p>
      <p>- Slik er livet når man sliter som verst med kronisk sykdom. Den tida betyr at jeg trenger støtte fra mer enn vennene mine. Tusen takk, kjære stokk! skriver stjerna på Instagram.</p>
      <figure>
        <embed-post data-src="https://www.instagram.com/p/B4VQUFcnuSV" data-service="Instagram"/>
      </figure>
      <h3>Forklarer stokken</h3>
      <p>Ehler Danlos' syndrom beskrives av <a href="https://nhi.no/sykdommer/barn/arvelige-og-medfodte-tilstander/ehlers-danlos-syndrom/">Norsk Helseinformatikk</a> som en bindevevssykdom som gir lidelser i muskel- og skjelettsystemet. Den kan blant annet gi leddproblemer, brokk og sprekkdannelser av blodkar og andre organer.</p>
      <p>
        <b>Dunham har slitt med sykdommen i en årrekke. Enkelte dager er den så ille at hun har vansker med å stå opp av senga.</b>
      </p>
      <p>- I årevis har jeg motsatt meg ting som kan ha gjort situasjonen bedre, og har blant annet insistert på et en stokk ville gjort ting rart. Men det er mindre rart å faktisk delta på ting enn å bare ligge i senga hele dagen, skriver Dunham.</p>
      <p>Hun spøker samtidig med at det er nattkjolen hun har på seg, og prøver å spøke den bort som et Halloween-kostyme.</p>
      <p>Tidligere denne måneden sto artisten Sia fram med samme sykdom.</p>
      <h3>Endometriose</h3>
      <p>Dunham, som både produserte og var hovedrolleinnehaver i suksesserien «Girls», har tidligere stått fram med blant annet psykiske lidelser.</p>
      <p>
        <b>- Jeg hadde angst og måtte dukke opp på ting jeg ikke følte meg rustet til. Men jeg vet også at jeg må gjøre disse tingene, og når jeg tar Rivotril, klarer jeg det. Det får meg også til å føle meg som den personen jeg er ment å være, <a href="https://www.dagbladet.no/kjendis/hadde-eventyrlig-suksess-pa-tv-men-skjulte-privat-hemmelighet/70402495">uttalte hun i fjor</a>.</b>
      </p>
      <p>Hun har også <a href="https://www.seher.no/kjendis/girls-stjernen-har-operert-bort-livmoren/">operert bort livmora</a> etter å ha vært<a href="https://www.seher.no/kjendis/girls-stjernen-har-operert-bort-livmoren/"> plaget av tilstanden endometriose.</a></p>
      <p>
        <b>Dunham <a href="https://www.seher.no/kjendis/i-gar-matte-jeg-fjerne-min-venstre-eggstokk/70330983">var også nødt til å fjerne sin venstre eggstokk på grunn av arrvev og fibrose</a> som presset på nerver rundt tarmområdet.</b>
      </p>
      <p>Ifølge <a href="https://www.helsebiblioteket.no/pasientinformasjon/gynekologi/endometriose">Helsebiblioteket </a>er eggstokkene blant de vanligste stedene for endometriose, som er en tilstand der livmorslimhinna eller vev av samme type begynner å vokse utenfor livmora.</p>
    </article>
  </body>
</html>