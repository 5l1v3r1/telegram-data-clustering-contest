<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773025,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="שיעור התעסוקה של נשים בדואיות זינק ב-182% ב-20 השנים האחרונות"/>
    <meta property="og:description" content="סקירת הכלכלנית הראשית באוצר מוכיח כי למעלה מ-90% מהזינוק בקרב נשים ערביות בכלל, נובע משיפור ברמת ההשכלה ומתחילת שנות ה-2000 עמד על 38%; עוד נכתב בדו&quot;ח כי &quot;לא צפויה עליה בשיעור הגברים החרדים העובדים בשנה הקרובה&quot;"/>
  </head>
  <body>
    <article>
      <h1>שיעור התעסוקה של נשים בדואיות זינק ב-182% ב-20 השנים האחרונות</h1>
      <h2>סקירת הכלכלנית הראשית באוצר מוכיח כי למעלה מ-90% מהזינוק בקרב נשים ערביות בכלל, נובע משיפור ברמת ההשכלה ומתחילת שנות ה-2000 עמד על 38%; עוד נכתב בדו"ח כי "לא צפויה עליה בשיעור הגברים החרדים העובדים בשנה הקרובה"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">שחר אילן</a></address>
      <p>שיעור התעסוקה של נשים בדואיות עלה מתחילת שנות ה-2000 ב-182%, כך עולה מהסקירה השבועית של הכלכלנית הראשית באוצר.</p>
      <p>אם בשנת 2000 עמד שיעור התעסוקה של נשים בדואיות על 11% בלבד, ב-2016 הוא הגיע ל-32%, עליה של כמעט פי שלושה. שיעור התעסוקה של נשים ערביות זינק אף הוא אבל בפחות מחצי מאשר אצל הבדואיות - 87%. שיעור התעסוקה הנמוך ביותר בין הנשים הערביות הוא של תושבות מזרח ירושלים, שעומד על 24%.</p>
      <figure>
        <img src="https://images1.calcalist.co.il/PicServer3/2019/11/04/944918/YE2048906_l.jpg"/>
        <figcaption>בדואיות מועמדות לתפקיד מהנדסות בתעשיה אווירית <br/>צילום: שאול גולן</figcaption>
      </figure>
      <p>שיעור התעסוקה בישראל לגילאי העבודה העיקריים (25-64) עמד ב-2002 על 67% והיה נמוך מממוצע ה-OECD, שעמד אז על 70.5%. מאז חל שיפור משמעותי ושיעור העבודה בישראל זינק ל-77.5%, שהוא גבוה משמעותית מהממוצע במדינות המפותחות שעומד על 74.5%.</p>
      <p>לפי הנתונים, העליה ברמות התעסוקה בישראל ב-20 השנים האחרונות נבעה מהתאוששות מהמיתון החריף של ראשית שנות ה-2000 ומהצטרפות מסיבית של נשים לשוק העבודה. כן מייחס האוצר את העליה לשורת צעדי מדיניות ובראשם קיצוצים בקצבת הבטחת הכנסה, בקצבאות הילדים ובדמי האבטלה. עליה משמעותית במיוחד נרשמה בקרב נשים חרדיות מ-63% ב-2010 ל-76% ב-2018.</p>
      <p>בתקופה זו נרשמה בקרב נשים ערביות עליה מ-29% ל-38% וצפוי שב-2020 כבר יגיעו ל-43%. עם זאת שעור התעסוקה של הערביות בישראל עדין דומה לשיעור התעסוקה של נשים בטורקיה שהוא הנמוך במדינות ה-OECD.</p>
      <p>מחישובי האוצר עולה שיותר מ-90% מהעלייה בשיעור התעסוקה של נשים ערביות תרם השיפור ברמת ההשכלה. אם ב-2000 רק ל-6% מהנשים הערביות היה תואר אקדמי, ב-2016 היה תואר כבר ל-20% מהן. בעוד ששיעור התעסוקה אצל נשים ערביות בעלות תעודת בגרות בלבד עומד על 30%, שיעור התעסוקה של בוגרות תואר ראשון מגיע ל-68%. שיעור התעסוקה של נשים ערביות גבוה יותר ככל שהן צעירות יותר.</p>
      <p>לעומת זאת, אצל הגברים החרדים היתה עליה מ-46% ב-2010 ל-50% ב-2018 בלבד והכלכלנית הראשית לא צופה עליה ב-2020. בסקירה נכתב כי "מדאיגה העליה המתונה של התעסוקה בקרב גברים חרדים והיפוך מגמת העליה החל משנת 2016", היא כותבת. "במיוחד לאור הגידול הצפוי במשקל קבוצה זו באוכלוסייה".</p>
    </article>
  </body>
</html>