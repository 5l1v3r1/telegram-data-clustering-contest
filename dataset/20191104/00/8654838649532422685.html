<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/articoli/che-fine-ha-fatto-libero-grande.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Che fine ha fatto... Libero Grande"/>
    <meta property="og:description" content="Nel 1998 usciva un divertente gioco di calcio arcade dove si impersonava un solo calciatore: lo ricordate Libero Grande?. Che fine hanno fatto... è una rubrica a cadenza regolare che cerca di ripo..."/>
  </head>
  <body>
    <article>
      <h1>Che fine ha fatto... Libero Grande</h1>
      <h2>Nel 1998 usciva un divertente gioco di calcio arcade dove si impersonava un solo calciatore: lo ricordate Libero Grande?</h2>
      <address><time datetime="2019-11-04T00:00:00+00:00">04 Nov 2019</time> by <a rel="author" href="https://multiplayer.it/account/utente/36/m_reina/articoli/" target="_blank">Massimo Reina</a></address>
      <p><a href="http://multiplayer.it/tag/che-fine-hanno-fatto/">Che fine hanno fatto...</a> è una rubrica a cadenza regolare che cerca di riportare alla luce quei franchise che per un motivo o per un altro sono caduti un po' nel dimenticatoio, raccontandone la storia, con la speranza di rivederli prima o poi sui nostri schermi. <br/><br/>Ai tempi della prima PlayStation la scelta per gli appassionati di videogame calcistici non era limitata a FIFA e Pro Evolution Soccer. Anche se questi erano di certo i titoli di maggior qualità e successo del periodo, di certo non mancava la concorrenza con qualche alternativa più o meno gradevole. E tra le aziende che si cimentarono in un titolo calcistico ci fu anche Namco con il suo <b>Libero Grande,</b> un videogioco arcade che dopo aver visto la luce su cabinato nel 1997, venne convertito e poi distribuito anche per PlayStation nel 1998. L'azienda a dire il vero non era nuova a giochi dedicati allo sport preferito dagli italiani, basti pensare ad esempio a produzioni come la serie conosciuta in occidente come Prime Goal EX che dal 1993 aveva riscontrato un discreto successo su Super Famicom e PlayStation.<br/><br/>Però con Libero Grande la compagnia di Tekken voleva sfruttare una grafica tridimensionale e tentare di portare al contempo una ventata di aria nuova nel panorama dei soliti giochi dedicati al calcio, promuovendo l'interessante formula di controllare un singolo giocatore.</p>
      <anchor name="il-calcio-secondo-namco">
        <h3>Il calcio secondo Namco</h3>
        <p>La particolarità del gioco rispetto ad altri titoli del genere, infatti, era che mentre in tutti gli altri giochi della concorrenza bisognava guidare un'intera squadra alla conquista di coppe e trofei vari, qui bisognava controllare un <b>singolo</b> calciatore. Insomma, una caratteristica che ai giorni nostri possiamo riscontrare per esempio in due modalità famose all'interno delle serie FIFA e l'ex Pro Evolution Soccer, ovverosia <b>Il Viaggio</b> (o la Carriera nei panni di un atleta) e Diventa un mito. Per la cronaca, molto prima di Namco un'idea simile l'avevano avuta dei ragazzi italiani, che facevano parte della software house <b>Simulmondo:</b> furono infatti loro che nel 1991 con il gioco <b>I Play 3D Soccer</b> anticiparono i tempi e realizzarono un prodotto con le caratteristiche sopra descritte.</p>
        <figure>
          <img src="https://multiplayer.net-cdn.it/thumbs/images/2019/11/03/libero-grande-09_jpg_1400x0_q85.jpg"/>
        </figure>
        <p>Ad ogni modo, tornando Libero Grande, il gioco faceva sfoggia di una grafica poligonale interamente in <b>3D,</b> sulla falsariga dell'allora punto di riferimento per produzioni analoghe, ovverosia <b>Virtua Soccer,</b> e proponeva 32 nazionali con 30 giocatori da impersonare, 10 dei quali andavano sbloccati. Non avendo le licenze ufficiali i nomi degli atleti di cui si potevano indossare i panni erano farlocchi, ma dietro <b>Raimundo,</b> Raffaello Balbo, Antonio Del Pacino o <b>Patrizio Mazzini</b> erano facilmente riconoscibili i vari Ronaldo, <b>Baggio, Del Piero</b> e Maldini. In alterativa c'era comunque la possibilità di creare dal nulla un <b>calciatore</b> personalizzato, con un editor intuitivo e ben fatto, in cui si potevano decidere i tratti somatici e le sue caratteristiche fisico-tecniche.</p>
        <figure>
          <img src="https://multiplayer.net-cdn.it/thumbs/images/2019/11/03/libero-grande-02_jpg_1400x0_q85.jpg"/>
        </figure>
        <anchor name="lantesignano-di-diventa-un-mito">
          <h3>L'antesignano di Diventa un Mito</h3>
          <p>Le modalità di gioco erano poche, ma considerando epoca e tipo di produzione andavano più che bene: Amichevole (Arcade), la Coppa internazionale (il <b>Mondiale</b>), il Campionato (giocabile fino a otto utenti alternandosi, ciascun a guidare la star di una nazionale, e poi in split-screen in caso di sfide dirette) e una speciale sessione dedicata alle prove di <b>abilità</b> erano insomma abbastanza per soddisfare il palato dei videogiocatori. Questi ultimi potevano contare su un buon sistema di <b>controllo</b> del loro avatar, che in campo veniva inquadrato di spalle, un radar che evidenziava il movimento dei compagni, e le istruzioni dei comandi sovraimpressi sullo schermo.</p>
          <figure>
            <img src="https://multiplayer.net-cdn.it/thumbs/images/2019/11/03/libero-grande-06_jpg_1400x0_q85.jpg"/>
          </figure>
          <p>La giocabilità, una volta preso la mano con il tipo di <b>telecamera</b> e col sistema di gioco che ovviamente prevedeva anche delle fasi morte della gara in attesa di ricevere una palla giocabile o di intervenire per bloccare un avversario, era abbastanza divertente e quando si riusciva a imbastire qualche scambio coi compagni o a realizzare una rete la soddisfazione era parecchia. A fine gara poi, c'era il classico giudizio con tanto di <b>voto</b> basato su una serie di parametri che tenevano conto ovviamente anche del ruolo del calciatore che l'utente sceglieva di impersonare. Quindi oltre alle <b>statistiche</b> base relative al controllo di palla, alla velocità e alle abilità di tiro, l'attaccante veniva votato anche in funzione dei gol e degli assist, per esempio, mentre un difensore per i tackle o i salvataggi.</p>
          <figure>
            <img src="https://multiplayer.net-cdn.it/thumbs/images/2019/11/03/libero-grande-11_jpg_1400x0_q85.jpg"/>
          </figure>
          <p>In definitiva un titolo discreto, <b>"diverso"</b> per il periodo, e dunque capace nel suo piccolo di ottenere qualche consenso di critica e di pubblico, al punto da convincere il produttore a progettare un seguito. Nel 2001 Namco realizzò infatti un secondo capitolo, <b>Libero Grande International,</b> sempre su PlayStation, ma i risultati non furono buoni e dopo lo scarso interesse suscitato questa volta in termini di vendita e critica, l'azienda giapponese decise di non realizzare altri sequel. Il resto è storia, e come scritto all'inizio dell'articolo, una struttura analoga è ormai proposta come opzione all'interno di FIFA e <b>eFootball PES 2020.</b></p>
          <figure>
            <img src="https://multiplayer.net-cdn.it/thumbs/images/2019/11/03/libero-grande-15_jpg_1400x0_q85.jpg"/>
          </figure>
        </anchor>
      </anchor>
    </article>
  </body>
</html>