<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/ludacka-utakmica-u-astani-ristic-brojao-do-30-zenit-nadoknadio-19-poena-pa-izgubio-u-produzetku-video/341621"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Ludačka utakmica u Astani: Ristić brojao do 30, Zenit nadoknadio 19 poena, pa izgubio u produžetku (VIDEO)"/>
    <meta property="og:description" content="Jedna od najboljih partija u karijeri srpskog košarkaša"/>
  </head>
  <body>
    <article>
      <h1>Ludačka utakmica u Astani: Ristić brojao do 30, Zenit nadoknadio 19 poena, pa izgubio u produžetku (VIDEO)</h1>
      <h2>Jedna od najboljih partija u karijeri srpskog košarkaša</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>Neverovatna Astana i fantastični <b>Dušan</b> <b>Ristić</b>! Košarkaš Srbije bio je jedan od najzaslužnijih za pobedu kazahstanskog tima u meču VTB lige protiv Zenita, koji je na kraju rešen pogotkom Ajzeje Vajtheda za tri poena u poslednjem napadu u produžetku - 109:108.</p>
      <p>Mnogi su sa skepticizmom reagovali na informaciju da će nekadašnji košarkaš Crvene zvezde karijeru nastaviti u dalekoj Astani, ali on iz utakmice u utakmicu pokazuje da se tamo nije našao slučajno. Danas je na to stavio konačni pečat, ubacivši neverovatnih 30 poena za svoj tim, a pritom uhvativši još pet lopti za čak 42 minuta provedena na terenu. Faktički, srpski igrač je na klupi proveo samo tri minuta.</p>
      <p>Još impresivnije deluju svi ovi podaci kada se naglasi da je <b>Ristić</b> danas imao svega tri promašaja iz 17 pokušaja. Čak 12 puta je pogađao za dva poena, dok je sa distance bio perfektan ubacivši trojku u oba navrata.</p>
      <p>I sve se nekako poklopilo da se to desi u prilično ludoj utakmici protiv Evroligaša - Zenita. Astana je krenula jako od samog starta, preuzela je prednost od prvog minuta i uspevala je da je održi na solidnom nivou kroz čitav prvi kvartal, a onda je usledila prava pravcata furija u drugih deset minuta košarke.</p>
      <figure>
        <img src="https://mozzartsport.com/upload/CKEditor/04.11.2019/20190330mmRistic.JPG"/>
      </figure>
      <p>Tim iz Sankt Peterburga je prišao na samo tri poena zaostatka, što kao da je razljutilo ekipu <b>Dušana</b> <b>Ristića</b>, koja je uzela zalet i iz dve manje serije uspela da dođe do 18 poena prednosti na poluvremenu. Činilo se da će do kraja sve biti samo jednosmerna ulica i laka pobeda kazahstanskog tima, ali...</p>
      <p>Prosto je teško ne zapitati se šta se desilo sa Astanom u trećem kvartalu. Imali su domaći igru i uspevali su da održe prednost, ali je Zenit potom počeo da pogađa sa distance. Mic po mic, prednost se topila, a pred poslednjih deset minuta igre iznosila je svega jedan poen.</p>
      <p>Međutim, zanimljivo je da tim iz Sankt Peterburga ni u četvrtoj četvrtini ni u jednom trenutku nije uspevao da povede. Išla je Astana i na plus sedam na samo 45 sekundi pred kraj meča, ali su onda proradili košarkaši Zenita.</p>
      <p><b>Ostin</b> <b>Holins</b> je prvo prednost smanjio na samo četiri poena trojkom, da bi potom <b>Mateuš</b> <b>Ponitka</b> na šest sekundi pred kraj doveo meč na samo jedan posed. Naravno, gosti su pravili faul, na liniju slobodnih bacanja poslali <b>Ajzeju</b> <b>Vajtheda</b>, koji je promašio samo jedno bacanje i u tom trenutku bio označen kao tragičar. Kažemo to, jer je <b>Hvostov</b> nakon toga pogodio trojku za potpuno erupciju oduševljenja u gostujućem taboru. Meč je otišao u dodatnih pet minuta.</p>
      <blockquote>Дмитрий Хвостов спасает <a href="https://twitter.com/zenitbasket?ref_src=twsrc%5Etfw">@zenitbasket</a> и переводит игру в Нур-Султане в овертайм!<br/><br/>Dmitry Khvostov hits the game tying 3 to keep Zenit alive and send it to overtime! <a href="https://t.co/p4YVB2dtOh">pic.twitter.com/p4YVB2dtOh<br/></a>— VTB United League (@VTBUL) <a href="https://twitter.com/VTBUL/status/1191376768537677824?ref_src=twsrc%5Etfw">November 4, 2019</a></blockquote>
      <p>I došao je Zenit po prvi put do prednosti u dodatnih pet minuta, činilo se da imaju meč u rukama, pošto su pred poslednji napad Astane imali plus dva, ali tada je na scenu stupio upravo <b>Ajzeja</b> <b>Vajthed</b>.</p>
      <p>Amerikanac se u potpunosti iskupio za promašeno slobodno bacanje, zategao je trojku sa osam metara i pogodio je kao kap za delirijum navijača na tribinama. Imao je Zenit još pet sekundi da odreaguje i eventualno dođe do pobede, ali su <b>Kvostov</b> i <b>Ponitka</b> bili neprecizni.</p>
      <figure>
        <iframe src="https://www.youtube.com/embed/vcr26Z26k2E" width="425" height="349" data-service="Youtube" scrolling="no"/>
      </figure>
      <p>Astana je tako došla do druge pobede u VTB ligi u četiri odigrana meča, dok je Zenit vezao i četvrti uzastopni poraz, pa se sada više ne nalazi ni na mestu koje na kraju sezone vodi u plej-of. Moraće sastav iz Sankt Peterburga ozbiljno da se grupiše, ukoliko želi da se i sledeće sezone izbori za mesto među najboljima.</p>
      <p>
        <b>VTB LIGA</b>
      </p>
      <p><b>Ponedeljak</b><br/>Astana - Zenit Sankt Peterburg 109:108 /nakon produžetka/<br/>/Ristić 30 - Holins 22/</p>
      <p>CSKA Moskva - Avtodor Saratov 103:79<br/>/Džejms 19 - Kuk 33/</p>
      <figure>
        <img src="https://mozzartsport.com/upload/CKEditor/04.11.2019/a1do1do1dokooo.PNG"/>
      </figure>
      <p>
        <b>Piše: </b>
        <i>Srđan TODOROVIĆ</i>
        <br/>
        <b>Foto: </b>
        <i>MN Press</i>
      </p>
    </article>
  </body>
</html>