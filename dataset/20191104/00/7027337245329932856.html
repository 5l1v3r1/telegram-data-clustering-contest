<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696695/%D9%85%D8%B9%D8%A7%D9%88%D9%86-%DA%AF%D9%85%D8%B1%DA%A9-%D8%AA%D8%B1%D8%AE%DB%8C%D8%B5-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AF%D9%BE%D9%88-%D8%B4%D8%AF%D9%87-%D8%A7%D8%B2-%D8%A7%D9%85%D8%B1%D9%88%D8%B2-%D8%A2%D8%BA%D8%A7%D8%B2-%D9%85%DB%8C-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="معاون گمرک: ترخیص خودروهای دپو شده از امروز آغاز می شود"/>
    <meta property="og:description" content="معاون گمرک ایران اعلام کرد: به دنبال دستور وزیر صمت برای ترخیص خودروهای دارای پروانه، صاحبان آنها می‌توانند از ۱۳ آبان برای تحویل خودروهای خود اقدام کنند."/>
  </head>
  <body>
    <article>
      <h1>معاون گمرک: ترخیص خودروهای دپو شده از امروز آغاز می شود</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <p>
        <b>معاون گمرک ایران اعلام کرد: به دنبال دستور وزیر صمت برای ترخیص خودروهای دارای پروانه، صاحبان آنها می‌توانند از ۱۳ آبان برای تحویل خودروهای خود اقدام کنند.</b>
      </p>
      <p>معاون گمرک ایران اعلام کرد: به دنبال دستور وزیر صمت برای ترخیص خودروهای دارای پروانه، صاحبان آنها می‌توانند از ۱۳ آبان برای تحویل خودروهای خود اقدام کنند.</p>
      <p>به گزارش عصر ایران به نقل از ایسنا، مهرداد جمال ارونقی معاون فنی و امور گمرکی گمرک جمهوری اسلامی ایران  با اشاره به جزئیاتی از روند تصمیم گیری در مورد ترخیص بخشی از خودروهای دپو شده در گمرک توضیح داد: بعد از آنکه در نیمه تیرماه مهلت ترخیص خودروها به پایان رسید، ۱۰۴۸ دستگاه با وجود طی کردن تشریفات گمرکی و پرداخت حقوق ورودی و همچنین دریافت پروانه به دلیل اتمام زمان تعیین شده در مصوبه هیات دولت نتوانستند ترخیص شوند.</p>
      <figure>
        <img src="https://cdn.asriran.com/files/fa/news/1398/8/13/1033396_261.jpg"/>
      </figure>
      <p>وی ادامه داد: بر این اساس در این فاصله رایزنی‌هایی برای ترخیص این ۱۰۴۸ دستگاه انجام شد تا اینکه اخیرا، در دوم آبان ماه طی نامه‌ای به وزیر صنعت، معدن و تجارت مراتب را گزارش داده و درخواست بررسی داشتیم تا اینکه با ترخیص خودروها موافقت شد و مراتب را به قائم مقام این وزارتخانه اعلام کردند که در نهایت ضمن موافقت، پیشنهاد شد که مناسب است موضوع در جلسه کارگروه هماهنگی تجاری بانک مرکزی نیز مطرح شود.</p>
      <p>ارونقی گفت: بر این اساس در جلسه  کارگروه هماهنگی بانک مرکزی موضوع ترخیص ۱۰۴۸ خودرو که دارای پروانه گمرکی بودند، مطرح شد و مورد بررسی قرار گرفت و در نهایت اعضا و دستگاه‌های مربوطه به توافق نهایی برای ترخیص رسیدند.</p>
      <p>به گفته معاون فنی و امور گمرکی گمرک ایران، صاحبان این ۱۰۴۸ دستگاه خودرو که تشریفات آنها انجام شده است می‌توانند از 13 آبان برای تحویل مراجعه کنند.</p>
      <p>گفتنی است؛ ماجرای خودروهای دپو شده به ورود ۱۳ هزار خودرویی بر می‌گردد که از دو سال گذشته وارد شده اما به دلیل ممنوعیت ثبت سفارش یا مسائل ارزی در مواردی دچار مشکل برای ترخیص شد تا اینکه از نیمه دوم سال گذشته هیات وزیران طی مصوبه‌ای با ترخیص بخشی از خودروها که مراحل قانونی را طی کرده بودند موافقت کرد. در اردیبهشت زمان به پایان رسید و بار دیگر دو ماه تمدید شد.</p>
      <p>در این فاصله بیش از ۷۰۰۰ خودرو ترخیص شده و ۱۰۴۸ دستگاه دیگر به دلیل پایان زمان با وجود اینکه مشکلی از لحاظ قانونی نداشتند در گمرک باقی مانده بودند. این در حالی است که تعداد دیگری از خودروها ظاهرا به دلیل داشتن پرونده‌های قضایی فعلا امکان ترخیص ندارند.</p>
    </article>
  </body>
</html>