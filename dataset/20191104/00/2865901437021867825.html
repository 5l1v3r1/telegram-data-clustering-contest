<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/srbi-u-ligama-petice-radoja-odusevio-protiv-barselone-kostic-u-timu-kola-samo-lazovic-dobar-u-italiji/341611"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Srbi u ligama petice: Radoja oduševio protiv Barselone! Kostić u timu kola, samo Lazović dobar u Italiji"/>
    <meta property="og:description" content="Razočarali Kolarov, Milinković Savić, Đuričić, Milenković, Stefan Mitrović, Gudelj..."/>
  </head>
  <body>
    <article>
      <h1>Srbi u ligama petice: Radoja oduševio protiv Barselone! Kostić u timu kola, samo Lazović dobar u Italiji</h1>
      <h2>Razočarali Kolarov, Milinković Savić, Đuričić, Milenković, Stefan Mitrović, Gudelj...</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>
        <b>(Od dopisnika MOZZART Sporta iz Rima)</b>
      </p>
      <p>
        <b>ENGLESKA</b>
      </p>
      <p><b>LUKA MILIVOJEVIĆ</b> je odigrao meč protiv Lestera bez velikih uspona i padova. Nije bilo dovoljno da se izbegne poraz od Lestera, ali je srpski reprezentativac zaradio još jednu prelaznu ocenu pošto su ga engleski izveštači uglavnom ocenili sa šesticom.</p>
      <p>
        <b>ITALIJA</b>
      </p>
      <p><b>ALEKSANDAR KOLAROV</b> je protiv Napolija promašio drugi penal u ovoj sezoni, posle Lečea, odnosno <b>Meret</b> je poput <b>Gabrijela</b> prozreo nameru beka Rimljana i uspeo je da odbrani njegov udarac. Da nije pogrešio s bele tačke, <b>Kolarov</b> bi sigurno dobio prelaznu ocenu jer je praktično zatvorio sve prilaze sa svoje strane golu <b>Lopeza</b>. Sve ozbiljne šanse Napolija su došle sa suprotnog boka gde su bili <b>Spinacola</b> i <b>Četin</b>. Kapiten reprezentacije Srbije, uz <b>Četina</b>, bio je najlošije ocenjeni igrač Rome: samo njih dvojica nisu dobili prelazne ocene.</p>
      <figure>
        <img src="https://mozzartsport.com/upload/CKEditor/04.11.2019/2019-11-02T144316Z_217925777_RC17160B8510_RTRMADP_3_SOCCER-ITALY-ROM-NAP-REPORT.JPG"/>
      </figure>
      <p><b>SERGEJ MILINKOVIĆ SAVIĆ</b> prolazi kroz krizni period. U momentu kada je Lacio nanizao tri uzastopne pobede, <b>Milinković</b> je imao vidljiv pad forme. Protiv Milana se to najviše videlo. Brojni listovi, uključujući <i>Gazetu</i> i <i>Mesađero</i>, su samo našem reprezentativcu i <b>Bastosu</b> dali nedovoljne ocene u redovima Lacija protiv Milana. Štaviše, za <i>Gazetu</i> je <b>Sergej</b> bio gori i od <b>Bastosa</b> koji je postigao autogol. <b>Milinkoviću</b> je samo <i>Korijere delo Sport</i> dao prelaznu ocenu, šesticu, uz obrazloženje da je istina da ništa nije uradio u napadu ali da je solidno obavio defanzivne zadatke.</p>
      <p><b>NIKOLA MILENKOVIĆ</b> se nije baš najbolje snašao u ulozi lidera odbrane Fjorentine imajući u vidu odsustvo <b>Pecele</b>. <i>Gazeta</i> mu je uprkos konstataciji da nema štofa za dominantnog defanzivca dala prelaznu šesticu za komandovanje odbranom Ljubičastih. <i>Korijere</i> i <i>Tutosport</i> nisu bili istog mišljenje smatrajući ga delimično odgovornim za primljen gol i dali su mu 5,5.</p>
      <p><b>DUŠAN VLAHOVIĆ</b> je zamalo propustio priliku da se upiše u listu strelaca i donese pobedu Fjorentini protiv Parme i zaslužio je prelaznu šesticu koju su mu dali izveštači sa utakmice. Sa njim na terenu Ljubičasti su bili češće i opasniji pred golom Parme.</p>
      <p><b>SAŠA LUKIĆ</b> je ušao u igru u poslednjih desetak minuta i po rečima izveštača uspostavio je ravnotežu na sredini terena ali je rezultat za <b>Toro</b> već bio kompromitovan. <b>Saša</b> nije dobio ocenu.</p>
      <p><b>DARKO LAZOVIĆ</b> je ponovo blistao u dresu Verone. Svi ozbiljni napadi protiv Breše su dolazili sa njegove strane i sejao je bukvalno paniku svaki put kada bi se spustio po levoj strani i delio asistencije svojim saigračima. <i>Gazeta</i> mu je dala vrlo dobru 7 dok su ga ostali listovi ocenili, uglavnom, sa 6,5.</p>
      <p><b>IVAN RADOVANOVIĆ</b> je ušao u igru u drugom poluvremenu protiv Udinezea. Prvo je igrao u ulozi režisera igre Đenove a zatim je bio prekomandovan u odbranu. Prema izveštajima medija odigrao je na ivici prelazne ocene: nije napravio bogzna šta ali mu se ne mogu pripisati ni velike greške.</p>
      <p><b>FILIP ĐURIČIĆ</b> je takođe ušao u drugom poluvremenu protiv Lečea, ali nije uspeo da stavi svoj pečat na tok meča zbog čega je i ocenjen sa neprelaznih 5,5.</p>
      <p>
        <b>ŠPANIJA</b>
      </p>
      <p><b>NEMANJA RADOJA</b> je protiv Barselone odigrao svoj najbolji meč u ovoj sezoni. Srpski fudbaler je bio među najzaslužnijim za pobedu Levantea nad <b>Mesijem</b> i drugovima 3:1. <b>Radoja</b> je asistirao za prvi gol Levantea a zatim je uz malu pomoć <b>Busketsa</b> zapečatio pobedu svog tima. <b>Radoja</b> je od <i>Asa</i> ocenjen sa maksimalna tri pika, <i>Mundo deportivo</i> mu je dao tri zvezdice a <i>Marka</i> dve, dok ga je <i>Sport</i> ocenio sa vrlo dobrom sedmicom.</p>
      <p><b>NEMANJA GUDELJ</b> se nije baš najbolje snašao na meču protiv Atletiko Madrida, između ostalog i što mu je trener <b>Lopetegi</b> promenio ulogu u timu prekomandujući ga iz veznog u odbrambeni red. <i>As</i>, <i>Marka</i> i <i>Mundo deportivo</i> su svrstali <b>Gudelja</b> u grupu najslabije ocenjenih igrača dajući mu po jednu zvezdicu ili pik dok mu je samo <i>Sport</i> dao prelaznu šesticu.</p>
      <p><b>MARKO DMITROVIĆ</b> ne nosi mnogo zasluga za vrednu pobedu Eibara protiv Leganesa 1:2. Naš golman je mogao bolje da interveniše kod primljenog gola a posle je više zbog promašaja ili greški igrača Leganesa izbegao da primi još neki gol. Zato ne čudi što su mu madridski listovi <i>Marka</i> i <i>As</i> dali po jednu zvezdicu odnosno pik.</p>
      <p><b>LUKA JOVIĆ</b> je ušao u igru protiv Betisa u poslednjih 10 minuta utakmice. <i>Marka</i> je konstatovala da se ulazak <b>Luke</b> osetio na terenu ali da to nije bilo dovoljno da dođe do promene rezultata koji je ostao 0:0.</p>
      <p><b>DARKO BRAŠANAC</b> je ušao u igru u završnici meča protiv svog bivšeg kluba Alavesa. Odigrao je samo par minuta kada je pobeda Osasune već bila obezbeđena pa nije ni dobio ocenu.</p>
      <p>
        <b>NEMAČKA</b>
      </p>
      <p><b>FILIP KOSTIĆ</b>  je briljirao protiv Bajerna iz Minhena. Tri od pet golova Ajntrahta nose pečat srpskog reprezentativca (gol i dve asistencije). <b>Filip</b> je proglašen za najboljeg igrača utakmice i ušao je u tim kola Bundeslige. Od svih medija je dobio maksimalnu ocenu 1, uključujući <i>Kiker</i> i <i>Bild</i>.</p>
      <figure>
        <img src="https://mozzartsport.com/upload/CKEditor/04.11.2019/IMG_3329.jpg"/>
      </figure>
      <p><b>MIJAT GAĆINOVIĆ</b> je ušao u završnici meča protiv Bajerna i korektno je obavio svoj deo posla. <b>Mijat</b> uglavnom nije bio ocenjen mada su pojedini mediji dali trojku.</p>
      <p><b>MARKO GRUJIĆ</b> je na istorijskm derbiju Uniona i Herte pružio partiju na ivici zadovoljavajućeg i ocenjen je uglavnom sa četvorkom od nemačkih medija.</p>
      <p><b>NEVEN SUBOTIĆ</b> je u srpskom delu istorijskog gradskog derbija izašao kao pobednik, baš kao i njegov tim. <b>Subotić</b> je bolje igrao od <b>Grujića</b> i uglavnom je ocenjen solidnom trojkom.</p>
      <p><b>MILOŠ VELJKOVIĆ</b> je uz <b>Gebre</b> <b>Selasija</b> bio najbolji element u odbrani Verdera na meču protiv Frajburga, završen remijem 2:2. Naš reprezentativac ne snosi odgovornost za primljena dva gola i od <i>Bilda</i> i drugih listova je ocenjen sa trojkom.</p>
      <p>
        <b>FRANCUSKA</b>
      </p>
      <p><b>PREDRAG RAJKOVIĆ</b> je i pored poraza Remsa od Nice 2:0 bio među najmanje lošim u svom timu. Štaviše, uz <b>Abdelhamida</b> i <b>Šavalerena</b> je jedini dobio prelaznu ocenu, šesticu.</p>
      <p><b>NEMANJA RADONJIĆ</b> je odigrao poslednjih 20 minuta meča protiv Lila koji je Marsej dobio sa 2:1 što mu nije bilo dovoljno da zaradi ocenu od <i>Ekipa</i> i drugih francuskih medija.</p>
      <p><b>STEFAN</b> <b>MITROVIĆ</b> se u topio u sivilo Strazbura u meču protiv Anžea koji je tim iz Alzasa izgubio 1:0. <b>Mitrović</b> je ocenjen sa nedovoljnom četvorkom.</p>
      <p><b>VUKAŠIN JOVANOVIĆ</b> je odigrao sasvim solidno poslednjih 30 minuta meča protiv Nanta koji je Bordo dobio sa 2:0. <b>Vukašin</b> je ušao u igru umesto povređenog <b>Meksera</b>. Nije dobio ocenu od izveštača ali je s prikazanom igrom sigurno zaslužio prealznu ocenu.</p>
      <p>
        <b>
          <i>SISTEMI OCENJIVANJA U PET LIGA</i>
        </b>
      </p>
      <p><i>ENGLESKA -</i> Uglavnom od 5 do 10 ( 6 je prelazna), 3 i 4 se retko daju, kao 9 i 10.<br/><i>ITALIJA -</i> Uglavnom od 5 do 10 ( 6 je prelazna), 3 i 4 se retko daju, kao 9 i 10.<br/><i>FRANCUSKA -</i> Od 3 do 10 ( 6 je prelazna ocena)<br/><i>NEMAČKA </i>- Od 5 do 1 (3 prelazna, 1 maksimalna ocena)<br/><i>ŠPANIJA </i>- Zvedice ili pikovi od jedne do do tri (dve su prelazna ocena)</p>
      <p>
        <b>
          <a href="https://twitter.com/Zeljko73">Piše: Željko Pantelić  </a>
        </b>
      </p>
      <p>(FOTO: reuters)</p>
    </article>
  </body>
</html>