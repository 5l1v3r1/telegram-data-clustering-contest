<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3772983,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="מיקרוסופט יפן קיצרה את שבוע העבודה ל-4 ימים - התפוקה זינקה ב-40%"/>
    <meta property="og:description" content="בניסוי שערכה בחודש אוגוסט, במהלכו הציעה החברה לעובדיה ביפן שורה של אפשרויות בילוי והתפתחות בסוף השבוע הארוך, חל זינוק חד במכירות לעובד - הוצאות החשמל ירדו ב-23%; מיקרוסופט יפן תנהל חודש נוסף במתכונת דומה במהלך החורף"/>
  </head>
  <body>
    <article>
      <h1>מיקרוסופט יפן קיצרה את שבוע העבודה ל-4 ימים - התפוקה זינקה ב-40%</h1>
      <h2>בניסוי שערכה בחודש אוגוסט, במהלכו הציעה החברה לעובדיה ביפן שורה של אפשרויות בילוי והתפתחות בסוף השבוע הארוך, חל זינוק חד במכירות לעובד - הוצאות החשמל ירדו ב-23%; מיקרוסופט יפן תנהל חודש נוסף במתכונת דומה במהלך החורף</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">שירות כלכליסט</a></address>
      <p>הניסוי של מיקרוסופט לקיצור שבוע העבודה הסתיים בהצלחה מפתיעה ומסחררת למדי - עם נתונים שיכולים בהחלט לאתגר את ההסדרים המקובלים ביחסי העבודה.</p>
      <p>ענקית התוכנות והענן האמריקאית העבירה את עסקיה ביפן לארבעה ימי עבודה, כחלק ממהלך כולל של קידום איזון בריא יותר בין עבודה לשעות הפנאי - והופתעה לגלות שנתוני התפוקה של הפעילות צמחו ב-40%.</p>
      <p>במסגרת פרויקט 'אתגר הבחירה בחיים ועבודה' (Work Life Choice Challenge) שנערך לכל אורך חודש חודש אוגוסט, פעילות החברה ביפן נסגרה בימי שישי, והעובדים יצאו לשלושה ימי חופשה. המטרה העיקרית של מיקרוסופט בניסוי היתה לבחון את היתרונות האפשריים של הורדת עומס העבודה.</p>
      <p>נתון התפוקה המרכזי שנבחן על ידי החברה הוא היקף המכירות לעובד, ובסוף החודש נחשף כאמור שבנתון זה נרשם זינוק של 39.9% בהשוואה לאוגוסט 2018. החברה שהקפידה במהלך התקופה על פגישות עבודה מוגבלות בזמן ועל הרחבת השימוש בשיחות ועידה הצליחה במקביל לצמצם במהלך החודש את העלויות – הוצאות החשמל ירדו ב-23.1%, מספר הדפים שהודפסו ירד ב-58.7%.</p>
      <p>במהלך הניסוי סיפקו במיקרוסופט יפן לעובדים שורה של אפשרויות לניצול שעות הפנאי, כולל הצעות לבילויים משפחתיים, ולפי הודעת החברה, קיבלו משובים חיוביים ממרבית העובדים שעשו שימוש באחת האפשרויות שהוצעו להם.</p>
      <p>עוד ציינה מיקרוסופט, באופן לא מפתיע במקרה זה, ש-92.1% מהעובדים ציינו שהם תומכים בשבוע עבודה של ארבעה ימים. החברה עדכנה שהיא אכן תחזור ותבצע חודש נוסף במתכונת דומה במהלך החורף הקרוב, ושהמטרה הכוללת שלה היא לעודד ולהגביר את הגמישות בתנאי העבודה של מועסקיה. עומס העבודה ביפן ידוע כאחד הקשים ביותר בעולם. לפי מסמך שהוציאה ממשלת יפן בשנת 2016, כרבע מהחברות היפניות דורשות מהמועסקים שלן יותר מ-80 שעות נוספות בחודש.</p>
      <p> </p>
      <figure>
        <img src="https://images1.calcalist.co.il/PicServer3/2019/07/23/922741/1L.jpg"/>
        <figcaption>סאטיה נאדלה מנכ"ל מיקרוסופט <br/>צילום: גטי</figcaption>
      </figure>
    </article>
  </body>
</html>