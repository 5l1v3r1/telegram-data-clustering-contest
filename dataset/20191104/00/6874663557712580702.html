<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772999,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="השכר הממוצע ממשיך לטפס - עמד על 10,808 שקל באוגוסט"/>
    <meta property="og:description" content="לפי הלמ&quot;ס, שכר העובדים במשק עלה ב-2.5% בהשוואה לשנה שעברה; עם זאת, שני שלישים מהשכירים עדיין הרוויחו פחות. בראש טבלאות השכר נמצאים, כרגיל, עובדי ההייטק"/>
  </head>
  <body>
    <article>
      <h1>השכר הממוצע ממשיך לטפס - עמד על 10,808 שקל באוגוסט</h1>
      <h2>לפי הלמ"ס, שכר העובדים במשק עלה ב-2.5% בהשוואה לשנה שעברה; עם זאת, שני שלישים מהשכירים עדיין הרוויחו פחות. בראש טבלאות השכר נמצאים, כרגיל, עובדי ההייטק</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">בילי פרנקל</a></address>
      <p>השכר הממוצע של השכירים במשק המשיך לטפס בחודש אוגוסט האחרון ל-10,808 שקל בחודש, עלייה של 2.5% לעומת התקופה המקבילה אשתקד. כך עולה מנתונים שמפרסמת היום (ב') הלשכה המרכזית לסטטיסטיקה (למ"ס).</p>
      <p>הנתונים נועדו לשקף את השכר השוטף שהעובדים מקבלים לחשבון הבנק. השכר הממוצע הריאלי (מחירים קבועים), המשקף את כוח הקנייה של השכירים במשק, עמד על 10,183 שקל בחודש, עלייה של 1.9% לעומת התקופה המקבילה אשתקד. נתון זה מתקבל לאחר ניכוי מדד המחירים לצרכן, כך שאינו מושפע מעליות או ירידות המחירים במשק.</p>
      <figure>
        <img src="https://images1.calcalist.co.il/PicServer3/2018/04/10/809298/YE0284175_l.jpg"/>
        <figcaption>צילום: עטא עיווסאת</figcaption>
      </figure>
      <p>יחד עם העלייה בשכר בהשוואה לתקופה המקבילה אשתקד, מדובר בחודש שלישי ברציפות של ירידה בהשוואה לחודש שקדם לו: בחודש יולי עמד השכר הממוצע במחירים שוטפים על 11,017 שקל בחודש, בחודש יוני על 11,151 שקל ובמאי על 10,462 שקל בחודש. למרות זאת, מאחר שמדובר בנתונים שאינם כוללים הסרה של השפעות כמו עונתיות וחגים, הם עשויים להשתנות משמעותית בדיווחים הבאים ובלמ"ס לא משתמשים בהם לשם השוואה בין חודשים עוקבים.</p>
      <p>ואכן, נתוני המגמה - הכוללים עיבוד של הנתונים במטרה להסיר השפעות של עונתיות, חגים והשפעות אחרות - כן מצביעים על המשך של מגמת עליות בשכר הממוצע בשלושת החודשים, בין יוני לאוגוסט, אם כי בקצב איטי יותר מזה שנרשם בשלושת החודשים הקודמים להם (פברואר-אפריל 2019). כך, במחירים השוטפים, שמשקפים את השכר שמועבר לחשבון הבנק, נרשמה עלייה של 2.2% בתקופה זו בחישוב שנתי, בהמשך לעלייה של 2.7% בשלושת החודשים שקדמו להם. בשכר הראלי (מחירים קבועים) נרשמה עלייה של 1.5% בחישוב שנתי, בהמשך לעלייה של 1.8% בשלושת החודשים הקודמים. בסך הכל, מגמת העליות בשכר הממוצע נמשכת מזה כשלוש שנים, כאשר בחודש מרץ השנה, חצה השכר הממוצע לראשונה את הסכום של 11 אלף שקל בחודש.</p>
      <h3>בראש הרשימה - עובדי ההייטק</h3>
      <p>מספר משרות השכיר במשק עמד לפי הנתונים המקוריים על 3.698 מיליון, עלייה של 1% לעומת התקופה המקבילה אשתקד. עם זאת, בנתוני מגמה נרשמת יציבות במספר משרות השכירים, כאשר בשלושת החודשים האחרונים נשאר מספר משרות השכיר ללא שינוי בחישוב שנתי, בהמשך לעלייה של 0.7% בחישוב שנתי בחודשים מרץ עד מאי 2019.</p>
      <p>בתוך כך, 34.2% מהשכירים (1.267 מיליון שכירים), עבדו בענפים שבהם השכר הממוצע גבוה מכלל המשק, לעומת 65.8% (2.432 מיליון) בענפים עם שכר נמוך מכלל המשק. את הרשימה ממשיך להוביל בפער ניכר ענף מידע ותקשורת, הכולל את עובדי חברות ההייטק, עם שכר ממוצע של 21,364 שקל בחודש.</p>
      <p>במקום השני נמצאים עובדי אספקת חשמל ומים, שירותי ביוב וטיפול בפסולת, עם כ-19 אלף שקל בחודש, בשלישי עובדי הבנקים ושירותי הביטוח עם כ-17.8 אלף שקל בחודש, ובמקום הרביעי עובדי מינהל מקומי, ציבורי ויבטחון וביטוח לאומי, עם כ-15.4 אלף שקל בחודש.</p>
      <p>עובדי ענף החינוך, שבו כמות השכירים הגדולה ביותר במשק, (כ-510 אלף שכירים) השתכרו בממוצע נכון לחודש אוגוסט כ-8,298 שקל בחודש; בענף מסחר סיטוני וקמעוני ותיקון כלי רכב מנועיים, שכמות השכירים שבו נאמדת אף היא בכחצי מיליון, השתכרו 9,023 שקל בחודש; בענף שירותי בריאות, רווחה וסעד, שמעסיק כ-430 אלף עובדים, השתכרו 10,236 שקל בחודש. את הרשימה סוגרים עובדי ענפי שירותי ניהול ותמיכה עם 6,134 שקל בחודש, ושירותי אירוח ואוכל עם 5,267 שקל בחודש.</p>
      <h3>השכר במינהל המקומי בירידה</h3>
      <p>עוד מלמדים הנתונים, כי ברוב המכריע של הענפים נרשמה מגמת עלייה בשכר הממוצע הריאלי בשלושת החודשים האחרונים (יוני-אוגוסט 2019), בהובלת ענף פעילויות בנדל"ן, שרשם עליה של 5.2% בחישוב שנתי בהמשך לעלייה של 5.4% בחודשים מרץ-מאי 2019).</p>
      <p>בענף ממידע ותקשורת נרשמה מגמת עלייה מזערית יחסית בתקופה זו, של 0.8%. בשלושה ענפים בלבד נרשמה מגמת ירידות בשכר הממוצע הריאלי, המשמעותית שבהן היא בענף מינהל מקומי, ציבורי וביטחון וביטוח לאומי (ירידה של 5.7% בחישוב שנתי בתקופה זו, בהמשך לירידה של 6.1% בשלושת החודשים הקודמים).</p>
    </article>
  </body>
</html>