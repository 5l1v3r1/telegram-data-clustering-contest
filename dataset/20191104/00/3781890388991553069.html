<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739945"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T00:05:00+00:00"/>
    <meta property="og:title" content="อาชีวะจัดงานมหกรรมอาชีวศึกษาจังหวัดชายแดนใต้"/>
    <meta property="og:description" content="อาชีวะรุกสอนวิชาชีพในจังหวัดชายแดนภาคใต้ หวังให้ประกอบอาชีพมีรายได้จริง"/>
  </head>
  <body>
    <article>
      <h1>อาชีวะจัดงานมหกรรมอาชีวศึกษาจังหวัดชายแดนใต้</h1>
      <address>
        <time datetime="2019-11-04T00:05:00+00:00">04 Nov 2019, 00:05</time>
      </address>
      <p>
        <b>อาชีวะรุกสอนวิชาชีพในจังหวัดชายแดนภาคใต้ หวังให้ประกอบอาชีพมีรายได้จริง</b>
      </p>
      <p>นายณรงค์ แผ้วพลสง ผู้ตรวจราชการกระทรวงศึกษาธิการ รักษาราชการแทนเลขาธิการคณะกรรมการการอาชีวศึกษา ได้กล่าวภายหลังพิธีเปิดงานมหกรรมวิชาชีพอาชีวศึกษาจังหวัดชายแดนใต้ ประจำปีการศึกษา 2562 ที่ วิทยาลัยเทคนิคยะลา ว่า สำนักงานคณะกรรมการการอาชีวศึกษา(สอศ.) ได้มอบให้ศูนย์พัฒนาการศึกษาเขตพัฒนาพิเศษเฉพาะกิจจังหวัดชายแดนใต้ จัดงานมหกรรมวิชาชีพอาชีวศึกษาขึ้น ระหว่างวันที่ 2-3 พ.ย.  เพื่อเป็นการเผยแพร่ประชาสัมพันธ์การดำเนินงานด้านการส่งเสริมการจัดการศึกษาวิชาชีพ ในพื้นที่จังหวัดชายแดนภาคใต้ที่สอดคล้องตามยุทธศาสตร์ชาติ ด้านความมั่นคงและแสดงให้เห็นถึงภาพลักษณ์ที่ดีในการจัดการศึกษาด้านวิชาชีพของ สอศ. ที่มีต่อสังคม ชุมชน โดยการจัดงานครั้งนี้ มีผู้เข้าร่วมงาน ได้แก่ ผู้บริหารสถานศึกษาสังกัด สอศ. ในเขตจังหวัดภาคใต้ นักเรียน นักศึกษาในสถาบันปอเนาะ โรงเรียนเอกชนสอนศาสนาอิสลาม นักเรียนแกนประถมศึกษา มัธยมศึกษา ในเขตพัฒนาพิเศษเฉพาะกิจจังหวัดชายแดนภาคใต้ เยาวชนและประชาชนทั่วไปที่สนใจการศึกษาด้านวิชาชีพ สถานประกอบการที่มีส่วนร่วมในการจัดการศึกษาในเขตพัฒนาพิเศษเฉพาะกิจจังหวัดชายแดนภาคใต้ ทั้งนี้ได้รับความร่วมมืออย่างดียิ่งจากสถานศึกษาสังกัด สอศ. ภาคใต้ทั้งอาชีวศึกษาภาครัฐและเอกชน รวมไปถึงศูนย์ฝึกอบรมวิชาชีพประจำอำเภอ ของสถานศึกษาจังหวัดชายแดนภาคใต้ จำนวน 23 ศูนย์ ที่มาร่วมฝึกอบรมวิชาชีพให้กับผู้สนใจโดยไม่เสียค่าใช้จ่าย ซึ่งมีรายวิชาที่น่าสนใจ เช่น การติดตั้งระบบโซล่าเซลล์ การทำพวงกุญแจวิศวกรรมสมัยใหม่ การทำเรือกอแระด้วยผ้าปาเต๊ะ การจักสานด้วยเส้นใยพลาสติก การทำช่อบูเก้ การทำอาหารญี่ปุ่น (ทาโกะยากิ) การทำน้ำแข็งไมโลลาวา การทำขนมผูกรัก ฯลฯ ทุกรายวิชาสามารถนำไปประกอบอาชีพได้ทันที หรือเป็นการเพิ่มเติมความรู้ใหม่ เพื่อเป็นงานอดิเรก<br/> </p>
      <figure>
        <img src="https://www.dailynews.co.th/admin/upload/20191104/news_vodNBwJHkq152459_533.jpg?v=20191105047?v=8402"/>
      </figure>
      <p>         <br/>นายณรงค์ กล่าวต่อไปว่า การเรียนวิชาชีพหรืออาชีวศึกษา เป็นการเรียนที่สนุก ท้าทาย เพราะต้องมีทักษะในการปฏิบัติ มีการใช้เครื่องมือและอุปกรณ์ตามสาขาอาชีพ ถ้าผู้เรียนมีใจรัก มีการวางแผนอนาคตมาเป็นอย่างดี จะเรียนด้วยความสุข และสามารถนำวิชาความรู้ไปใช้ให้เกิดประโยชน์ได้ทันที เริ่มตั้งแต่ในบ้าน เป็นช่างในครอบครัว ในชุมชน และทำงานได้ทันทีหลังเรียนจบ ปัจจุบันรัฐบาลได้ให้ความสำคัญกับการเรียนอาชีวศึกษาเป็นอย่างมาก เพราะตอบโจทย์ปัญหาการตกงานได้ตรงจุด สามารถทำงานได้ทันทีหลังจบการศึกษาในแต่ละระดับ และเรียนเพิ่มเติมจนถึงระดับปริญญาได้เช่นเดียวกับการศึกษาสายสามัญ นอกจากนี้ อาชีวศึกษายังมีรูปแบบการเรียนการสอนที่นอกเหนือจากหลักสูตรปกติ คือ หลักสูตรการฝึกอบรมวิชาชีพระยะสั้น ซึ่งเหมาะกับผู้ที่ต้องการฝึกทักษะเฉพาะทางเพื่อเข้าทำงานทันที เช่น การติดตั้งแผงโซล่าเซลล์ การซ่อมเรือเจ็ทสกี การประกอบอาหารในเรือเดินทะเล การเดินสายไฟฟ้าในโรงงานอุตสาหกรรม ฯลฯ</p>
      <figure>
        <img src="https://www.dailynews.co.th/admin/upload/20191104/news_NCMmdcWJrJ152500_533.jpg?v=20191105047?v=9116"/>
      </figure>
      <p>          </p>
    </article>
  </body>
</html>