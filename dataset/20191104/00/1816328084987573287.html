<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/04021716/Policelawyers-clash-in-Delhi-warrant-for-judicial.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="டெல்லியில் போலீஸ்-வக்கீல்கள் மோதல்: நீதி விசாரணைக்கு உத்தரவு - ஐகோர்ட்டு நடவடிக்கை"/>
    <meta property="og:description" content="டெல்லியில் போலீஸ்-வக்கீல்கள் இடையே நடந்த மோதல் தொடர்பாக நீதி விசாரணைக்கு ஐகோர்ட்டு உத்தரவிட்டது."/>
  </head>
  <body>
    <article>
      <h1>டெல்லியில் போலீஸ்-வக்கீல்கள் மோதல்: நீதி விசாரணைக்கு உத்தரவு - ஐகோர்ட்டு நடவடிக்கை</h1>
      <h2>டெல்லியில் போலீஸ்-வக்கீல்கள் இடையே நடந்த மோதல் தொடர்பாக நீதி விசாரணைக்கு ஐகோர்ட்டு உத்தரவிட்டது.</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>புதுடெல்லி, <br/><br/>டெல்லியில் திஸ் ஹசாரி கோர்ட்டு வளாகத்தில் நேற்று முன்தினம் (சனிக்கிழமை), கைதிகளை ஏற்றிவந்த சிறை வாகனம் மீது வக்கீல் ஒருவரின் கார் மோதியது. இதில் அந்த வக்கீலை பிடித்து போலீசார் சிறை பிடித்து தாக்கியதாக கூறப்படுகிறது.</p>
      <p>இதில் போலீசாருக்கும், வக்கீலுக்கும் இடையே பெரும் மோதல் ஏற்பட்டது. பிரச்சினை, துப்பாக்கிச்சூடு நடத்துகிற அளவுக்கு சென்றது. 17 வாகனங்கள் அடித்து நொறுக்கி, தீ வைத்து கொளுத்தப்பட்டன. 20 போலீசார் மற்றும் வக்கீல்கள் பலரும் படுகாயம் அடைந்தனர்.<br/><br/>இந்த மோதல் தொடர்பாக டெல்லி ஐகோர்ட்டில் தலைமை நீதிபதி, மூத்த நீதிபதிகள், மூத்த போலீஸ் அதிகாரிகள், டெல்லி அரசின் கூடுதல் தலைமைச்செயலாளர் ஆகியோர் கலந்து கொண்ட உயர்மட்ட கூட்டம், மூடிய அறைக்குள் நடந்தது.<br/><br/>அந்த கூட்டத்தை தொடர்ந்து இந்த விவகாரத்தில் விசாரணை நடத்த முடிவானது.<br/><br/>அதன்படி, நேற்று ஞாயிற்றுக்கிழமை விடுமுறை நாளாக இருந்தபோதும், டெல்லி ஐகோர்ட்டு தலைமை நீதிபதி டி.என்.படேல் தலைமையிலான அமர்வு, இந்த விவகாரத்தில் தானாக முன்வந்து விசாரணை நடத்தியது.<br/><br/>விசாரணையின்போது, இந்த விவகாரம் தொடர்பாக சிறப்பு புலனாய்வு குழு அமைத்து விசாரிப்பதாக டெல்லி போலீஸ் தரப்பில் கோர்ட்டில் தெரிவிக்கப்பட்டது.<br/><br/>இதையொட்டி டெல்லி போலீஸ் தரப்பில் ஆஜரான வக்கீல் ராகுல் மெஹ்ரா, நீதிபதிகளிடம் கூறும்போது, “இந்த விவகாரத்தில் 4 வழக்குகள் பதிவு செய்யப்பட்டுள்ளன. கொலை முயற்சி உள்ளிட்ட சட்டப்பிரிவுகளில் இந்த வழக்குகள் போடப்பட்டுள்ளன. சம்பவத்தின்போது 21 போலீசார், 8 வக்கீல்கள் படுகாயம் அடைந்தனர். ஒரு உதவி போலீஸ் சப்-இன்ஸ்பெக்டர் இடைநீக்கம் செய்யப்பட்டிருக்கிறார். மற்றொருவர் இடமாற்றம் செய்யப்பட்டுள்ளார்” என தெரிவித்தார்.<br/><br/>வக்கீல்கள் தரப்பில் கூறும்போது, போலீஸ் தரப்பில் கூறியதைவிட கூடுதல் எண்ணிக்கையிலான வக்கீல்கள் காயம் அடைந்துள்ளனர்; போலீசார் நடத்திய துப்பாக்கிச்சூட்டில் 2 பேர் படுகாயம் அடைந்தனர் என கூறப்பட்டது.<br/><br/>இரு தரப்பு கருத்துக்களை கேட்ட நீதிபதிகள், இந்த மோதல் தொடர்பாக நீதி விசாரணை நடத்த உத்தரவிட்டனர். இந்த விசாரணையை ஓய்வு பெற்ற ஐகோர்ட்டு நீதிபதி எஸ்.பி. கார்க் நடத்துவார் என நீதிபதிகள் அறிவித்தனர்.<br/><br/>இந்த வழக்கு விசாரணை காலத்தில் சிறப்பு போலீஸ் கமிஷனர் சஞ்சய் சிங், கூடுதல் துணை போலீஸ் கமிஷனர் ஹரிந்தர் சிங் ஆகியோரை இட மாற்றம் செய்யவும் டெல்லி போலீஸ் கமிஷனருக்கு நீதிபதிகள் உத்தரவிட்டனர்.<br/><br/>அத்துடன் இந்த விவகாரத்தில் மத்திய அரசு, டெல்லி போலீஸ் கமிஷனர், மாநில அரசு தலைமைச்செயலாளர் ஆகியோர் பதில் அளிக்க நோட்டீஸ் அனுப்பவும் நீதிபதிகள் உத்தரவிட்டனர்.<br/><br/>டெல்லி பார் கவுன்சிலுக்கும், டெல்லி மாவட்ட கோர்ட்டுகளின் வக்கீல் சங்கங்களுக்கும்கூட நோட்டீஸ் அனுப்புமாறு நீதிபதிகள் கூறினர்.</p>
    </article>
  </body>
</html>