<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/kristijanova-senka-i-dalje-prekriva-madrid/341575"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Kristijanova senka i dalje prekriva Madrid"/>
    <meta property="og:description" content="Da objasnimo – otkako je Kristijano otišao u Juventus prošle godine Realu nedostaje ogromna porcija golova. Benzemi ponestaje municije, a Jović, Bejl, Azarm Rodrigo, Modrić i ostali mahom ispaljuju ćorke..."/>
  </head>
  <body>
    <article>
      <h1>Kristijanova senka i dalje prekriva Madrid</h1>
      <h2>Da objasnimo – otkako je Kristijano otišao u Juventus prošle godine Realu nedostaje ogromna porcija golova. Benzemi ponestaje municije, a Jović, Bejl, Azarm Rodrigo, Modrić i ostali mahom ispaljuju ćorke...</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>Real Madrid je u golgeterskoj krizi i ovaj problem sve više uzima maha! Posle siromašnih 0:0 protiv Betisa proteklog vikenda Španijom je odjeknula zabrinjavajuća poruka da se ne pamti kada je Kraljevski klub imao toliki fond igrača – <i>26 u rotaciji</i> – uz tako slab učinak u napadačkoj trećini...</p>
      <p>Posle četvrtine sezone <b>Zinedin Zidan </b>na terenu nije koristio samo <b>Marijana Dijaza</b>, uz <b>Marka Asensija </b>koji zbog kidanja prednjih ukrštenih ligamenata verovatno neće ni biti u rotaciji do naredne jeseni.</p>
      <p>Real Madridu su pod hitno potrebni golovi! To nije preterivanje, već suva realnost. <b>Marijano Dijaz</b> dosad nije upotrebljavan, <b>Karim Benzema</b> i <b>Luka Jović</b> su nedodirljivi, <b>Eden Azar</b> definitivno nije opravdao račun od 100.000.000 evra, dok su se ostali utopili u sivilo najvećih klupskih zvezda.</p>
      <p>Zaključak je prost – Madrid i dalje pokriva senka <b>Kristijana Ronalda</b>. Da objasnimo – otkako je <b>Kristijano</b> otišao u Juventus prošle godine Realu nedostaje ogromna porcija golova. <b>Benzemi</b> ponestaje municije, a <b>Jović, Bejl, Azarm Rodrigo, Modrić</b> i ostali mahom ispaljuju ćorke...</p>
      <figure>
        <img src="https://mozzartsport.com/upload/CKEditor/04.11.2019/2019-10-30T210003Z_827260627_RC1F151344A0_RTRMADP_3_SOCCER-SPAIN-MAD-LEG-REPORT.JPG"/>
      </figure>
      <p>Ambiciozni <b>Florentino Perez</b> je napravio ozbiljan kiks. <b>Zidanovog </b>naslednika <b>Đulena Lopetegija</b> ostavio je u neprijatnoj situaciji, bez adekvatne zamene za <b>Kristijana Ronalda</b> i sve ono što je jedan od najboljih u istoriji fudbala donosio Kraljevskom klubu na terenu. Pošto je uvideo grešku, <b>Perez</b> je letos stukao preko 300.000.000 evra u pojačanja, ali Real još nije profitirao. <b>Azar</b> kao “galaktička“ zamena za <b>Ronalda</b> ne igra ni izbliza tako dobro kao Portugalac, a i pored silnih igračkih kvaliteta jednostavno nema sposobnost da beleži 50 golova po sezoni. <b>Jović</b> je angažovan da bi jednog dana potpuno odmenio <b>Benzemu</b>, ne <b>Kristijana</b>. Srpski napadač još traži svoje mesto pod suncem, ali je bar probio led i najavio da bi mogao da uđe u prošlosezonsku formu.</p>
      <p>Da li je to dovoljno da Real stane na stabilne noge? Ne. Ironično, najkorisniji igrač Reala u dosadašnjem delu sezone bio je <b>Geret Bejl</b> s po dva gola i asistencije, iako je <b>Karim Benzema</b> na vrhu liste strelaca sa sedam recki.</p>
      <p>Madridska <i>Marka</i> izvukla je statistiku u poslednjih jedanaest godina i činjenica je da Real mnogo pati zbog <b>Kristijana</b>... Ove sezone postignuto je 24 gola i 209 šuteva. To je uspešnost od svega 11,48 odsto. To je lošije čak i od prošle sezone, kada je Real ostao na svega 14,79 odsto pogodaka! U sezonama kada je <b>Kristijano</b> nosio belo, Real se kretao na oko 20 odsto uspešnosti, što znači da je svaki pet udarac ka golu bio pogodak. Sada je odnos gotovo jedan prema deset. A, Real od <b>Kristijanovog</b> odlaska beleži otprilike po 18 šuteva u proseku. Golovi koji su nekada bili sigurni, sada su samo debeli promašaji koji sve skuplje koštaju tim.</p>
      <figure>
        <img src="https://mozzartsport.com/upload/CKEditor/04.11.2019/2018-05-26T212143Z_1643264642_RC13AEC3FDC0_RTRMADP_3_SOCCER-CHAMPIONS-FINAL.JPG"/>
      </figure>
      <p>Istina, <b>Ronaldova</b> statistika u Juventusu nije tako impozantna kao što je bila tokom godina kada je svoje ime isklesao u Realovim temeljima, ali razvod Kralja i <b>Kristijana</b> ostavlja sve ozbiljnije posledice...</p>
      <p>Real je trenutno 22. klub u Ligama petice po efikasnosti. S 24 golova na 14 utakmica i pogotkom na svakih pedeset dva i po minuta. Poređenja radi, Mančester Siti je ubeležio čak 20 golova više za isto vreme. U Španiji Barselona je na 33, a Viljareal na 25 golova...</p>
      <p>
        <b>REALOVA STATISTIKA</b>
      </p>
      <p>2008/09           46        782 (17)           297 (6,46)        92 (2)<br/>2009/10           48        979 (20,4)        385 (8,02)        119 (2,48)<br/>2010/11           59        970 (16,44)      407 (6,90)        148 (2,51)<br/>2011/12           58        1.080 (18,62)   447 (7,71)        174 (3)<br/>2012/13           61        987 (16,18)      413 (6,77)        153 (2,51)<br/>2013/14           60        968 (16,13)      412 (6,87)        160 (2,67)<br/>2014/15           59        1.065 (18,05)   427 (7,24)        162 (2,75)<br/>2015/16           52        1.002 (19,27)   390 (7,50)        141 (2,71)<br/>2016/17           60        1.094 (18,23)   436 (7,27)        173 (2,88)<br/>2017/18           62        1.106 (17,84)   443 (7,15)        148 (2,39)<br/>2018/19           57        956 (16,77)      358 (6,28)        108 (1,89)<br/>2019/20           14        255 (18,21)      93 (6,64)          24 (1,71)</p>
      <p>
        <i><b>LEGENDA</b>: sezona, broj utakmica, ukupno šuteva (prosek), šuteva ka golu (prosek), golovi (prosek)</i>
      </p>
      <p><b>Foto</b>: <i>Shutterstock</i></p>
    </article>
  </body>
</html>