<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/le-5-superstizioni-di-cristiano-ronaldo"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Le 5 peggiori superstizioni di Cristiano Ronaldo"/>
    <meta property="og:description" content="Forte sì, ma con qualche rituale pre partita di troppo. Del resto, chi lo avrebbe mai pensato che un giocatore come Cristiano Ronaldo, preferisca mettersi in punta di piedi ..."/>
  </head>
  <body>
    <article>
      <h1>Le 5 peggiori superstizioni di Cristiano Ronaldo</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">Calciatori Brutti</a></address>
      <p>Forte sì, ma con qualche rituale pre partita di troppo. Del resto, chi lo avrebbe mai pensato che un giocatore come Cristiano Ronaldo, preferisca mettersi in punta di piedi nelle foto di squadra perché amante della danza classica? Ok, capiamo che possa sembrare un’ipotesi utopica e difficile da credere, ma questa, insieme ad altre piccole superstizioni, rendono CR7 uno dei calciatori in assoluto più discussi del pianeta. </p>
      <p>Oltre a questo dettaglio, infatti, sin dai suoi esordi ad alti livelli con la maglia del Manchester United, l’attaccante portoghese si è sempre contraddistinto non solo per essere il più forte della squadra ma anche e soprattutto per la sua stravaganza e il suo stile. Dal sedersi da solo in pullman, fino alle dicerie relative alla sua passione per la danza classica, eccovi alcuni dei rituali pre partita ai quali il 5 volte Pallone d’Oro non vuole e non può rinunciare. </p>
      <figure>
        <img src="https://calciatoribrutti.com/application/files/9015/7286/7334/NINTCHDBPICT000534052869.jpg"/>
        <figcaption> </figcaption>
      </figure>
      <p>
        <b>1) Entra per primo ed esce per ultimo... dal bus!</b>
      </p>
      <p>A Ronaldo piace essere al centro dell’attenzione, per questo motivo cerca sempre di essere il primo ad entrare nel bus della squadra e l’ultimo ad uscire. Non solo, ha delle preferenze specifiche in base alle varie situazioni: se la squadra viaggia in pullman, vuole sempre sedersi nell’ultima fila e pretende di rimanere da solo per tutta la durata del viaggio, mentre quando viaggia in aereo vuole sempre sedersi in prima fila. Questi due aneddoti sono stati rivelati di recente da una fonte interna alla nazionale portoghese in maniera talmente accurata da stabilire chi sia il compagno di viaggio preferito di CR7, ovvero l’ex difensore del Real Madrid Pepe. I due sono molto amici, per questo Ronaldo vuole sempre lui come vicino di posto in aereo. Non sappiamo se la stessa cosa valga anche quando viaggia con la propria squadra di club. </p>
      <figure>
        <img src="https://calciatoribrutti.com/application/files/3815/7286/7260/2214727-46193930-2560-1440.jpg"/>
        <figcaption> </figcaption>
      </figure>
      <p>
        <b>2) Entra in campo per ultimo e sempre con il piede destro</b>
      </p>
      <p>Questo aneddoto lo avrete già notato in molti, ma Ronaldo è sempre l’ultimo della fila quando le squadre entrano in campo. Una superstizione che dura ormai da più di una decina d’anni, da quando si è trasferito al Real Madrid. Oltre a questo, il primo piede che tocca il terreno di gioco sia in fase di riscaldamento che all’entrata delle squadre in campo deve essere sempre il destro. <br/> </p>
      <p>
        <b>3) Adora specchiarsi</b>
      </p>
      <p>Sia Rooney che Rio Ferdinand hanno rivelato quanto CR7 adorasse specchiarsi negli spogliatoi prima, durante e dopo le partite. Pare infatti che il portoghese si fermi nudo davanti allo specchio, si tocchi ripetutamente i capelli e in alcune situazioni esclami addirittura “quanto sono bello”. Ovviamente, non ci stiamo inventando nulla: i suoi due ex compagni di squadra al Manchester United hanno reso noto questi particolari in diverse interviste pubbliche, sebbene abbiano preferito aspettare qualche anno prima di rivelarlo. In passato è capitato che si facesse sistemare (o tagliare) i capelli tra primo e secondo tempo così da essere sicuro di scendere in campo con un look “presentabile”. <br/> </p>
      <p>
        <b>4) Fa le foto in punta di piedi</b>
      </p>
      <p>Da quando sta con Georgina, il buon CR7 pare aver sviluppato un interesse particolare per la danza classica (forse perché la fidanzata in passato ha fatto la ballerina professionista) e per questo motivo da circa un paio d’anni nelle foto di squadra preferisce stare nella fila posteriore ma in punta di piedi piuttosto che accovacciarsi. Prima di Real Madrid - Tottenham del 2017, alcuni inservienti del Bernabeu giurano di avere visto addirittura ballare nel tunnel. </p>
      <figure>
        <img src="https://calciatoribrutti.com/application/files/9815/7286/7293/458395770-kGxB--688x458Gazzetta-Web_mediagallery-page.jpg"/>
        <figcaption> </figcaption>
      </figure>
      <p>
        <b>5) Il bagno ghiacciato</b>
      </p>
      <p>Dopo i big match, soprattutto quelli di Champions League, Ronaldo non torna mai a casa, bensì preferisce fermarsi fino a notte fonda allo stadio per farsi dei lunghi bagni ghiacciati. Quando era allo United, anche se la squadra tornava a notte fonda da una trasferta europea, restava un paio d’ore a Old Trafford per immergersi in una vasca piena di ghiacci e fare qualche esercizio di defaticamento. Un professionista con la P maiuscola.</p>
    </article>
  </body>
</html>