<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/stouk-propao-kao-zeton-treca-liga-je-sve-blize/341645"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Stouk propao kao žeton, treća liga je sve bliže"/>
    <meta property="og:description" content="Vest Bromvič rutinski rešio gostovanje na kojem su nekad često padali premijerligaši"/>
  </head>
  <body>
    <article>
      <h1>Stouk propao kao žeton, treća liga je sve bliže</h1>
      <h2>Vest Bromvič rutinski rešio gostovanje na kojem su nekad često padali premijerligaši</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>Nekada strah i trepet u Premijer ligi i tim koji je bilo gotovo nemoguće dobiti u gostima, pogotovo u kišnoj noći, a sada izvesni putnik u treću ligu. Nastavlja se lagano propadanje i odumiranje nekad simpatičnog Stouka sa sve "velškim Ćavijem" <b>Džo Alenom</b> koji je večeras samo posmatrao kako novi lider Čempionšipa Vest Bromvič Albion odnosi bodove na Hautorns.</p>
      <p>Rutinskih 2:0 za šampionsku ekipu <b>Slavena Bilića</b> koja se nije ni umarala ni iživljavala već je sa po jednim golom u svakom od poluvremena počastila Grnčare na zatvaranju 15. kola. Ništa nije više u gradu na Trentu u duhu fudbala, poluprazne tribine dovoljno svedoče, a nasatavak propadanja ekipe koju je večeras (privremeno) vodio <b>Rori Delap</b>, posle odlaska Velšanina <b>Nejtana Džonsa</b>, nagovestio je <b>Met Filips</b> već posle osam minuta igre i lepe akcije Vrećica.</p>
      <p>Dominirao je VBA tokom čitavog meča, Stouk tek poneki put zapretio, a meč je definitivno odlučen u 69. minutu kada je posle ispravno dosuđenog jedanaesterca iskusni Velšanin <b>Hal Robson Kanu</b> postavio konačnih 2:0. Ovim trijumfom VBA se vratio na čelo Čempionšipa sa dobrim izgledima da se kao jedna od dve najbolje ekipe lako dočepa Premijer lige na kraju sezone.</p>
      <p>Stouk za koji su od velikih imena ostali samo golman i to nekadašnji reprezentativac <b>Džek</b> <b>Batland</b> i <b>Džo Alen</b> biće ovo duga i mučna sezona pošto ništa ne ukazuje na poboljšanje nakon 15 odigranih kola u kojima su zabeležili čak 11 poraza. Daleko su Grnčari od onog vragolastog Stouka sa "kostolomcem" <b>Šoukrosom</b>, vrsnim taktičarem <b>Tonijem</b> <b>Pjulisom</b> i sjajnim <b>Delapom</b> koji je izvodio aut kao korner. Tuga... </p>
      <p>
        <i>
          <b>Pogledajte najnoviju epizodu serije Ekipizza:</b>
        </i>
      </p>
      <figure>
        <iframe src="https://www.youtube.com/embed/0R14eYXxcBw" width="425" height="349" data-service="Youtube" scrolling="no"/>
      </figure>
      <p>
        <b>ČEMPIONŠIP - 15. kolo</b>
      </p>
      <p><b>Petak</b><br/>Barnsli - Bristol Siti 2:2 (0:1)<br/>/Halme 77, Vudrou 90+4 - Vilijams 43, Vajman 71/</p>
      <p>Subota<br/>Vigan - Svonsi 1:2 (1:1)<br/>/Mur 21p - Dajer 12, Saridž 91/</p>
      <p>Blekburn - Šefild Venzdej 2:1 (0:0)<br/>/Adrabiojo 88, Bakli 90+1 - Marfi 83/</p>
      <p>Brentford - Hadersfild 0:1 (0:0)<br/>/Ahirn-Grant 62/</p>
      <p>Derbi - Midlzbro 2:0 (1:0)<br/>/Lorens 22, 84/</p>
      <p>Fulam - Hal 0:3 (0:1)<br/>/Bauler 9, Bauen 57, Ivs 85/</p>
      <p>Kardif - Birmingem 4:2 (2:1)<br/>/Rals 30, 69, 95p - Pedersen 3, Šunjić 89/</p>
      <p>Lids - KPR 2:0 (1:0)<br/>/Roberts 39, Herison 82/</p>
      <p>Luton - Notingem 1:2 (0:1)<br/>/Mekmanaman 87 - Graban 39, Ameobi 58/</p>
      <p>Reding - Milvol 2:1 (2:0)<br/>/Obita 9, Baldok 37 - Volas 63/</p>
      <p><b>Nedelja</b><br/>Čarlton - Preston 0:1 (0:0)<br/>/Galager 58pen/</p>
      <p><b>Ponedeljak</b><br/>Stouk - Vest Bromvič 0:2 (0:1)<br/>/Filips 8, Robson Kanu 69. penal/</p>
      <figure>
        <img src="https://mozzartsport.com/upload/CKEditor/04.11.2019/stouk.jpg"/>
      </figure>
      <p><b>Foto:</b> <i>Reuters</i></p>
    </article>
  </body>
</html>