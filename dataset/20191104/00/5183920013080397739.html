<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kontrakty.ua/article/145423"/>
    <meta property="og:site_name" content="Контракты.UA"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Чеки для ФОПів не перекривають «схеми», жодна з проблем – не вирішується. Так навіщо?"/>
    <meta property="og:description" content="Ігор Дядюра, радник голови правління банку «Фамільний»: В роздумах, для чого ті чеки ФОПам взагалі. Напластування всяких міфів... Давайте трохи посваримось, а то якось скучно. Коли питаєш чиновника, або слухаєш виступи красиві – можна почути десятки самих екзотичних версій, для чого ФОПам чеки. Давайте розглянемо головні три."/>
  </head>
  <body>
    <article>
      <h1>Чеки для ФОПів не перекривають «схеми», жодна з проблем – не вирішується. Так навіщо?</h1>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>Ігор Дядюра, радник голови правління банку «Фамільний»: В роздумах, для чого ті чеки ФОПам взагалі. Напластування всяких міфів... Давайте трохи посваримось, а то якось скучно. Коли питаєш чиновника, або слухаєш виступи красиві – можна почути десятки самих екзотичних версій, для чого ФОПам чеки. Давайте розглянемо головні три.</p>
      <p>Перша і головна – «крупний бізнес працює через ФОПів». Тут треба погодитись – явище набрало системного масштабу. Але хіба чек допоможе? Всі чеки будуть легальні. Податкова все буде бачити. І смартфона привезе ФОП з правильним чеком. У великого бізнесу вистачить і бухгалтерів, і юристів всі папірці для квазіФОПів зробити правильно і акуратно. Чеки – не працюють. Ціль – не досягається, при цьому створюється багато проблем для людей, які ніяким «схематозом» не займаються. <br/>Друга проблема – ФОПи «ховають ліміт». Тут чеки нічим не допоможуть, поки ліміти будуть директивно встановлені, а не економічно-доцільні для самого єдинщика. Якщо ви ставите для торгівця-єдинщика річний ліміт по обороту в півтора мільйони гривень – то чому дивуєтеся, що він «ховає», замість показувати оборот повністю і платити з цього обороту всі податки? Чеки – не допомагають ніяк у існуючому варіанті, з усіма цими «попередніми програмуваннями» та «звітностями по РРО». Якщо треба через чеки контролювати ліміт – для цього достатньо простого чеку з датою, часом, місцем продажу, фіскальним номером і сумою оплати. Але, під розмови про «спрощення» та «сервісну службу» робиться неймовірне ускладнення роботи підприємця. <br/>Нарешті, третя проблема – контрабанда. Хтось розповів податківцям, що вони «в системі» у себе, якщо ФОПи почнуть бити чеки – побачать (як у голівудському блокбастері) на великих плазмах в «командному центрі детенізації» – рух кожного смартфончика. <br/>Ось заїхала в країну фура з технікою, і чесні митники все правильно розмитнили, і всі імпортовані товари – «в базі» («миша не проскочить!»). <br/>А от прийшли посилки міжнародні, повні смартфонів. Все правильно оформлено чесними митниками, «випущено в обіг», але командний центр продовжує відслідковувати – куди ділися апарати. <br/>А от хтось привіз собі телефона з поїздки, в Борисполі внесли в базу, і почалося «відслідковування товарного ланцюжка». З цим відслідковуванням носяться вже років три, а тінь все чорніша і чорніша. Податкова існуючі чеки губить пачками (кейс «Розетки»), і не має НІЯКОЇ аналітичної системи по вже існуючій фіскалізації. А тут з повітря прямо виткуться плазми на стіну, і почнеться потужна аналітична робота… <br/>«Складна техніка» і сьогодні (вже два роки як) має продаватися (і ФОПами теж) тільки з чеками. Ні, не дають чеки. Податкова не перевіряє. «Не вистачає людей, у нас всього 300 перевіряльщиків по цій темі на всю Україну». Так і хочеться запитати – а як додати мільйон ФОПів – у вас людей вистачить? Не працює. Не реалізуємо. Дірки на митниці неможливо латати в магазині (або – можна, і без всяких чеків, якщо є бажання, і знову ж таки – без чеків). <br/>Тож, жодна з поставлених цілей «чеками» не досягається. Жодна з трьох проблем – не вирішується. При цьому створюються величезні проблеми для чесних, нормальних, «несхематозних» підприємців. <br/>«Так зачем же?» (с)</p>
      <figure>
        <img src="http://kontrakty.ua/images/stories/75250943_1508447445962597_7789487769042026496_n.jpg"/>
      </figure>
      <p>
        <i>
          <b>Автор:<a href="https://www.facebook.com/IgorDyadyura/posts/1508447755962566"> Ігор Дядюра</a></b>
        </i>
      </p>
      <p> </p>
      <related>
        <a href="http://kontrakty.ua/article/144781"/>
        <a href="http://kontrakty.ua/article/144367"/>
        <a href="http://kontrakty.ua/article/143707"/>
      </related>
    </article>
  </body>
</html>