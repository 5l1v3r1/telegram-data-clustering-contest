<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/04003903/Advice-to-follow-government-rules-on-jammer-tool-fitting.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="கல்லூரி தேர்வு மையங்களில் ஜாமர் கருவி பொருத்துவதில் அரசு விதிகளை பின்பற்ற அறிவுறுத்தல்"/>
    <meta property="og:description" content="கல்லூரி தேர்வு மையங்களில் ஜாமர் கருவி பொருத்துவதில் அரசு விதிகளை பின்பற்ற அறிவுறுத்தப்பட்டுள்ளது."/>
  </head>
  <body>
    <article>
      <h1>கல்லூரி தேர்வு மையங்களில் ஜாமர் கருவி பொருத்துவதில் அரசு விதிகளை பின்பற்ற அறிவுறுத்தல்</h1>
      <h2>கல்லூரி தேர்வு மையங்களில் ஜாமர் கருவி பொருத்துவதில் அரசு விதிகளை பின்பற்ற அறிவுறுத்தப்பட்டுள்ளது.</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>புதுடெல்லி, <br/><br/>பல்கலைக்கழகம் மற்றும் கல்லூரி தேர்வுகளில் பல்வேறு வகையில் முறைகேடுகள் நடைபெற்று வருகின்றன. இதில் ரேடியோ அலைகள் சார்ந்த கருவிகள் மூலம் முறைகேடுகள் நடைபெறாமல் தடுக்க தேர்வுக்கூடங்களில் குறைந்த சக்தி கொண்ட ஜாமர் கருவி பொருத்த மத்திய அரசு கடந்த 2016-ம் ஆண்டு அனுமதி அளித்தது.</p>
      <p>இதைத்தொடர்ந்து இந்த கருவிகளை தேர்வுக்கூடங்களில் பொருத்த நடவடிக்கை எடுக்கப்படுகிறது. இதில் அரசின் விதிமுறைகளை கண்டிப்பாக பின்பற்ற வேண்டும் என பல்கலைக்கழக மானியக்குழு அறிவுறுத்தி உள்ளது. இது தொடர்பாக அனைத்து பல்கலைக்கழக துணைவேந்தர்கள் மற்றும் கல்லூரி முதல்வர்களுக்கு கடிதம் அனுப்பப்பட்டு உள்ளது.<br/><br/>அதில், ஜாமர் கருவிகளை பொருத்துவதற்கு முன் அரசின் விதிகளுக்கு ஏற்ப பாதுகாப்பு செயலாளரிடம் அனுமதி பெற வேண்டும் என அறிவுறுத்தப்பட்டு உள்ளது. மேலும், ஒவ்வொரு தேர்வும் தொடங்குவதற்கு ஜாமர் கருவியின் செயல்பாடு குறித்து பரிசோதனை செய்ய வேண்டும் என்றும் கூறப்பட்டு உள்ளது.<br/><br/>இதைப்போல சிறந்த ஜாமர் கருவி மாடலாக, ‘இ.சி-சி.ஆர்.ஜே-6பி5’ என்ற கருவியையும் பல்கலைக்கழக மானியக்குழு பரிந்துரை செய்துள்ளது.</p>
    </article>
  </body>
</html>