<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739864"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T00:44:00+00:00"/>
    <meta property="og:title" content="&quot;อังกฤษ รัสเซีย นิวซีแลนด์&quot; มุ่งยกระดับการค้ากับอาเซียน"/>
    <meta property="og:description" content="สหราชอาณาจักร รัสเซียในฐานะผู้นำสหภาพเศรษฐกิจยูเรเชีย และนิวซีแลนด์ แสดงความมุ่งมั่นในการแสวงหาโอกาสเพิ่มความร่วมมือด้านการค้าและการลงทุนกับอาเซียน"/>
  </head>
  <body>
    <article>
      <h1>"อังกฤษ รัสเซีย นิวซีแลนด์" มุ่งยกระดับการค้ากับอาเซียน</h1>
      <address>
        <time datetime="2019-11-04T00:44:00+00:00">04 Nov 2019, 00:44</time>
      </address>
      <p>
        <b>สหราชอาณาจักร รัสเซียในฐานะผู้นำสหภาพเศรษฐกิจยูเรเชีย และนิวซีแลนด์ แสดงความมุ่งมั่นในการแสวงหาโอกาสเพิ่มความร่วมมือด้านการค้าและการลงทุนกับอาเซียน</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 4 พ.ย. ว่าเจ้าชายแอนดรูว์ ดยุกแห่งยอร์ก พระราชโอรสในสมเด็จพระราชินีนาถเอลิซาเบธที่ 2 แห่งสหราชอาณาจักร กับเจ้าชายฟิลิป ดยุกแห่งเอดินบะระ เสด็จฯร่วมงานประชุมสุดยอดธุรกิจและการลงทุนอาเซียน ( เอบิส ) เมื่อวันอาทิตย์ ซึ่งเป็นการประชุมคู่ขนานรายการสำคัญของการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ซึ่งไทยเป็นประธานในปีนี้ โดยทรงมีพระดำรัสในตอนหนึ่งว่าสหราชอาณาจักรไม่สามารถ "ใช้กลยุทธ์ดั้งเดิมตามแบบของตัวเอง" ในการดำเนินธุรกิจได้อีกต่อไป เนื่องจากสหราชอาณาจักรต้องออกจากการเป็นสมาชิกสหภาพยุโรป ( อียู ) ตามผลการลงประชามติเมื่อเดือนมิ.ย. 2559<br/> </p>
      <figure>
        <iframe data-src="https://twitter.com/TheDukeOfYork/status/1190966983291879424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191104/news_yVIusjMwTP075825_533.jpg?v=20191104118?v=5178"/>
      </figure>
      <p><b>เจ้าชายแอนดรูว์ ดยุกแห่งยอร์ก<br/></b> <br/>ทั้งนี้ ดยุกแห่งยอร์กทรงมองเบร็กซิตเป็นการกดดันโดยปริยายให้สหราชอาณาจักรต้องปรับเปลี่ยนยุทธวิธีในการเชื่อมต่อทางธุรกิจและการลงทุนกับนานาประเทศ โดยเฉพาะประเทศที่อยู่นอกยุโรป สหราชอาณาจักรจึงให้ความสำคัญกับการประชุมเอบิสครั้งนี้ ขณะเดียวกัน พระองค์ทรงใช้โอกาสนี้ประชาสัมพันธ์โครงการ " พิตช์แอตพาเลซ" ( Pitch@Palace ) ซึ่งพระองค์ทรงก่อตั้งขึ้นเมื่อปี 2557 เพื่อสนับสนุนธุรกิจสตาร์ทอัพด้วย<br/> </p>
      <figure>
        <iframe data-src="https://twitter.com/MedvedevRussiaE/status/1190988190896795654?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191104/news_KCjGSPJpBW075840_533.jpg?v=20191104118?v=3167"/>
      </figure>
      <p><b>นายกรัฐมนตรีดมิทรี เมดเวเดฟ<br/></b> <br/>นอกเหนือจากดยุกแห่งยอร์ก นายกรัฐมนตรีดมิทรี เมดเวเดฟ ของรัสเซีย ขึ้นเวทีเอบิสในวันเดียวกัน โดยนายกรัฐมนตรีรัสเซียกล่าวว่า สหภาพเศรษฐกิจยูเรเชีย ( อีเออียู ) ที่ประกอบด้วยเบลารุส อาร์มีเนีย คาซัคสถาน คีร์กีซสถาน และรัสเซีย มุ่งหวังขยายกรอบความร่วมมือกับอาเซียนทั้งแบบกลุ่มและเป็นรายประเทศ หลังลงนามข้อตกลงการค้าเสรี ( เอฟทีเอ ) กับเวียดนาม เมื่อปี 2558 และกับสิงคโปร์ เมื่อปีที่แล้ว ขณะเดียวกัน เมดเวเดฟเรียกร้องอาเซียนผนึกกำลังร่วมมือกันต่อต้านการผูกขาดทางการค้าของบริษัทเทคโนโลยียักษ์ใหญ่หลายแห่งจากตะวันตก</p>
      <figure>
        <img src="https://www.dailynews.co.th/admin/upload/20191104/news_WLGFnAHurP075849_533.jpg?v=20191104118?v=4073"/>
      </figure>
      <p><b>นายกรัฐมนตรีจาซินดา อาร์เดิร์น และพล.อ.ประยุทธ์ จันทร์โอชา<br/></b> <br/>ด้านนายกรัฐมนตรีจาซินดา อาร์เดิร์น ผู้นำนิวซีแลนด์ กล่าวบนเวทีเอบิส เกี่ยวกับการเดินหน้าเจรจาเอฟทีเอระหว่างอาเซียนกับนิวซีแลนด์รอบใหม่ในปีหน้า หลังเริ่มการหารือรอบแรกเมื่อปี 2553  ขณะเดียวกัน รัฐบาลนอวซีแลนด์ต้องการยกระกับความร่วมมือกับอาเซียนทั้งในด้านการแลกเปลี่ยนและแบ่งปันด้านการศึกษา และเทคโนโลยีการเกษตรด้วย.<br/><br/><b>เครดิตภาพ : AP, REUTERS</b></p>
    </article>
  </body>
</html>