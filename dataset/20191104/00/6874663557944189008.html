<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3772992,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="נהרס הפיל הלבן של קרית שמונה: במקומו יוקמו מגורי סטודנטים שישמשו גם כמלון"/>
    <meta property="og:description" content="היזמים קבוצת ברזילי וגלעד מור רכשו את המבנה אשר שימש בעבר כמרכז קליטה של הסוכנות היהודית ויקימו בו דירות לכ-400 דירות סטודנטים; במהלך חופשות הלימודים המבנה צפוי לשמש כמלון; היזמים: נרכוש 1,300 יח&quot;ד נוספות ברחבי הארץ לטובת מגורי סטודנטים"/>
  </head>
  <body>
    <article>
      <h1>נהרס הפיל הלבן של קרית שמונה: במקומו יוקמו מגורי סטודנטים שישמשו גם כמלון</h1>
      <h2>היזמים קבוצת ברזילי וגלעד מור רכשו את המבנה אשר שימש בעבר כמרכז קליטה של הסוכנות היהודית ויקימו בו דירות לכ-400 דירות סטודנטים; במהלך חופשות הלימודים המבנה צפוי לשמש כמלון; היזמים: נרכוש 1,300 יח"ד נוספות ברחבי הארץ לטובת מגורי סטודנטים</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">דותן לוי</a></address>
      <p>כשני עשורים לאחר שנבנו מיזמי הנדל"ן האחרונים בעיר קרית שמונה, החלה בשבוע האחרון הקמתו של בניין מגורי הסטודנטים בעיר. תחילת עבודות ההקמה התאפשרה לאחר הריסתו של מבנה הפיל הלבן אשר שימש לפני שנים רבות כמרכז הקליטה של הסוכנות היהודית ויצא משימוש לפני שנים רבות.</p>
      <figure>
        <img src="https://images1.calcalist.co.il/PicServer3/2019/11/04/944805/IMG-20181104-WA0013_l.jpg"/>
        <figcaption>הדמיית מגורי הסטודנטים <br/>הדמיה: אנדו סטודיו</figcaption>
      </figure>
      <p>מדובר ביוזמה ראשונה מתחום מגורי הסטודנטים של קבוצת ברזילי והיזם גלעד מור אשר הגדירו את המתחם כראשון מתוך רשת שתיקרא BE ותוקם על ידם עבור סטודנטים ברחבי הארץ. הפרויקט יכלול 316 דירות ל-400 סטודנטים בשילוב חללים משותפים הכוללים: לובי עם בר, חלל כביסה עם משחקים, קולנוע חיצוני ופינות ישיבה, גג עם בר, חלל לימודים וחלל ורסטילי (יוגה,trx, בית כנסת בחגים וכו). מדובר בפרויקט שינוהל על ידי חברת ניהול מטעם היזמים ונמכר כולו למשקיעים. לאחרונה, לאחר פחות משנה וחצי ממועד הגשת התוכנית, הפרויקט אושר בועדה המקומית והתב"ע למתחם אושרה גם בועדה המחוזית. בשלב זה התקבל לפרויקט היתר לביסוס וחפירה ובחודשיים הקרובים צפוי להינתן ההיתר המלא על בסיס התב"ע החדשה שאושרה.</p>
      <p>בהתאם לתב"ע (תוכנית בנין עיר) החדשה ניתן להקים מבנה של 17 אלף מ"ר למגורי סטודנטים מסחר ומשרדים בהשקעה של כ-100 מיליון שקל אשר מבוצעת על ידי קרן יסודות, חברת הביטוח איילון וקבוצת ברזילי וגלעד מור. מדובר בתוספת של כ-4,000 מ"ר בהשוואה לתב"ע הקודמת ל-13 אלף מ"ר עבור מגורי סטודנטים מלונאות מסחר ומשרדים.המבנה עצמו יכלול קומת מסחר, מעליה קומת משרדים ומעל 8 קומות של מגורי סטודנטים. המתחם יפתח לקראת שנת הלימודים 2022.</p>
      <figure>
        <img src="https://images1.calcalist.co.il/PicServer3/2019/11/04/944810/Lobby01_l.jpg"/>
        <figcaption>הפריקט עם חללים משותפים <br/>הדמיה: אנדו סטודיו</figcaption>
      </figure>
      <p>כאמור, הבניין שייהרס שימש בעבר כאולפן ללימודי עברית בקרית-שמונה הוא נחנך לראשונה ב-1962 מכספי הוועד הבריטי למען פליטים בראשות הלורד אסטור וכלל שלוש קומות. המטרה של האולפן הייתה לעודד עולים חדשים, בעיקר בעלי מקצועות חופשיים ואקדמאים, לקבוע את מגוריהם בגליל בשנות ה-80 המתחם אף שימש כמרכז קליטה לעלייה האתיופית. מדובר ביוזמה ייחודית של מגורי סטודנטים בפריפריה, במקרה זה, קהל היעד העיקרי הוא הסטודנטים של מכללת תל חי אשר רק כמחציתם מתגוררים כיום בקרית שמונה והיתר בקיבוצי הסביבה או בישובים מרוחקים יותר.</p>
      <p>נדב ברזילי: "בפרויקטים הבאים ברשת אנחנו מתכוונים להשאיר את הכל כנדלן מניב עם משקיעים וגופים פיננסיים. שותף חדש שמצטרף אלינו להקמת הרשת הוא דרור נגל, מנכל אזורים שפרש לאחרונה". גלעד מור: "הרעיון שלנו הוא לייצר מתחם שבו סטודנטים מגיעים עם מזוודה ומחשב, וכל שאר הצרכים שלהם מטופלים. יחידות הדיור יגיעו מרוהטות, מאובזרות וממוזגות. בחללים המשותפים מבלים ויוצרים קשרים עם סטודנטים אחרים. חשוב לנו החיבור עם התושבים והקהילה המקומית ולהוות את המרכז הקהילתי של כל הסטודנטים באזור".</p>
      <p>עידו ברזילי: "לפני רכישת המגרש בדקנו את מדיניות העירייה והרצונות שלה, ובדומה לפרויקטים אחרים חשוב לנו להתחבר לרצונות של העירייה ולראות שהחזון שלנו עולה בקנה אחד עם זה של העירייה. הפרויקט יהווה מנוע צמיחה לעיר ויכניס רוח צעירה".</p>
      <p>ראש העיר עו"ד אביחי שטרן: "אנחנו מכוונים לצמיחה במרכז העיר, ומעונות הסטודנטים הם רק חלק ממהלכים רבים לפיתוח המרכז בו נמצאים היכל התרבות , מרכז הכיכרות, מרכזי קניות ועוד. כל הפעילויות האלו ימשיכו לחזק את המרכז ולהפוך אותו למקום הנגיש, היפה והתוסס לכולם." מ"מ ראש העיר ויו"ר הועדה המקומית לתכנון ובנייה עו"ד אופיר יחזקאלי הוסיף, "פרוייקט זה מוכיח כי קיימת היתכנות כלכלית ליזמים גם בקריית שמונה. שמחנו מאוד ללוות את היזמים יד ביד והעובדה שהצלחנו תוך 18 חודש להביא למצב שמאושרת עדכון תב"ע במחוז עם הליך הוצאת היתרים ברשות המקומית מראה את החשיבות שאנו כעירייה ובוועדה המקומית נותנים לפיתוח כלכלי ועידוד יזמים לבוא ולהשקיע בקריית שמונה".</p>
    </article>
  </body>
</html>