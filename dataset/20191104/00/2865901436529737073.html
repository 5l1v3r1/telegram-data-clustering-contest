<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/niko-nikad-kao-luka-doncic-da-mu-pozavide-vilt-medzik-oskar-kid-video/341570"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Niko nikad kao Luka Dončić! Da mu pozavide Vilt, Medžik, Oskar, Kid... (VIDEO)"/>
    <meta property="og:description" content="Boban Marjanović umalo do dabl-dabla! Košmarno veče Rasela Vestbruka i minus od 46 poena na +/- skali i katastrofa Hjustona u Majamiju"/>
  </head>
  <body>
    <article>
      <h1>Niko nikad kao Luka Dončić! Da mu pozavide Vilt, Medžik, Oskar, Kid... (VIDEO)</h1>
      <h2>Boban Marjanović umalo do dabl-dabla! Košmarno veče Rasela Vestbruka i minus od 46 poena na +/- skali i katastrofa Hjustona u Majamiju</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>
        <b>Otkako se pojavio na velikoj sceni kao golobradi klinac i svoju profesionalnu karijeru započeo trojkom iz prvog šuta u dresu madridskog Reala, Luka Dončić prošao je strahovit put do zvezda. U Evropi je uzeo sve što se osvojiti može, kao najbolji u svemu otišao je u NBA i postavio standarde koje teško da će neko dostići u skorije vreme! Toliko je epiteta zaslužio Luka Dončić, ali nam je i pored svega ponestalo reči da bismo opisali njegovu genijalnost na parketu. Valjda će najbolju potvrdu kvaliteta dobiti onog trenutka kada svi koji su mu predviđali krah karijere po odlasku preko okeana budu priznali da su pogrešili i da Luka Dončić zaista jeste jedinstven!</b>
      </p>
      <p>Odakle da počnemo... <b>Luka Dončić</b> je prošle noći postao tek prvi igrač posle 35 godina i neponovljivog <b>Oskara Robertsona</b> kome je od ruke pošlo da veže dva tripl-dabla sa bar 25 poena, 15 asistencija i 10 skokova i najmlađi u istoriji košarke s uzastopnim mečevima gde je beležio tripl-dablove s bar 25 poena! Da bismo vam približili koliki je to uspeh, napisaćemo da će <b>Luka Dončić </b>28. februara naredne godine tek napuniti 21 godinu! Ovo je njegov jedanaesti tripl-dabl NBA karijere u 78 odigranih utakmica, što je rekord za igrače mlađe od 21 godine. Donedavno je na vrhu bio <b>Medžik Džonson</b> sa sedam partija u kojima je imao dvocifren učinak u tri glavne statističke kategorije. Drugi je igrač u istoriji Dalasa posle <b>Džejsona Kida</b> s uzastopnim mečevima u kojima je podelio bar 15 asistencija! Prvi je igrač u istoriji NBA koji je vezao partije s bar 29 poena, 15 asistencija i 13 skokova. Ovo je njegov sedmi tripl-dabl s 25 poena, čime je pretekao <b>Kida</b> u tom aspektu! Samo su <b>Vilt Čembrlejn, Medžik Džonson</b> i <b>Oskar Robertson</b> imali višestrukih 29-15-13 tripl-dablova pre nego što im se <b>Dončić</b> pridružio...</p>
      <figure>
        <iframe src="https://www.youtube.com/embed/IAhts-OZ6fQ" width="425" height="349" data-service="Youtube" scrolling="no"/>
      </figure>
      <p>Lista individualnih uspeha proteže se u nedogled i <b>Dončić</b> neprestano koriguje istorijske knjige, zbog čega više nema dileme da će u februaru zaslužiti i status All-Star igrača! Posle šoua koji je zajedno s <b>Lebronom Džejmsom</b> priredio pre nekoliko dana, <b>Luka Dončić</b> pokazuje celom svetu da će uskoro postati i MVP najjače lige sveta, a zašto ne i šampion u dogledno vreme?! </p>
      <p>Dalas je kao gost pregazio Klivlend sa 131:111, a naravno <b>Dončić </b>je bio apsolutno najbolji igrač utakmice! Pribeležio je 29 poena (9/17 iz igre, 5/10 za tri), 15 asistencija i 14 skokova, za 33 minuta. Odličnu rolu imao je i <b>Boban Marjanović</b> koji je definitivno ostvario odličnu saradnju s slovenačkom superzvezdom. <b>Bobi</b> je za 15 minuta na parketu umalo skupio dab-dabl, ali je na kraju ostao na 12 poena i osam skokova. <b>Kristaps Porzingis</b> je meč završio sa 18 poena i devet skokova, dok je <b>Set Kari</b> imao 13 poena. U redovima Klivlenda ispred svih bio je <b>Kevin Lav</b> sa 29 poena i osam skokova. <b>Tristan Tompson</b> je ubeležio 11 poena i jedan skok više, dok su <b>Džedi Osman</b> i <b>Kolin Sekston</b> ubacili po 10 poena.</p>
      <figure>
        <iframe src="https://www.youtube.com/embed/kNy4P9qE3QI" width="425" height="349" data-service="Youtube" scrolling="no"/>
      </figure>
      <p>Dok Dalas proživljava renesansu i planira samo najlepše stvari, Hjuston se raspada! Rakete su još jednom poražene na strani, a posle Bruklina bolji je bio Majami sa 129:100. Ponovo su u fokusu javnosti bili dvojica najboljih igrača Hjustona – <b>Džejms Harden</b> i <b>Rasel Vestbruk</b>. Bradonja jeste imao 29 poena (6/14 iz igre), ali je ponovo veliku porciju koševa ubacio s linije penala (14/14). S druge strane <b>Vestbruk</b> je imao košmarno veče, koje se poklopilo s katastrofom celog tima! Imao je svega 10 poena (3/11 iz igre) za 26 minuta, ali je na +/- skali imao minus od 46 poena! Majami je vodio od prvog, do poslednjeg minuta, a dovoljno je da napišemo da je rezultat nakon uvodnih 12 minuta bio, pazite sada – 46:14! Sredinom drugog kvartala Majami je vodio i sa 41 poenom razlike (59:18), a distanca se nijednog trenutka nije spuštala ispod 25 poena! U poslednjoj deonici ponovo je bilo 40 poena, ali je na kraju Hjuston, bar rezultatski, izbegao pravu blamažu...</p>
      <figure>
        <iframe src="https://www.youtube.com/embed/pJ7Of4ojDEQ" width="425" height="349" data-service="Youtube" scrolling="no"/>
      </figure>
      <p>Lejkersi su bili bolji u San Antoniju rezultatom 103:96, a najbolji kod gostiju bili su <b>Lebron Džejms</b> i <b>Entoni Dejvis</b>. Kralj je ubeležio novi tripl-dabl s 21 poenom, 13 asistencija i 11 skokova, dok ga je Obrva skupio dabl-dabl sa 25 poena i 11 uhvaćenih lopti. Kod Sparsa <b>Dežonte Mari</b> imao je 18 poena i takođe 11 skokova.</p>
      <figure>
        <iframe src="https://www.youtube.com/embed/xj6vGZ-kZfM" width="425" height="349" data-service="Youtube" scrolling="no"/>
      </figure>
      <p>Klipersi su na svom terenu nadigrali Jutu s 105:94, a do pobede ekipu je vodio <b>Kavaj Lenard</b> s 30 poena, šest skokova i tri asistencije. <b>Montrezl Herel</b> ga je ispratio s 19 poena i osam uhvaćenih lopti. Kod gostiju <b>Donovan Mičel</b> imao je 36 poena.</p>
      <figure>
        <iframe src="https://www.youtube.com/embed/YvgvXBT2o9E" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Indijana – Čikago 108:95<br/>/Voren 26 – Levin 21/</p>
      <p>Majami – Hjuston 129:100<br/>/Robinson 23 – Harden 29/</p>
      <p>Njujork – Sakramento 92:113<br/>/Moris 28 – Foks 24/</p>
      <p>San Antonio – LA Lejkers 96:103<br/>/Mari 18 – Dejvis 25/</p>
      <p>Klivlend – Dalas 111:131<br/>/Lav 29 – Dončić 29/</p>
      <p>LA Klipers – Juta 105:94<br/>/Leonard 30 – Mičel 36/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/04.11.2019/istok6.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/04.11.2019/zapad6.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>