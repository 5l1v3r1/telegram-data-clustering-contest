<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773052,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="סרגון נטוורקס פספסה את תחזיות ההכנסות והרווח"/>
    <meta property="og:description" content="הציגה ירידה של 16.6% בהכנסות וצניחה של 97% ברווחים; עירא פלטי, נשיא ומנכ&quot;ל סרגון: &quot;תוצאות הרבעון השלישי הושפעו בעיקר מההאטה בהודו ומעיכוב בפרויקט גדול אחד באמריקה הלטינית - הצמיחה הכוללת בשנה הבאה תתבסס על פרויקטי 5G חדשים בהם כבר זכינו&quot;"/>
  </head>
  <body>
    <article>
      <h1>סרגון נטוורקס פספסה את תחזיות ההכנסות והרווח</h1>
      <h2>הציגה ירידה של 16.6% בהכנסות וצניחה של 97% ברווחים; עירא פלטי, נשיא ומנכ"ל סרגון: "תוצאות הרבעון השלישי הושפעו בעיקר מההאטה בהודו ומעיכוב בפרויקט גדול אחד באמריקה הלטינית - הצמיחה הכוללת בשנה הבאה תתבסס על פרויקטי 5G חדשים בהם כבר זכינו"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">צלי גרינברג</a></address>
      <p>חברת הטכנולוגיה סרגון נטוורקס (Ceragon Networks) דיווחה היום (ב') על תוצאותיה הכספיות לרבעון השלישי של 2019 במסגרתן הציגה ירידה של 16.6% בהכנסות וירידה של 96.7% ברווח הנקי. </p>
      <p>הכנסות החברה עמדו על 72.2 מיליון דולר ברבעון השלישי השנה לעומת 86.5 מיליון דולר ברבעון המקביל - נמוך מתחזית האנליסטים שעמדה בממוצע על 84.74 מיליון דולר הכנסות.</p>
      <figure>
        <img src="https://images1.calcalist.co.il/PicServer3/2017/01/18/697051/1NL.jpg"/>
        <figcaption>עירא פלטי מנכ"ל סרגון</figcaption>
      </figure>
      <p>עיקר הכנסות החברה מגיעות מהודו (29%) ואזור אסיה פסיפיק (22%), כשבראשונה חלה האטה והחברה דיווחה כי היא השפיעה גם על הרבעון השלישי. שאר המכירות מתחלקות בין אמריקה הלטינית (17%), אירופה (15%), צפון אמריקה (11%) ואפריקה (6%). הרווח החשבונאי (GAAP) של החברה לרבעון השלישי השנה ירד ל-186 אלף דולר או 0 דולר למניה, ומהווה ירידה של כ-97% לעומת הרווח החשבונאי של החברה ברבעון השלישי של 2018, אז עמד על 6.15 מיליון דולר או 0.08 דולר למניה. הרווח המתואם (NON-GAAP) של החברה לתקופת הדו"ח עמד על 497 אלף דולר או 0.01 דולר למניה לעומת 5.7 מיליון דולר או 0.07 דולר למניה רווח מתואם ברבעון השלישי אשתקד. האנליסטים חזו רווח של 0.04 דולר למניה בממוצע. החברה הציגה ירידה גם במזומנים ושווי מזומנים ל-20.5 מיליון דולר נכון ל-30 בספטמבר 2019, בהשוואה ל-29 מיליון דולר ב-30 ביוני 2019.</p>
      <p>החברה מפתחת טכנולוגיית wireless ונסחרת בבורסת נאסד"ק ארה"ב בשווי 237.48 מיליון דולר. עירא פלטי, נשיא ומנכ"ל סרגון, מסר במסגרת הדו"חות כי "תוצאות הרבעון השלישי הושפעו בעיקר מההאטה בהודו ומעיכוב בפרויקט גדול אחד באמריקה הלטינית. אנו מזהים אזורים עם ביקוש חזק, להוציא את הודו, ומצפים לשיפור בהכנסות במרבית אזורי הפעילות ברבעון הרביעי, כמו גם במהלך 2020, וזאת בהינתן השפעת העונתיות המאפיינת את הרבעון הראשון. הצמיחה הכוללת בשנה הבאה, בדגש על המחצית השנייה של השנה, תתבסס על פרויקטי 5G חדשים בהם כבר זכינו".</p>
      <p>עוד הוסיף כי "בדומה לחברות רבות אחרות בתעשייה שלנו, ראינו הכרח לבצע התאמה בציפיות שלנו לטווח הקצר על רקע התגברותן של אי וודאיות גלובאליות, דוגמת מגמות סחר וכלכלה הגורמות לסביבת הוצאות זהירה יותר, לצד אתגרים מסוימים עמם מפעילי תקשורת נדרשים להתמודד בהיערכותם לטכנולוגיית 5G. במהלך תקופת מעבר זו, בכוונתנו להתמקד בחיזוק מעמדנו הטכנולוגי המוביל באמצעות השקעה נמשכת במחקר ופיתוח, שימור איתנותנו הפיננסית תוך בקרה הדוקה על ההוצאות, ניהול מוקפד של ההון החוזר ושמירה על גמישות כדי לאפשר יכולת מימון מלאה לגידול בקצב הפריסות של 5G".</p>
    </article>
  </body>
</html>