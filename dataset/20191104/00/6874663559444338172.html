<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772976,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="&quot;פיטביט לעבודה&quot;: סנטריקל השלימה גיוס של 13 מיליון דולר"/>
    <meta property="og:description" content="החברה מפתחת פתרונות לניהול ושיפור ביצועי העובדים; הגיוס בוצע בהובלת קרן אלף, משקיעה חדשה בחברה, בשיתוף קרן JVP; גל רימון, המנכ&quot;ל והמייסד: &quot;החברות צריכות לשים את העובדים במרכז ולהסתכל עליהם כעל לקוחות&quot;"/>
  </head>
  <body>
    <article>
      <h1>"פיטביט לעבודה": סנטריקל השלימה גיוס של 13 מיליון דולר</h1>
      <h2>החברה מפתחת פתרונות לניהול ושיפור ביצועי העובדים; הגיוס בוצע בהובלת קרן אלף, משקיעה חדשה בחברה, בשיתוף קרן JVP; גל רימון, המנכ"ל והמייסד: "החברות צריכות לשים את העובדים במרכז ולהסתכל עליהם כעל לקוחות"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">הגר רבט</a></address>
      <p>סנטריקל (לשעבר גיימאפקטיב) מודיעה היום על סגירת סבב גיוס בסך 13 מיליון דולר בהובלת קרן אלף, משקיעה חדשה בחברה, בשיתוף עם קרן JVP, המשקיעה הגדולה בה. סנטריקל גייסה עד כה 34 מיליון דולר. משקיעים מסבבים קודמים שהשתתפו גם בסיבוב הנוכחי כוללים את הקרנות La Maison Compagnie d’investissment, ו-B2 אנג'לס.</p>
      <p>סנטריקל מפתחת פתרונות לניהול ושיפור ביצועי העובדים והגדלת מעורבותם בעבודה. בין לקוחותיה - מיקרוסופט, נוברטיס, אדובי, יונילבר וסוויס לייף.</p>
      <p>"בעולם העבודה הנוכחי, החברות צריכות לשים את העובדים במרכז ולהסתכל עליהם כעל לקוחות, ואת זה משקף גם השם החדש שבחרנו לחברה", אמר גל רימון, מנכ"ל ומייסד החברה, בשיחה עם כלכליסט.</p>
      <p>לדברי רימון, "המערכת שפותחה בסנטריקל בונה פרופיל לעובד, מייצרת סט מטרות ובהתאם מסלול למידה אישי. כל זה נתמך במערכת גיימיפיקציה (משחק) שמעודדת את העובדים לעשות את הדברים. בהוסף יש כאן אלמנט של ניהול הביצועים בזמן אמת - כמה אני צריכה למכור, מה חסר במלאי, באיזה לקוחות להתמקד. זה כמו פיטביט לעבודה.</p>
      <figure>
        <img src="https://images1.calcalist.co.il/PicServer3/2018/07/24/835027/1NL.jpg"/>
        <figcaption>גל רימון <br/>צילום: עמית שעל</figcaption>
      </figure>
      <p>"כעובדים כולנו מכווני הצלחה ורוצים לצמוח, אבל אין סיבה שלא נהנה מהעבודה. גם כאשר מדובר בעובד שיושב במרכז שירות עם 1,000 איש לידו, הוא רוצה ליהנות ממה שהוא עושה. ברגע שאני שם את החוויה במרכז כולם מרוויחים".</p>
      <p>לסנטריקל יש אמנם לקוחות המתפרשים על מגוון מגזרים, אבל היא מתמקדת בהכשרה לעובדי מכירות ושירות. לדברי רימון, "זה תחום שוחק, והנטישה היא הרבה פעמים 100%, אנשים לא גומרים שנה. אם אני מצליח לשמר אותם זה משפיע". לפי נתוני החברה מוצרי החברה מספקים ללקוחותיה תוצאות כגון גידול של 12% בממוצע ביעילות העובדים, 20% גידול בשווי מכירות, 30% צמצום בזמן ההכשרה של עובדים חדשים, וגידול של כ12% בממוצע במדדי שביעות רצון לקוחות בצוותי שירות, כמו גם צמצום נטישת עובדים ב-10%.</p>
      <p>“סנטריקל מציעה פיתרון SaaS שיכול לשפר את הביצועים והתפעול בכמעט כל חברה גדולה" מסר אהרון רוזנסון, שותף שווה בקרן אלף, שיצטרף לדירקטוריון של סנטריקל. "דרך השילוב של למידה, משוב מיידי וגיימיפיקציה, יחד עם אינטגרציות וממשקים נוחים עם יתר מערכות הארגון, סנטריקל יצרה פיתרון חדשני שהערך שלו גדול מסכום חלקיו. החברה גדלה בקצב מואץ עם לקוחות במגוון תעשיות ומשרתת מאות אלפי עובדים שמשתמשים באופן יומי במערכת. אנחנו מאד מתרגשים מהשותפות הזו".</p>
      <p>טלי רבין, שותפה בקרן JVP וחברה בדירקטוריון סנטריקל מסרה: "חברות ענק בינלאומיות צריכות כלים כדי ליצר מוטיבציה להצליח ולפתח תחושת שייכות אצל אלפי עובדים. זה למעשה אחד האתגרים הגדולים של סביבת העבודה הנוכחית . סנטריקל מספקת כלי ייחודי שמאפשר לעמוד ביעד הזה, ומצליחה להוביל לתוצאות מרשימות אצל הלקוחות שלהם".</p>
    </article>
  </body>
</html>