<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/alexa-kan-ha-vaert-vitne-til-bisarr-drapssak/71776324"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T00:39:38+00:00"/>
    <meta property="og:title" content="«Alexa» kan ha vært vitne til bisarr drapssak"/>
    <meta property="og:description" content="En kvinne (32) ble spiddet av sengestolpen etter en opphetet krangel med kjæresten. Nå viser det seg at «Alexa» kan ha tatt opp krangelen."/>
  </head>
  <body>
    <article>
      <h1>«Alexa» kan ha vært vitne til bisarr drapssak</h1>
      <h2>En kvinne (32) ble spiddet av sengestolpen etter en opphetet krangel med kjæresten. Nå viser det seg at «Alexa» kan ha tatt opp krangelen.</h2>
      <address><time datetime="2019-11-04T00:39:38+00:00">04 Nov 2019, 00:39</time> by <a rel="author">Marte Klausen</a></address>
      <p>«Alexa», stemmestyringssystemet i smarthøyttalerne Amazon Echo, kan bli brukt i retten i Florida for å hjelpe påtalemyndigheten med å løse en uoppklart sak hvor en mann er mistenkt for mord.</p>
      <p>Politiet tror nemlig at systemet kan inneholde informasjon som vil hjelpe dem med å finne ut av hva som skjedde den kvelden Silvia Galva (32) omkom, melder <a href="https://www.bbc.com/news/world-us-canada-50269667">BBC</a>.</p>
      <h3>Spiddet etter krangel</h3>
      <p>Galva døde etter å ha blitt spiddet av en sengestolpe i hjemmet sitt i juli etter en opphetet krangel med kjæresten.</p>
      <p>Den 43 år gamle mannen har nektet straffskyld og hevder at Galva døde som følge av et «tragisk uhell» etter at de begge hadde kranglet i beruset tilstand.</p>
      <p>
        <b>Ifølge en politirapport har den mistenkte mannen uttalt at han forsøkte å trekke Galva ut av senga i løpet av krangelen da han hørte at noe knakk.</b>
      </p>
      <p>Kvinnen skal nemlig ha forsøkt å holde seg fast i den spydliknende sengestolpen mens kjæresten trakk i anklene hennes, skriver <a href="https://news.sky.com/story/amazon-echo-may-have-been-a-witness-to-a-suspected-murder-11852886">Sky News</a>. Ifølge den mistenkte var dette som gjorde at stolpen knakk og spiddet 32-åringen, står det i politirapporten.</p>
      <p>Hun døde av skadene hun fikk av den 30 centimeter lange sengestolpen.</p>
      <h3>- Prøvde å redde livet hennes</h3>
      <p>Kjæresten hennes er nå siktet for mord, ifølge <a href="https://www.independent.co.uk/news/world/americas/amazon-echo-florida-murder-adam-reechard-crespo-silvia-galva-police-a9183226.html">The Independent</a>. Den mistenktes forsvarer Christopher O'Toole uttaler overfor BBC at Galvas død var et uhell:</p>
      <p>- Han prøvde å redde livet hennes. Dette var kvinnen han elsket, sier O'Toole.</p>
      <p>
        <b>Lydopptak fra to Amazon Echo-enheter har nå blitt overlevert til politiet i Florida for videre undersøkelser.</b>
      </p>
      <p>Myndighetene har i etterkant bekreftet overfor BBC at stemmestyringssystemet til Amazon Echo skal inneholde flere lydopptak, men har ikke offentliggjort innholdet.</p>
      <p>Advokaten til den mistenkte støtter bruken av lydopptakene i løpet av rettssaken:</p>
      <p>- Jeg hadde vanligvis protestert, men vi tror likevel at disse opptakene kan hjelpe oss. Hvis sannheten kommer fram, vil det hjelpe oss, sier han, ifølge nyhetsbyrået.</p>
      <h3>Lytter ikke alltid</h3>
      <p>Mens stemmestyringssystemer alltid registrerer det vi sier, er det ikke alltid de lytter til det:</p>
      <p>
        <b>Selskapene tar nemlig opp det vi sier for å analysere om oppvåkningsord som «hei, Siri», «Alexa» eller «OK, Google» brukes - men hvis de ikke registrerer disse ordene, slettes opptakene.</b>
      </p>
      <p>Dette er ikke første gang opptak fra Alexa brukes i retten; i 2015 brukte påtalemyndigheten i en drapssak i Arkansas, USA.</p>
      <p>
        <a href="https://www.dagbladet.no/nyheter/alexa-kan-ha-vaert-vitne-til-brutalt-drap/70494465">I januar 2017 ble Amazon også bedt om å overlevere lydopptakene til Alexa etter et dobbeltdrap i New Hampshire.</a>
      </p>
    </article>
  </body>
</html>