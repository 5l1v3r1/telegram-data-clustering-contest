<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/bogdan-planic-pred-transferom-karijere-hteo-je-u-zvezdu-htela-i-ona-njega-ali-nije-bilo-izvodljivo/341608"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Bogdan Planić pred transferom karijere! Hteo je u Zvezdu, htela i ona njega, ali nije bilo izvodljivo?"/>
    <meta property="og:description" content="Bekali ponudio povišicu, ali..."/>
  </head>
  <body>
    <article>
      <h1>Bogdan Planić pred transferom karijere! Hteo je u Zvezdu, htela i ona njega, ali nije bilo izvodljivo?</h1>
      <h2>Bekali ponudio povišicu, ali...</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">Aleksandar Gligorić</a></address>
      <p><b>Bogdan Planić</b> je jedna od najvrelijih tema u rumunskoj sportskoj javnosti ovih dana.</p>
      <p>Prema saznanjima tamošnjih medija, srpski štoper koji je član FSCB-a (nekadašanja Steaua), nalazi se na korak od transfera u Fenerbahče, iako se nadao i opciji povratka u Crvenu zvezdu.</p>
      <p><b>Planić</b> je leta 2017. došao u tadašnju Steauu iz Vojvodine u transferu teškom 300.000 evra i potpisao je ugovor na tri godine. Postao je stub odbrane, zvanično najbolji štoper lige, a potom je izabran i za najboljeg stranog fudbalera rumunskog šampionata . U jednom periodu je bio i kapiten kluba iz Bukurešta i postao jedan od najvrednijih igrača u rumunskom fudbalu. Čak se spekulisalo da je na pragu milionskog transfera u Ajntraht iz Frankfurta, ali ga je kontroverzni gazda kluba <b>Điđi</b> <b>Bekali</b> zadržao uz zahtev da zainteresovani klub mora da plati otkupnu klauzulu od 10.000.000 evra.</p>
      <p>Kako niko nije hteo da plati toliki novac, <b>Planić</b> je ostao i imao uspone i padove. Kontroverzni <b>Bekali,</b> koji je poznat po čudnom ponašanju prema igračima, je u jednom trenutku pretio da će ga izbaciti iz tima zbog slabih rezultata celog tima, ali <b>Planić</b> je ipak ostao stub odbrane.</p>
      <p>Sada mu <b>Bekali</b> nudi novi ugovor?!</p>
      <p>Zato što je <b>Planić</b> ušao u poslednju godinu aktuelnog ugovora. Od 1. januara, na šest meseci pre isteka, će moći bez dozvole FSCB-a da potpiše predugovor sa bilo kojim zainteresovanim klubom i da ode na leto bez obeštećenja. <b>Bekali</b> je svetsan da u toj priči gubi veliki novac i zato nudi srpskom štoperu produžetak saradnje.<br/><b>„Ponudio sam mu povišicu sa 12.000 evra mesečno na 15.000 mesečno. Sa porezima, njegova plata me košta 25.000 evra mesečno jer je stranac</b>“, rekao je <b>Bekali</b>.</p>
      <p>Inače, najplaćeniji igrač u klubu je <b>Denis</b> <b>Man</b> sa 186.000 evra mesečno, slede <b>Pincili</b>, <b>Njoere</b>, <b>Koman</b>, <b>Tanase</b>, <b>Momčilović</b>, <b>Hora</b> i <b>Salomao</b> sa po 180.000 evra godišnje neto. U tu grupu bi ušao i <b>Planić</b> kada bi prihvatio novi ugovor, ali prema szananjima rumunskih medija, to se neće desiti.</p>
      <p>Srbinu je izgleda dosta <b>Bekalija</b> i lude atmosfere u klubu. Da bi prihvatio novi ugovor, očekivao bi i bonus za potpis koji <b>Bekali</b> ne želi da ponudi iako će potom morati da kupuje štopera koji bi zamenio <b>Planića</b> i sigurno će ga više koštati?!</p>
      <p>Kako pišu rumunski mediji, <b>Planić</b> se već poverio prijateljima u svlačionici da ima ponudu Fenerbahčea i da je ona najbolja od svih koje je dobio. Najverovatnije će je prihvatiti, mada je navodno njegova želja bila da se vrati u Crvenu zvezdu za koju je igrao u sezoni 2014/15. Pogotovo što je sada Crvena zvezda mnogo napredovala u odnosu na period kada je <b>Planić</b> igrao na Marakani i velika mu je želja da sa crveno-belima igra u Evropi. Rumuni pišu da je interes bio obostran, ali da se nije daleko odmaklo jer Zvezda nije prodala mladog štopera kojeg je planirala za prodaju (najverovatnije <b>Babić </b>op.a.) i zato se nije daleko odmaklo u razgovorima oko povratka <b>Planića</b>.</p>
      <p>U ovom trenutku, <b>Planić</b> je najbliži prelasku u Fenerbahče, a izgleda da je samo pitanje samo momenta za realizaciju transfera. Da li će <b>Bekali</b> da prihvati simbolično obeštećenje u januaru i pustiti ga u Tursku ili će mu zagorčati život do kraja sezone, skoniti ga iz tima i onda ga izgubiti bez obeštećenja na leto?</p>
      <p>Kako god, <b>Planić</b> je taj koji drži sve karte u rukama, pa se <b>Điđi</b> <b>Bekali</b> ne pita mnogo oko konačnog raspleta.</p>
      <p> </p>
      <figure>
        <img src="https://www.mozzartsport.com/upload/CKEditor/30.10.2019/novi%20%20svi.jpg"/>
      </figure>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/pBoAuusV3v4" width="425" height="349" data-service="Youtube" scrolling="no"/>
      </figure>
      <p>(FOTO: Reuters)</p>
    </article>
  </body>
</html>