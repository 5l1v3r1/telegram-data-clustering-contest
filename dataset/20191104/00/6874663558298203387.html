<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773006,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="פועל נהרג בבית שמש: 41 עובדי בניין נהרגו מתחילת השנה"/>
    <meta property="og:description" content="הנפילה התרחשה באתר הבניה של חברת אחים משהור בשכונת רמה ד' בבית שמש; מספר ההרוגים השנה עבר כבר כעת את אלה של 2018-2017"/>
  </head>
  <body>
    <article>
      <h1>פועל נהרג בבית שמש: 41 עובדי בניין נהרגו מתחילת השנה</h1>
      <h2>הנפילה התרחשה באתר הבניה של חברת אחים משהור בשכונת רמה ד' בבית שמש; מספר ההרוגים השנה עבר כבר כעת את אלה של 2018-2017</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">דותן לוי</a></address>
      <p>פועל בניין בן 50 נהרג הבוקר (ב') באתר בנייה של חברת "אחים משהור בניין ופיתוח בע"מ". הפועל נפל מגובה של מספר קומות בעת עבודתו ופראמדיק של מד"א קבע את מותו במקום.</p>
      <p>הדיווח על נפילת הפועל התקבל בשעות הבוקר. הנפילה התרחשה באתר בנייה הממוקם בכניסה לשכונת רמה ד׳ אשר מתבצעת בה בנייה רבה בימים אלה. חובשים ופראמדיקים של מד"א שהגיעו למקום דיווחו על גבר כבן 50 ללא סימני חיים, עם חבלת ראש קשה, וקבעו את מותו.</p>
      <p> </p>
      <figure>
        <img src="https://images1.calcalist.co.il/PicServer3/2019/11/04/944845/957561601000100640360no_l.jpg"/>
        <figcaption>אתר הבנייה בבית שמש <br/>צילום: שמעון בוחבוט, דוברות מד״א</figcaption>
      </figure>
      <p>שנת 2019 מסתמנת עד כה כשנה קשה מבחינת היקף התאונות שהתרחשו בה, מאז תחילת השנה נהרגו 41 פועלים לעומת 38 פועלים בשנת 2018, ו-36 הרוגים ב-2017. מעבר למספר ההרוגים נפצעו 165 פועלים במהלך עבודתם באתרי הבנייה מאז תחילת השנה, מהם 22 פצועים קשה, והיתר באורח בינוני. למעלה ממחצית מהפצועים (22) נהרגו מנפילה מגובה.</p>
      <p>מקו לעובד נמסר: "חברת אחים משהור בנין ופיתוח קיבלה בשנתיים האחרונות 2018-2019 9 צווי בטיחות בגין ליקויים באתריה. בנוסף לכך וחמור יותר קבלה שלושה צווי הפסקת עבודה באתרי בנייה שונים שלה הכוללים את ירושלים ומודיעין. אנו תקווה שתאונת עבודה זו תיחקר כנדרש, והאחראים ייתנו את הדין על מותו של עובד שכל חטאו שיצא לפרנס את משפחתו. סגירת אתרים למשך 48 שעות כנהוג כיום אינה מספקת, ואינה משיגה את התוצאות, זאת בנוסף לעובדה שאתרים רבים פשוט נפתחים שוב מיד, מפאת מחסור באכיפה. יש להגדיל את זמן צו סגירת אתרי הבנייה בגין ליקויים כל שכן במותו של עובד, ל-30 יום, עד לטיפול עמוק והולם של כל הסכנות הבטיחותיות. הכתובת באתרי הבנייה של חברה זו הייתה על הקיר, ועדיין אדם שילם בחייו". </p>
      <p>ישראל אסל, עו"ד היועץ המשפטי של הפורום למניעת תאונות עבודה: "שנת 2019 מסתמנת כאחת מהשנים הקשות ביותר בתחום תאונות העבודה וזאת חרף העובדה שבתחילת שנת 2019 הוקמה יחידת פלס לחקירת תאונות עבודה וניסיונות מנהל הבטיחות בעבודה להגביר את האכיפה, בפועל ברמת השטח אין אנו רואים עדיין שינוי בתרבות הבטיחות, אין גם שינוי באכיפה הפלילית והגשת כתבי אישום כנגד האחראים לתאונות העבודה, התוצאה של העדר האכיפה עולה בדם".</p>
    </article>
  </body>
</html>