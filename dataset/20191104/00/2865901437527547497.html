<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/hoze-kalderon-otisao-u-penziju-ali-ostaje-u-kosarci/341614"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Hoze Kalderon otišao u penziju, ali ostaje u košarci"/>
    <meta property="og:description" content="Španac dobio poziciju specijalnog asistenta u asocijaciji NBA košarkaša"/>
  </head>
  <body>
    <article>
      <h1>Hoze Kalderon otišao u penziju, ali ostaje u košarci</h1>
      <h2>Španac dobio poziciju specijalnog asistenta u asocijaciji NBA košarkaša</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>Duga i uspešna košarkaška karijera <b>Hozea</b> <b>Kalderona</b> je zvanično okončana. Španski igrač objavio je da se povlači iz košarke, pošto je u međuvremenu prihvatio posao u asocijaciji košarkaša NBA lige. Kako navode američki mediji, biće specijalni asistent izvršnom direktoru, <b>Majklu</b> <b>Robertsu</b>.</p>
      <p>Španac, koji je nedavno napunio 38 godina tako je stavio tačku na veoma uspešnu dvadesetogodišnju karijeru koju je započeo davne 1998. godine. U NBA ligu se „preselio“ 2005. godine, a sveukupno je upisao 935 nastupa, uključujući i 40 u plej-ofu.</p>
      <p>Nakon što je tri godine proveo u Tau Keramici između 2002. i 2005. godine, <b>Kalderon</b> je prešao u Toronto Raptorse gde je proveo čitavih osam leta, da bi nakon toga imao kratke izlete u Detroit Pistonsima, Dalas Maveriksima, Njujork Niksima, Los Anđeles Lejkersima, Atlanta Hoksima i Klivlend Kavalirsima.</p>
      <p>Za sve vreme provedeno u najjačoj košarkaškoj ligi na svetu, <b>Kalderon</b> je u proseku dolazio do 8,9 poena po utakmici uz 5,8 asistencija i 2,4 uhvaćene lopte. Zanimljivo je da je imao veoma visoke procente šuta, pošto je sveukupno mogao da se pohvali sa preciznošću od 47,2%. Sa linije za slobodna bacanja gotovo da nije ni promašivao - imao je neverovatnih 92,9%.</p>
      <p>Pored toga što je blistao u NBA ligi, <b>Kalderon</b> je istovremeno imao velikog uspeha i na reprezentativnom polju. U juniorskoj konkurenciji osvojio je brojne medalje, da bi nakon toga u seniorskoj došao do tri odličja na Olimpijskim igrama, jednog zlata na Svetskom prvenstvu, kao i četiri medalje na Evrobasketu (<i>uključujući i jedno zlato</i>). Poslednji put je obukao dres Furije sada već davne 2016. godine.</p>
      <p>Kako je i bilo nagovešteno u poslednji nekoliko meseci, španski košarkaš nije uspeo da dođe do novog ugovora, ali je izrazio jaku želju da ostane u SAD-u zbog dece.</p>
      <p>
        <b>Foto: </b>
        <i>Reuters</i>
      </p>
    </article>
  </body>
</html>