<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773020,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="סאפיינס היכתה את התחזיות והגדילה הכנסות ורווחים"/>
    <meta property="og:description" content="הציגה עלייה של 12.8% בהכנסותיה לרבעון השלישי של 2019 ועלייה של 37.9% ברווח המתואם; החברה אף העלתה תחזית הכנסות לשנת 2019; רוני על-דור, נשיא ומנכ&quot;ל סאפיינס: &quot;מעודד מה-pipeline העסקי שלנו ומהצמיחה שאנו צופים להמשך שנת 2019&quot;"/>
  </head>
  <body>
    <article>
      <h1>סאפיינס היכתה את התחזיות והגדילה הכנסות ורווחים</h1>
      <h2>הציגה עלייה של 12.8% בהכנסותיה לרבעון השלישי של 2019 ועלייה של 37.9% ברווח המתואם; החברה אף העלתה תחזית הכנסות לשנת 2019; רוני על-דור, נשיא ומנכ"ל סאפיינס: "מעודד מה-pipeline העסקי שלנו ומהצמיחה שאנו צופים להמשך שנת 2019"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">צלי גרינברג</a></address>
      <p>חברת התוכנה <a href="https://www.calcalist.co.il/stocks/home/0,7340,L-3959-1087659,00.html?quote=%D7%A1%D7%90%D7%A4%D7%99%D7%99%D7%A0%D7%A1">סאפיינס</a> אינטרנשיונל, הפועלת בתחום הפיננסים ונסחרת בבורסות תל אביב ונאסד"ק בשווי של 3.7 מיליארד שקל, דיווחה היום (ב') על תוצאותיה הכספיים לרבעון השלישי של 2019 במסגרתן הציגה עליה בהכנסות וברווחים, שעלו על תחזית האנליסטים בשוק ההון.</p>
      <p>הכנסות החברה לרבעון השלישי של 2019 עמדו על 82.6 מיליון דולר - עלייה של 12.8% לעומת הרבעון המקביל אשתקד, אז עמדו על 73.2 מיליון דולר. החברה צלחה את תחזית השוק שעמדה על 81.9 מיליון דולר הכנסות בממוצע, והתחזית הגבוהה ביותר עמדה על 82 מיליון דולר הכנסות לרבעון השלישי.</p>
      <figure>
        <img src="https://images1.calcalist.co.il/PicServer2/20122005/364257/ro_l.jpg"/>
        <figcaption>רוני על-דור מנכ"ל סאפיינס <br/>צילום: יוסי אלוני</figcaption>
      </figure>
      <p>בעקבות רכישת חברת Calculo, עליה הודיעה ב-10 לאוקטובר השנה, סאפיינס דיווחה כי היא מעלה את תחזיותיה לשנת 2019 בכ-5 מיליון דולר לתחתית ההכנסות הצפויה מטווח של 318 מיליון דולר ל-323 מיליון דולר, ואת הטווח העליון הגדילה ב-2 מיליון דולר ל-325 מיליון דולר מ-323 מיליון דולר.</p>
      <p>הרווח החשבונאי (GAAP) שהציגה החברה לרבעון השלישי השנה עמד על 7.4 מיליון דולר או 0.15 דולר למניה, לעומת 5.2 מיליון דולר או 0.1 דולר למניה ברבעון המקביל ב-2018. הרווח המתואם (NON-GAAP) של החברה לתקופת הדו"ח עמד על 10.4 מיליון דולר או 0.21 דולר למניה לעומת רווח מתואם של 7.5 מיליון דולר או 0.15 דולר למניה ברבעון השלישי אשתקד, ומעל לתחזיות לממוצע של 0.18 דולר למניה, והתחזית הגבוהה ביותר עמדה על 0.2 דולר למניה.</p>
      <p>הרווח התפעולי החשבונאי שהציגה החברה לרבעון השלישי של 2019 עמד 10.1 מיליון דולר - עלייה של 48.4% לעומת הרווח התפעולי החשבונאי שהציגה ברבעון המקביל אשתקד, אז עמד על 6.8 מיליון דולר. הרווח התפעולי המתואם של החברה לרבעון השלישי השנה עמד על 13.5 מיליון דולר - 16.34% מסך ההכנסות של החברה לרבעון ועלייה של 31.7% לעומת הרווח התפעולי המתואם של החברה ברבעון השלישי של 2018, אז עמד על 10.3 מיליון דולר - כ-14% מסך הכנסות החברה.</p>
      <p>רוני על-דור, נשיא ומנכ"ל סאפיינס, מסר במסגרת הדו"חות כי "ההכנסות על בסיס Non-GAAP גדלו ברבעון בכ-12.8%, בעיקר הודות להמשך ההתרחבות בחטיבות הביטוח האלמנטארי (P&amp;C), ותחילת הצמיחה בחטיבת ביטוחי החיים (L&amp;A) שלנו. אני מעודד מה-pipeline העסקי שלנו ומהצמיחה שאנו צופים להמשך שנת 2019. הגידול בהכנסות והמינוף משיפור יתרונות הגודל מאפשרים לסאפיינס להגדיל גם את תחזית הרווחיות התפעולית על בסיס Non-GAAP לשנה כולה לטווח של 15.8% -16.0%, בהשוואה לתחזית הקודמת שלנו שהיתה בטווח של 15.6%-15.8%".</p>
      <p>רוני גלעדי, סמנכ"ל הכספים של החברה, אמר לכלכליסט כי "הרכישה (של Calculo) השפיעה על המאזן אבל לא על הרווח והפסד. ההשפעה של החברה תהיה רק ברבעון הרביעי. אנחנו נמשיך להתייעל ברווח התפעולי של החברה למרות שההשפעה של Calculo תמשוך אותנו מעט כלפי מעלה. אנו נמצאים בשלב מתקדם יותר בארה"ב מאשר באירופה, שברבעון הנוכחי שערי החליפין השפיעו על התוצאות שלנו עימה, ואנו מאמינים כי הדבר יתקן עצמו ברבעון הבא. הרווחיות שלנו, שעומדת על 16.4%, היא הרווחיות הכי גבוהה שהגענו אליה מאז שאני נמצא בחברה וזאת למרות השפעה של כ-1% ברווח התפעולי כלפי מטה בשל שערי החליפין".</p>
      <p>עוד הוסיף כי "היינו אמורים לעבור את ה-17%. הצמיחה האורגנית שלנו היא סביב ה-10% ואנחנו עושים האצה דרך מיזוגים ורכישות. ואנחנו עובדים על עוד עיסקאות, אבל לא תמיד הן יוצאות לפועל. במהלך השנה איבדנו כמה עיסקאות שניהלנו עימם משא ומתן וזה נפל על דברים שונים. תמיד יש לנו pipeline. רוב הרכישות שלנו הן של חברות קטנות עד בינוניות, חברות במחזורים של 5 עד 30 מיליון דולר מחזור, ולרוב הן נמצאות בבעיה של צמיחה או רווחיות. הסיבה היא שהמחירים כיום בתעשייה מאוד גבוהים ואנו מתקשים לשלם את המכפילים האלה, ולכן קונים את החברות הפחות טובות, אך יודעים שאנו יודעים לשפר אותן, ורואים זאת בכל הרכישות שביצענו בעבר".</p>
    </article>
  </body>
</html>