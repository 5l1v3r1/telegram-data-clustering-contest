<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772981,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="10 עצורים, בהם שני אישי ציבור, בחשד לעבירות שוחד, מרמה והלבנת הון"/>
    <meta property="og:description" content="תשעה מעורבים נוספים עוכבו לחקירה. מבין האנשים שעוכבו - ראש עיר מכהן בצפון הארץ, ראש מועצה מכהן במרכז הארץ ועוזר של שר מהליכוד. בין העצורים מנכ&quot;ל חברה ממשלתית-מקומית בצפון ומנכ&quot;ל חברה ממשלתית בתחום הנדל&quot;ן וכמה אנשי עסקים"/>
  </head>
  <body>
    <article>
      <h1>10 עצורים, בהם שני אישי ציבור, בחשד לעבירות שוחד, מרמה והלבנת הון</h1>
      <h2>תשעה מעורבים נוספים עוכבו לחקירה. מבין האנשים שעוכבו - ראש עיר מכהן בצפון הארץ, ראש מועצה מכהן במרכז הארץ ועוזר של שר מהליכוד. בין העצורים מנכ"ל חברה ממשלתית-מקומית בצפון ומנכ"ל חברה ממשלתית בתחום הנדל"ן וכמה אנשי עסקים</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">עמיר קורץ</a></address>
      <p>חוקרי להב 433 עצרו הבוקר (ב') 10 בני אדם, בהם שני אישי ציבור, בחשד לעבירות שוחד, מרמה, הלבנת הון ועבירות מס. תשעה מעורבים נוספים עוכבו לחקירה, ביניהם ראש עיר מכהן בצפון הארץ, ראש מועצה מקומית מכהן במרכז הארץ שכיהן בעבר כראש עיר בצפון ועוזר של שר מהליכוד.</p>
      <p>בין תשעת העצורים לפחות שני אנשי ציבור מכהנים – מנכ"ל חברה ממשלתית מקומית בצפון ומנכ"ל חברה ממשלתית בתחום הנדל"ן וכמה אנשי עסקים, ביניהם קבלנים ואנשי נדל"ן.</p>
      <p> </p>
      <p>מהמשטרה נמסר כי בתום חקירה סמויה ממושכת, הבוקר הפכה החקירה לגלויה. בין המעורבים שעוכבו שני אישי ציבור בכירים בשלטון המקומי. במסגרת החקירה עלה החשד כי עובדי ציבור בכירים, ביחד עם אחרים, כל אחד על פי חלקו, ביצעו לכאורה עבירות שחיתות תוך מעורבות בעלי השפעה בחברות ממשלתיות ובמוסדות שלטון.</p>
      <figure>
        <img src="https://images1.calcalist.co.il/PicServer3/2016/11/15/664840/1NL.jpg"/>
        <figcaption>יחידת להב 433 <br/>צילום: אבי מועלם</figcaption>
      </figure>
      <p>מממצאי החקירה עולה כי בעלי אינטרסים פעלו כדי לקדם את ענייניהם העסקיים, תוך ביצוע עבירות וכדי להשפיע על מקבלי ההחלטות בחברות ממשלתיות לקדם את ענייניהם. כמו כן עלה החשד כי בעלי תפקידים בכירים ברשויות מקומיות ואף במשרדי ממשלה מעורבים לכאורה אף הם בקידום ענייניהם של בעלי האינטרסים בתמורה לשוחד או ממניעים פסולים אחרים.</p>
      <p>הבוקר ערכה המשטרה עשרות חיפושים וכן התבצעה פעילות אכיפה כלכלית נרחבת.</p>
      <p>מהמשטרה נמסר, "מדובר בחקירה מורכבת ורחבה המנוהלת על ידי משטרת ישראל בשיתוף יחידת יהלום ברשות המיסים ובליווי פרקליטות מחוז מרכז (פלילי). במסגרת החקירה עלה החשד כי עובדי ציבור בכירים, ביחד עם אחרים, כל אחד על פי חלקו, ביצעו לכאורה עבירות שחיתות תוך מעורבות בעלי השפעה בחברות ממשלתיות ובמוסדות שלטון". </p>
    </article>
  </body>
</html>