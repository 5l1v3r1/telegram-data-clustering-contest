<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/04/rilasciate-le-patch-sicurezza-novembre-la-famiglia-pixel-finito-supporto-ufficiale-primi-pixel-678250/"/>
    <meta property="og:site_name" content="AndroidWorld"/>
    <meta property="article:published_time" content="2019-11-04T21:05:03+00:00"/>
    <meta property="og:title" content="Rilasciate le patch di sicurezza di novembre per la famiglia Pixel, è finito il supporto ufficiale per i primi Pixel?"/>
    <meta property="og:description" content="Di solito il rilascio delle patch di sicurezza, pur essendo un’operazione molto importante per la sicurezza dei dispositivi, è qualcosa..."/>
  </head>
  <body>
    <article>
      <h1>Rilasciate le patch di sicurezza di novembre per la famiglia Pixel, è finito il supporto ufficiale per i primi Pixel?</h1>
      <address><time datetime="2019-11-04T21:05:03+00:00">04 Nov 2019, 21:05</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Di solito il rilascio delle <a href="https://www.androidworld.it/tag/patch-di-sicurezza/">patch di sicurezza</a>, pur essendo un’operazione molto importante per la sicurezza dei dispositivi, è qualcosa che <b>scorre con ordinarietà mese dopo mese</b>. Stavolta però potrebbe rappresentare una <b>rottura degna di nota</b> con due eventi di rilievo in un colpo solo (se non tre). Questo novembre infatti non solo vede per la prima volta un<b> update per i nuovissimi <a href="https://www.androidworld.it/tag/google-pixel-4/">Pixel 4</a></b>, ma rappresenta con tutta probabilità anche la fine del supporto ufficiale per i Pixel di prima generazione.</p>
      <p><b>I <a href="https://www.androidworld.it/tag/google-pixel/">primi Pixel</a> </b>in effetti sono stati aggiornati ad <a href="https://www.androidworld.it/tag/android-10/">Android 10</a> da poco e hanno ricevuto il solito carico di bugfix lo scorso mese, tuttavia non ci sono loro tracce nel <a href="https://source.android.com/security/bulletin/pixel/2019-11-01">bollettino odierno</a>, per cui è davvero probabile che siano <b>giunti al termine del supporto esteso</b>. In assenza di una comunicazione ufficiale, rimane comunque la possibilità che ci sia semplicemente un ritardo.</p>
      <p>A proposito di detto bollettino, ci sono novità funzionali un po’ per tutti i Pixel supportati. Migliora la qualità audio di Pixel 3, migliora il riconoscimento della hotword di Assistant sui Pixel 2 e 3, e sui Pixel 4 migliorano fotocamera e smooth display, anche se non sappiamo in che modo di preciso.</p>
      <p>Il <a href="https://source.android.com/security/bulletin/2019-11-01">bollettino ufficiale</a> riporta poi ben <b>17 problematiche risolte</b> con il rilascio del primo del mese e <b>altre 21</b> coperte dalla patch del 5 novembre. Le vulnerabilità affrontate sono di <b>livello elevato e critico</b>, ma la cosa non deve suonarvi allarmante. Infatti <a href="https://www.androidworld.it/tag/google/">Google</a> ha comunicato che nel corso del 2018 non è emersa pubblicamente nessuna problematica che non avesse <b>già una soluzione pronta attraverso un aggiornamento di sicurezza o una mitigazione</b>.</p>
      <p>Le patch di novembre portano infine anche una <b>terza novità</b> – forse meno interessante per la maggioranza dei nostri lettori: per la prima volta infatti<b> il <a href="https://source.android.com/security/bulletin/pixel/2019-11-01">bollettino mensile per i Pixel</a> riporta il dettaglio degli aggiornamenti funzionali</b> accanto a bugfix e patch di sicurezza. Infine <a href="https://9to5google.com/2019/11/04/pixel-november-19-security-patch/">qui</a> trovate l’elenco con le factory image e gli OTA per tutti i dispositivi da Pixel 2 a Pixel 4 XL.</p>
      <p>Via: <a href="https://9to5google.com/2019/11/04/pixel-november-19-security-patch/">9To5Google (1)</a>, <a href="https://9to5google.com/2017/11/06/monthly-pixel-security-bulletin-now-includes-changelog-of-functional-updates-fixes/">(2)</a></p>
    </article>
  </body>
</html>