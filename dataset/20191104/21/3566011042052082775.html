<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545007.html/%D8%A2%D9%85%D8%B1%DB%8C%DA%A9%D8%A7---%D9%81%D8%B1%D8%AF-%D9%88-%DB%8C%DA%A9-%D9%86%D9%87%D8%A7%D8%AF-%D8%A7%DB%8C%D8%B1%D8%A7%D9%86%DB%8C-%D8%B1%D8%A7-%D8%AA%D8%AD%D8%B1%DB%8C%D9%85-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T21:07:00+00:00"/>
    <meta property="og:title" content="آمریکا ۹ فرد و یک نهاد ایرانی را تحریم کرد"/>
    <meta property="og:description" content="وزارت خزانه‌داری آمریکا امروز دوشنبه از اعمال تحریم‌های جدید علیه ایران خبر داد."/>
  </head>
  <body>
    <article>
      <h1>آمریکا ۹ فرد و یک نهاد ایرانی را تحریم کرد</h1>
      <address>
        <time datetime="2019-11-04T21:07:00+00:00">04 Nov 2019, 21:07</time>
      </address>
      <p>وزارت خزانه‌داری آمریکا امروز دوشنبه از اعمال تحریم‌های جدید علیه ایران خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ وزارت خزانه‌داری آمریکا امروز دوشنبه اعلام کرد نام ۹ فرد و یک نهاد را به فهرست تحریمی این کشور علیه ایران اضافه کرده است. </p>
      <p>بر اساس آنچه وزارت خزانه‌داری آمریکا اعلام کرده اسامی آقایان «محمد باقری»، «حسین دهقان»، «حجت‌الاسلام و والمسلمین محمد محمدی گلپایگانی»، «غلامعلی حداد حادل»، «وحید حقانیان»، «حجت الاسلام والمسلمین سید مجتبی خامنه‌ای»، «آیت‌الله سید ابراهیم رئیسی»، «غلامعلی رشید»، «علی‌اکبر ولایتی» افرادی هستند که به فهرست تحریم‌ها علیه ایران اضافه شده‌اند.</p>
      <p>خزانه‌داری آمریکا همچنین ستاد کل نیروهای مسلح جمهوری اسلامی ایران را نیز به فهرست تحریم‌ها اضافه کرده است.</p>
      <p>واشنگتن بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. </p>
      <p>جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند. </p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. </p>
      <p>جمهوری اسلامی ایران تا کنون در سه گام گام از تعهدات خود کاسته است. تهران شهریورماه اجرای سومین گام از کاهش تعهدات خود را اعلام کرد. </p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده  بود که در تاریخ هجدهم اردیبهشت اعلام شد.</p>
      <p>به گزارش فارس، گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد.</p>
      <p>گام سوم ایران برای کاهش و توقف برخی تعهدات ذیل برجام که از ۱۶ شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
      <p>انتهای پیام/ </p>
    </article>
  </body>
</html>