<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638180/%D8%B4%D8%A7%DB%8C%D8%B3%D8%AA%DA%AF%DB%8C-%D8%A8%D8%B1%D8%AA%D8%B1%DB%8C-%D9%85%D9%82%D8%A7%D8%A8%D9%84-%D9%81%D9%88%D9%84%D8%A7%D8%AF-%D8%B1%D8%A7-%D8%AF%D8%A7%D8%B4%D8%AA%DB%8C%D9%85-%D8%A8%D8%A7%D8%B2%DB%8C%DA%A9%D9%86%D8%A7%D9%86%D9%85-%D8%A7%D8%AD%D8%AA%DB%8C%D8%A7%D8%AC-%D8%A8%D9%87-%D8%B2%D9%85%D8%A7%D9%86-%D8%AF%D8%A7%D8%B1%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T21:08:00+00:00"/>
    <meta property="og:title" content="شایستگی برتری مقابل فولاد را داشتیم/ بازیکنانم احتیاج به زمان دارند"/>
    <meta property="og:description" content="گابریل کالدرون، سرمربی تیم فوتبال پرسپولیس تیمش را شایسته برتری مقابل فولاد خوزستان دانست."/>
  </head>
  <body>
    <article>
      <h1>
        <a href="https://www.bultannews.com/fa/news/638180/%D8%B4%D8%A7%DB%8C%D8%B3%D8%AA%DA%AF%DB%8C-%D8%A8%D8%B1%D8%AA%D8%B1%DB%8C-%D9%85%D9%82%D8%A7%D8%A8%D9%84-%D9%81%D9%88%D9%84%D8%A7%D8%AF-%D8%B1%D8%A7-%D8%AF%D8%A7%D8%B4%D8%AA%DB%8C%D9%85-%D8%A8%D8%A7%D8%B2%DB%8C%DA%A9%D9%86%D8%A7%D9%86%D9%85-%D8%A7%D8%AD%D8%AA%DB%8C%D8%A7%D8%AC-%D8%A8%D9%87-%D8%B2%D9%85%D8%A7%D9%86-%D8%AF%D8%A7%D8%B1%D9%86%D8%AF">شایستگی برتری مقابل فولاد را داشتیم/ بازیکنانم احتیاج به زمان دارند</a>
      </h1>
      <h2>گابریل کالدرون، سرمربی تیم فوتبال پرسپولیس تیمش را شایسته برتری مقابل فولاد خوزستان دانست.</h2>
      <address><time datetime="2019-11-04T21:08:00+00:00">04 Nov 2019, 21:08</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> <b>گابریل کالدرون</b> پس از پیروزی یک بر صفر تیم فوتبال <b>پرسپولیس</b> مقابل <b>فولاد خوزستان</b> اظهار داشت: به بازیکنانم تبریک می‌گویم. آنها خوب بازی کردند و ما هم شایستگی این برد را داشتیم. در نیمه اول چند فرصت را از دست دادیم، وگرنه نتیجه می‌توانست بهتر از این باشد. ما مقابل تیم خوبی بازی کردیم و به خاطر برتری مقابل این تیم به بازیکنانم تبریک می‌گویم. در این زمین پیروز شدن، شایستگی زیادی می‌خواهد. برای من افتخار است که بازیکنان ایرانی دارم، کارم را انجام می‌دهم و به این بازیکنان ایرانی تبریک می‌گویم.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، سرمربی تیم فوتبال پرسپولیس درباره اینکه پنالتی تیمش را مهدی ترابی زد و آیا پنالتی زن اول سرخپوشان ترابی خواهد بود، گفت: از این پس مهدی ترابی پنالتی‌ها را خواهد زد.</p>
      <p>کالدرون درباره حضور مجدد سیدجلال حسینی در ترکیب پرسپولیس و اینکه آیا با بازگشت شجاع خلیل‌زاده او بازهم به ترکیب اضافه می‌شود یا نه، گفت: من همیشه گفته‌ام که دفاع وسط‌های خوبی داریم و متأسفانه هر بازی یک نفر بیرون می‌ماند. ابتدا کنعانی‌زادگان بود، بعد سیدجلال و حالا شجاع خلیل‌زاده. به کاپیتان تیمم تبریک می‌گویم که مدت‌ها بازی نکرد، اما همان‌طور که گفتم او حرفه‌ای بودن و رفتار حرفه‌ای خود را نشان داد. با اینکه سیدجلال مدت‌ها بازی نکرده بود، اما همیشه به تیم و مربی و بازیکنان کمک می‌کند.</p>
      <p>وی درباره تیم فولاد خوزستان خاطرنشان کرد: همان‌طور که دیروز هم از من پرسیده شد، ما فولاد را به خوبی بررسی کرده بودیم و اجازه ندادیم بازی خودشان را انجام دهند. فولاد تیم بسیار خوبی است و این را بارها نشان داده است.</p>
      <p>سرمربی تیم فوتبال پرسپولیس در واکنش به این مسئله که به نظر می‌رسد او هنوز از تیمش شناخت پیدا نکرده است، چون بازیکنان را در هر بازی تغییر می‌دهد، گفت: ما تغییرات زیادی نداشته‌ایم. وقتی یک مربی تازه به تیم می‌آید، این شرایط طبیعی است. حضور مربی جدید در پرسپولیس فلسفه چهار سال گذشته را تغییر می‌دهد، حتی با اینکه نتایج خوبی گرفته شده است. بازیکنانم حالا احتیاج به زمان دارند. من همیشه دوست دارم که برنده باشم و یک تیم بزرگ مانند پرسپولیس دیدید بدون بازیکن خارجی چگونه بازی کرد. به بازیکنانم تبریک می‌گویم.</p>
      <p>کالدرون با اشاره به جو ورزشگاه شهدای فولاد خوزستان خاطرنشان کرد: شاهد جو خوبی در ورزشگاه بودیم، اما پرتاب بطری و اشیا به زمین خوب نبود. برای من به‌عنوان یک مربی خارجی، افتخاری بود که در این ورزشگاه بازی کردیم. من هواداران را تحسین می‌کنم، اما حیف که گاهی اشیایی به زمین پرتاب می‌شد.</p>
      <p>وی درباره اینکه آیا جونیور تا نیم‌فصل از پرسپولیس جدا می‌شود، گفت: تا نیم فصل هنوز بازی‌های زیادی باقی مانده است و هر اتفاقی امکان دارد رخ بدهد.</p>
    </article>
  </body>
</html>