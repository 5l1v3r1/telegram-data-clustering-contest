<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://academia.gal/inicio/-/asset_publisher/m2gF/content/a-alcaldesa-da-coruna-visita-a-real-academia-galega?redirect=https%3A%2F%2Facademia.gal%2Finicio%3Fp_p_id%3D101_INSTANCE_m2gF%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-1%26p_p_col_pos%3D1%26p_p_col_count%3D4"/>
    <meta property="og:site_name" content="academia.gal"/>
    <meta property="article:published_time" content="2019-11-04T21:10:19+00:00"/>
    <meta property="og:title" content="A alcaldesa da Coruña visita a Real Academia Galega"/>
    <meta property="og:description" content="A comisión executiva da Real Academia Galega recibiu hoxe a alcaldesa da Coruña nunha visita institucional que concluíu cun encontro no que ambas as partes ratificaron a vontade compartida de profundar na colaboración entre o Concello da Coruña e a Academia. A reunión deu continuidade á primeira xuntanza mantida entre Inés Rey e o presidente da RAG, Víctor F. Freixanes,  o pasado mes de setembro no pazo de María Pita."/>
  </head>
  <body>
    <article>
      <h1>A alcaldesa da Coruña visita a Real Academia Galega</h1>
      <address>
        <time datetime="2019-11-04T21:10:19+00:00">04 Nov 2019, 21:10</time>
      </address>
      <p>
        <b>A comisión executiva da Real Academia Galega recibiu hoxe a alcaldesa da Coruña nunha visita institucional que concluíu cun encontro no que ambas as partes ratificaron a vontade compartida de profundar na colaboración entre o Concello da Coruña e a Academia. A reunión deu continuidade á primeira xuntanza mantida entre Inés Rey e o presidente da RAG, Víctor F. Freixanes,  o pasado mes de setembro no pazo de María Pita.</b>
      </p>
      <figure>
        <img src="https://academia.gal/image/image_gallery?uuid=6cc94790-69d6-40ea-92b8-e4521af631b3&amp;groupId=10157&amp;t=1571675449187"/>
        <figcaption>Pola esquerda, Víctor F. Freixanes, Marilar Aleixandre, Inés Rey, Fina Casalderrey, Henrique Monteagudo e Jesús Celemín. Fonte: RAG</figcaption>
      </figure>
      <p>Víctor F. Freixanes agradeceu a presenza na Academia da rexedora do Concello da Coruña, a institución municipal que acolleu  durante décadas a Academia no pazo de María Pita, antes do seu traslado á rúa Tabernas 11, recordou. Ás portas da súa sede dende 1978, Inés Rey foi recibida polo propio presidente e o secretario da RAG, Henrique Monteagudo; a tesoureira, Marilar Aleixandre; e a arquiveira-bibliotecaria, Fina Casalderrey.</p>
      <p>A rexedora, acompañada polo concelleiro de Cultura, Jesús Celemín, deixou constancia no libro de honra da institución da vontade do Concello da Coruña de seguir a colaborar "na defensa da nosa lingua e da nosa cultura", unha intención que concretou tamén na reunión mantida tras coñecer a biblioteca, o arquivo e demais instalacións da Academia. Inés Rey detívose tamén na Casa-Museo Emilia Pardo Bazán, situada na primeira planta do edificio que pertenceu á escritora coruñesa.</p>
    </article>
  </body>
</html>