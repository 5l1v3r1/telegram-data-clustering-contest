<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88684"/>
    <meta property="og:site_name" content="Denník politika"/>
    <meta property="article:published_time" content="2019-11-04T21:35:05+00:00"/>
    <meta property="og:title" content="Menšinová vláda premiéra Orbana v rumunskom parlamente získala dôveru"/>
    <meta property="og:description" content="4.11.2019 (Webnoviny.sk) – V rumunskom parlamente získala v pondelok dôveru nová menšinová vláda dezignovaného premiéra Ludovica Orbana, predsedu Národnej liberálnej strany (PNL), ktorá je najsilnejším opozičným zoskupením v krajine. Orbanova vláda potrebovala podporu 233 poslancov, pričom získala nakoniec 240 hlasov."/>
  </head>
  <body>
    <article>
      <h1>Menšinová vláda premiéra Orbana v rumunskom parlamente získala dôveru</h1>
      <address><time datetime="2019-11-04T21:35:05+00:00">04 Nov 2019, 21:35</time> by <a rel="author">Webnoviny</a></address>
      <p>4.11.2019 (Webnoviny.sk) – V rumunskom parlamente získala v pondelok dôveru nová menšinová vláda dezignovaného premiéra Ludovica Orbana, predsedu Národnej liberálnej strany (PNL), ktorá je najsilnejším opozičným zoskupením v krajine. Orbanova vláda potrebovala podporu 233 poslancov, pričom získala nakoniec 240 hlasov.</p>
      <p>Hoci riadne parlamentné voľby by sa v Rumunsku mali konať až v druhej polovici budúceho roka, 10. októbra po vyslovení nedôvery v parlamente padla doterajšia vláda Sociálnodemokratickej strany (PSD) na čele s premiérkou Vioricou Dancilou. Túto vládu opozícia a médiá dlhodobo obviňovali z veľmi vážnej korupcie.</p>
      <p>Ludovic Orban nemá okrem mena nič spoločné so svojím maďarským takmer menovcom Viktorom Orbánom, a to ani v politickej rovine. Zatiaľ čo maďarský premiér sa snaží v posledných rokoch profilovať ako tvrdý konzervatívec a zástanca tradičných hodnôt, a svojich voličov jednostaj „<i>straší</i>“ Bruselom, rumunský Orban a jeho PNL sú proeurópski a liberálni.</p>
      <footer>Zdroj: Webnoviny.sk – <a href="https://www.webnoviny.sk/mensinova-vlada-premiera-orbana-v-rumunskom-parlamente-ziskala-doveru/"><u>Menšinová vláda premiéra Orbana v rumunskom parlamente získala dôveru</u></a> © SITA Všetky práva vyhradené.</footer>
    </article>
  </body>
</html>