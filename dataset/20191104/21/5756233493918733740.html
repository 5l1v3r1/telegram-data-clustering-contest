<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619915/%D9%86%DA%A9%D9%88%D9%86%D8%A7%D9%85-%D8%AF%D8%A7%D9%88%D8%B1-%D8%A8%D8%A7-%D9%85%D8%A7-%D8%AF%D8%B9%D9%88%D8%A7-%D8%AF%D8%A7%D8%B4%D8%AA-%D8%A7%D9%85%D8%A7-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C%E2%80%8C%D9%87%D8%A7-%D9%85%DB%8C%E2%80%8C%DA%AF%D9%81%D8%AA-%D8%B9%D8%B2%DB%8C%D8%B2%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T21:47:00+00:00"/>
    <meta property="og:title" content="نکونام: داور با ما دعوا داشت اما به پرسپولیسی‌ها می‌گفت عزیزم"/>
    <meta property="og:description" content="سرمربی فولاد معتقد است اشکان خورشیدی قضاوت خوبی در بازی تیمش با پرسپولیس نداشته است."/>
  </head>
  <body>
    <article>
      <h1>نکونام: داور با ما دعوا داشت اما به پرسپولیسی‌ها می‌گفت عزیزم</h1>
      <address>
        <time datetime="2019-11-04T21:47:00+00:00">04 Nov 2019, 21:47</time>
      </address>
      <p>
        <i>سرمربی فولاد معتقد است اشکان خورشیدی قضاوت خوبی در بازی تیمش با پرسپولیس نداشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جواد نکونام بعد از شکست یک بر صفر تیمش مقابل پرسپولیس در نشست خبری گفت: فرق دو تیم روی ضربه پنالتی بود که قبل از آن به طور صد درصد توسط سید جلال حسینی روی احمد عبدالله‌زاده خطا شد ولی متاسفانه داور خطا نگرفت و همان توپ تبدیل به پنالتی شد. در صحنه دیگری حسینی به زمین می خورد و شیمبا توپ را می‌گیرد و داور هم سوت می زند. هیچ برخوردی صورت نگرفت. او خودش زمین خورد و داور اشتباه کرد. در این دو صحنه داور دو اشتباه وحشتناک داشت. روی صحنه پنالتی و زمین خوردن حسینی مرتکب اشتباه شد. من فقط اعتراض کردم و گفتم بازیکن حریف لیز خورد اما داور با من بحث بی‌مورد انجام داد و یک کارت زرد هم نشان داد.</p>
      <p>سرمربی فولاد ادامه داد: وقتی بازیکن ما لب خط آمد، داور چهارم به تندی با او حرف زد که لوسیانو پریرا به او گفت"آقا آرام باش". در واقع داور با ما دعوا داشت اما به بازیکن حریف "عزیزم و قربانت شوم" گفت. فرق دو تیم اینطور مشخص شد.</p>
      <figure>
        <img src="https://aftabnews.ir/files/fa/news/1398/8/13/355391_833.jpg"/>
      </figure>
      <p>نکونام خاطرنشان کرد: در نیمه اول بازی پایاپای بود. در نیمه دوم پرسپولیس فقط وقت تلف کرد. بازیکنان ملی‌پوش و بزرگ این تیم مشغول اتلاف وقت شدند. طبیعیت فوتبال همین است. وقتی تیمی جلو بیفتد، از این حربه برای گرفتن امتیاز استفاده کند. ما باید این مسائل را یاد بگیریم.</p>
      <p>وی تاکید کرد: پرسپولیس در نیمه دوم هیچ کاری نکرد. ما در نیمه دوم اشتباهات خودمان در نیمه نخست را جبران کردیم و بازی را در اختیار داشتیم می توانستیم به گل برسیم ولی کم دقتی کردیم. موفقیت حریف روی اشتباهی بود که قبل از پنالتی رخ داد و داور خطای حسینی را نگرفت. مساوی حداقل نتیجه ممکن بود و اگر بازی را می‌بردیم، هم حقمان بود.</p>
      <p>سرمربی فولاد درباره بازی بدون برنامه تیمش مقابل پرسپولیس و ارسال توپ‌های مستقیم به سمت دروازه پرسپولیس که توسط حسینی و بیرانوند دور شد، پاسخی نداد و خطاب به خبرنگار گفت که از او سوال نشده و صرفا یک نظر کارشناسی درباره بازی تیمش ارائه شده است.</p>
      <p>سپس با پافشاری خبرنگار و اصلاح این سوال که چرا تیمش نتوانسته سانتری روی دروازه حریف انجام دهد، گفت: صابر حردانی چندین بار به سمت دروازه حریف شوت زد. وقتی تیمی قلب دفاعش را می‌بندد، مجبوریم شوت بزنیم و از کنار زمین توپ را به داخل محوطه جریمه ارسال کنیم. تیمی که انقدر بسته بازی می‌کند، موقعیت کمی به حریف می‌دهد. ما مجبور بودیم شوت بزنیم و از اشتباهات حریف استفاده کنیم که موفق به زدن گل نشدیم.</p>
      <p>سرمربی فولاد درباره لو رفتن توپ در طول بازی توسط هافبک‌های کناری تیمش گفت: به طور کلی یکسری اشتباهات در این زمینه داشتیم. بعد از آن پنالتی ناخواسته توسط روح الله سیف‌اللهی، بازیکن ما روحیه خودش را از دست داد و ما هم سیف‌اللهی را تعویض کردیم. صابر حردانی هم در نیمه دوم خوب بازی کرد. محمد قاسمی‌نژاد هم به عنوان هافبک کناری نتوانست خوب کار کند چون او به علت کمبود بازیکن در پست غیرتخصصی بازی می‌کند. برای نیم‌فصل بازیکنانی را مدنظر داریم و دنبال مذاکره با آن‌ها هستیم.</p>
    </article>
  </body>
</html>