<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/kamiont-s-migranti-v-grtsiya-s-blgarska-registratsiya-405888.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T21:18:43+00:00"/>
    <meta property="og:title" content="Камионът с мигранти в Гърция с българска регистрация"/>
    <meta property="og:description" content="Най-вероятно е влязъл в страната от съседна Турция"/>
  </head>
  <body>
    <article>
      <h1>Камионът с мигранти в Гърция с българска регистрация</h1>
      <address><time datetime="2019-11-04T21:18:43+00:00">04 Nov 2019, 21:18</time> by <a rel="author">"Стандарт"</a></address>
      <p>Камионът, в който днес бяха открити 41 мигранти, мъже и момчета, е с българска регистрация. съобщи гръцката полиция. Превозното средство се е движело по автомагистрала в Северна Гърция, след като най-вероятно е влязло в страната от съседна Турция, предадоха Ройтерс и Асошиейтед прес, с което името на страната ни беше замесено за втори път в рамките на дни в подобен инцидент, след случая с 39-те трупа в каимон във Великобритания.</p>
      <p>И в този случай шофьорът не е българин - а 40-годишен грузинец, който е задържан, след като полицията го спряла близо до град Ксанти за рутинна проверка. Негов спътник в кабината от Турция е избягал и се издирва.</p>
      <p>В този случай мигрантите, повечето от Афганистан, са живи и невредими, съобщи полицейски представител, като добави, че хладилната система на камиона не е била включена. Освен афганистанците вътре е имало и един иранец и един сириец, а шестима от мигрантите били непълнолетни. Осем от бежанците са имали дихателни проблеми, но другите нямали оплаквания. Те са отведени в близкото полицейско управление за идентификация.</p>
      <p>Не е ясно точно къде и кога в България е регистриран камионът, но от кадри на гръцки медии се вижда, че возилото е с пазарджишка регистрация. По неофициална информация на БНТ това е направено на името на транспортна фирма. Търговският регистър обаче показва, че фирмите с такова име в България са две - в Пазарджик и в София.</p>
      <p>Собствениците на пазарджишката фирма отрекоха камионът да е техен и заявиха, че нямат такива с хладилна инсталация. Оттам препратиха журналистите към другата фирма с това име, която се намира в столицата. Според регистъра тя би трябвало да се намира в жилищен блок в квартал "Илинден". На адреса обаче не отговаря никой.</p>
      <p>От МВР неофициално заявиха, че с казуса се занимават гръцките власти и у нас не могат да ни дадат информация за този случай.</p>
      <p>В случая от Лондон стана ясно, че камионът е регистриран още през 2017 година във Варна от ирландка и още на следващия ден е напуснал страната, след което повече не се е връщал.</p>
      <p> </p>
      <p> </p>
    </article>
  </body>
</html>