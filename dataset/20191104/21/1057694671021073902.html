<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2019722/anagkastiki-prosgiosi-tou-elikopterou-me-ton-evo-morales.html"/>
    <meta property="og:site_name" content="News.gr"/>
    <meta property="article:published_time" content="2019-11-04T21:37:36+00:00"/>
    <meta property="og:title" content="Αναγκαστική προσγείωση του ελικοπτέρου με τον Έβο Μοράλες"/>
    <meta property="og:description" content="Συνεργάτης του προέδρου της Βολιβίας έκανε λόγο για «επίθεση» εναντίον του"/>
  </head>
  <body>
    <article>
      <h1>Αναγκαστική προσγείωση του ελικοπτέρου με τον Έβο Μοράλες</h1>
      <address><time datetime="2019-11-04T21:37:36+00:00">04 Nov 2019, 21:37</time> by <a rel="author">Βολιβία</a></address>
      <h3>Συνεργάτης του προέδρου της Βολιβίας έκανε λόγο για «επίθεση» εναντίον του</h3>
      <p>Το ελικόπτερο που μετέφερε τον πρόεδρο της Βολιβίας <a href="https://www.news.gr/tag/evo-morales"><b>Έβο Μοράλες</b></a> πραγματοποίησε αναγκαστική προσγείωση σήμερα εξαιτίας μηχανικής βλάβης και ένας συνεργάτης του έκανε λόγο για «επίθεση» εναντίον του.</p>
      <p>Το ελικόπτερο, τύπου EC-145, παρουσίασε μηχανική βλάβη στο ουραίο στροφείο λίγο μετά την απογείωση και χρειάστηκε να προσγειωθεί εκτάκτως, ανέφερε η πολεμική αεροπορία (FAB) σε ανακοίνωση που εξέδωσε, διευκρινίζοντας ότι δεν υπάρχουν τραυματίες.</p>
      <p>Το ατύχημα αυτό σημειώθηκε ενώ ο Σοσιαλιστής πρόεδρος ετοιμαζόταν να αποχωρήσει από ένα χωριό των Άνδεων, αφού εγκαινίασε έναν δρόμο, σύμφωνα με το Αθηναϊκό Πρακτορείο Ειδήσεων.</p>
      <p>Στις εικόνες που μεταδόθηκαν από τα τοπικά μέσα ενημέρωσης το ελικόπτερο απογειώνεται –υπό βροχή– από ένα ποδοσφαιρικό γήπεδο, προσπαθεί να πάρει ύψος και κατόπιν προσγειώνεται απότομα λίγο μακρύτερα, σε λασπώδες έδαφος.</p>
      <figure>
        <iframe data-src="https://twitter.com/SharkNewsWires/status/1191453051774746624?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/breakingavnews/status/1191461265220218880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι αρχές διεξάγουν έρευνα για την υπόθεση.</p>
      <p>Ο πρώην υπουργός Εσωτερικών Ούγο Μολντίς, αμέσως μετά το ατύχημα, κατήγγειλε μια «επίθεση» σε βάρος του προέδρου.</p>
      <p>Το Σάββατο, ένα ηγετικό στέλεχος της αντιπολίτευσης, ο Λουίς Φερνάδο Καμάτσο, είχε καλέσει τον στρατό «να σταθεί στο πλευρό του λαού» και έδωσε στον Μοράλες διορία μέχρι το βράδυ της Δευτέρας να εγκαταλείψει την εξουσία.</p>
      <p>Ο Έβο Μοράλες, που κυβερνά τη <a href="https://www.news.gr/tag/volivia"><b>Βολιβία</b> </a>από το 2006, κέρδισε τις προεδρικές εκλογές της 20ής Οκτωβρίου με ποσοστό 47,08%, έναντι 36,51% του κεντρώου Κάρλος Μέσα, σύμφωνα με τα επίσημα αποτελέσματα. Το προβάδισμα των δέκα μονάδων επί του αντιπάλου του σημαίνει ότι επανεξελέγη από τον πρώτο γύρο, όμως η αντιπολίτευση κάνει λόγο για «νοθεία». Στις κινητοποιήσεις που ξέσπασαν αμέσως μετά τις εκλογές αυτές έχουν χάσει τη ζωή τους τουλάχιστον δύο άνθρωποι και 140 τραυματίστηκαν.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/1955179/pirkagies-amazonios-pano-apo-23-ekatommiria-agria-zoa-pethanan-stis-pirkagies.html"/>
        <a href="https://www.news.gr/kosmos/article/1915357/o-morales-paradechthike-pos-chathike-mesa-sti-zougkla.html"/>
        <a href="https://www.news.gr/kosmos/article/1904737/megales-dasikes-foties-se-volivia-ke-paragouai.html"/>
      </related>
    </article>
  </body>
</html>