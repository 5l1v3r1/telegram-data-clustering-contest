<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/elfogadta-a-miniszterelnok-meghivasat-a-szerdai-kormanyulesre-a-fopolgarmester-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-04T21:10:00+00:00"/>
    <meta property="og:title" content="Elfogadta a miniszterelnök meghívását a szerdai kormányülésre a főpolgármester - a nap hírei"/>
    <meta property="og:description" content="Megválasztotta újabb 9 évre legfőbb ügyésznek Polt Pétert és alkotmánybírónak Handó Tündét az országgyűlés. Vasárnap 10 településen kell megismételni az önkormányzati választást."/>
  </head>
  <body>
    <article>
      <h1>Elfogadta a miniszterelnök meghívását a szerdai kormányülésre a főpolgármester - a nap hírei</h1>
      <address><time datetime="2019-11-04T21:10:00+00:00">04 Nov 2019, 21:10</time> by <a rel="author">Infostart / InfoRádió</a></address>
      <h3>Megválasztotta újabb 9 évre legfőbb ügyésznek Polt Pétert és alkotmánybírónak Handó Tündét az országgyűlés. Vasárnap 10 településen kell megismételni az önkormányzati választást.</h3>
      <p><a href="https://infostart.hu/belfold/2019/11/04/elmegy-a-kormanyulesre-a-fopolgarmester">Elfogadta </a>a miniszterelnök <a href="https://infostart.hu/belfold/2019/11/04/meghivot-kuldott-orban-viktor-karacsony-gergelynek">meghívását </a>a szerdai kormányülésre a főpolgármester. Karácsony Gergely a Facebook-oldalán azt írta: a meghívást a közös munka kezdetének, az első lépésnek tekinti. Közölte: az új Fővárosi Közgyűlés keddi alakuló ülésén néhány ügyben már olyan döntés születik, amelyet képvisel majd a kormányülésen. Példaként említette a Városliget, vagy a Római-part ügyét.</p>
      <p><a href="https://infostart.hu/belfold/2019/11/04/ujabb-9-evig-legfobb-ugyesz-marad-polt-peter-hando-tunde-alkotmanybiro-lett">Megválasztotta </a>újabb 9 évre legfőbb ügyésznek Polt Pétert és alkotmánybírónak Handó Tündét az országgyűlés. Szalayné Sándor Erzsébetet pedig a nemzetiségek jogainak védelmét ellátó ombudsman-helyettesnek választották meg. A három közjogi tisztséget kapott jelölt azonnal esküt is tett az Országgyűlés előtt, ezen az ellenzék jelentős többsége szintén nem kívánt részt venni.</p>
      <p><a href="https://infostart.hu/belfold/2019/11/04/felfuggesztettek-ket-kepviselo-mentelmi-jogat">Felfüggesztette </a>a DK-s Varju László és a kereszténydemokrata Aradszki András mentelmi jogát az Országgyűlés. Varju Lászlót garázdasággal és súlyos testi sértéssel gyanúsítja az ügyészség az MTVA székházában tavaly történtek miatt. A DK-s politikus koncepciósnak nevezte az ellene folyó eljárást. A kereszténydemokrata Aradszki András mentelmi jogának felfüggesztését közúti baleset gondatlan okozása miatt kérte a legfőbb ügyész.</p>
      <p>Változatlan marad a régióra vonatkozó magyar külpolitikai stratégia - jelentette ki a házelnök. Kövér László a délkelet-európai országok parlamenti elnökeinek találkozóján közölte: Magyarország ezután is következetesen támogatja a Nyugat-Balkán országainak euroatlanti csatlakozását.</p>
      <p>Vasárnap 10 településen kell megismételni az önkormányzati választást, miután lezárult valamennyi jogorvoslati eljárás. A szavazások több mint 30 ezer választópolgárt érintenek. A megismételt voksolásokon ugyanazok a jelöltek indulhatnak, akik a négy héttel ezelőtti voksoláson, kivéve azokat, akik időközben visszaléptek.</p>
      <p><a href="https://infostart.hu/belfold/2019/11/04/schanda-tamas-senki-sem-vitathatja-el-tolunk-56-dicsoseget">Emlékkoncerttel, gyertyagyújtással emlékeztek</a> az 1956-os forradalom és szabadságharc áldozataira a nemzeti gyásznapon. A szovjet csapatok bevonulásának 63. évfordulóján ünnepélyesen felvonták, majd félárbocra engedték Magyarország lobogóját a Parlament előtt. A Nemzeti Örökség Intézete az Új köztemető a 300-as parcellánál tartott megemlékezést és koszorúzást.</p>
      <p>A betegségek megelőzésére helyezi a hangsúlyt a kormány - jelentette ki az emberi erőforrások minisztere. Kásler Miklós az M1-en közölte: az egészségügyi fejlesztések egyik irányvonala az alapellátás javítása. Ezért a kormány több mint 10 milliárd forinttal támogatja csoportpraxisok létrehozását, hogy egy-egy földrajzi egységben a különböző orvosi szakmák együtt dolgozhassanak. Hozzátette: januártól minden beteg egészségügyi adatait egy helyen érhetik el a betegek és a kezelőorvosok.</p>
      <p>Az értékteremtő tudomány áll a Magyar tudomány ünnepe országos rendezvénysorozat középpontjában - közölte a megnyitó ünnepségen a Magyar Tudományos Akadémia főtitkárhelyettese. Barnabás Beáta a veszprémi eseményen kiemelte: az idei programsorozat előadásai között szerepel egyebek mellett a Kárpát-medence tűzhányóiról, a mesterséges intelligencia rákkutatásban betöltött szerepéről és a skizofrénia gyógyításáról szóló értekezés.</p>
      <p><a href="https://infostart.hu/gazdasag/2019/11/04/oriasi-uzletet-kotott-a-mol">Részesedést vásárolt</a> Azerbajdzsán legnagyobb olajmezőjében és a Baku-Tbiliszi-Ceyhan vezetékben a Mol. A Chevron amerikai vállalat azerbajdzsáni érdekeltségeinek megvásárlásával a magyar olajtársaság a harmadik legnagyobb partner lesz a BP által üzemeltetett olajmezőben, amelynek megszerzése napi 20 ezer hordóval járul hozzá a Mol-csoport éves szénhidrogén termeléséhez.</p>
      <p><a href="https://infostart.hu/belfold/2019/11/04/keszul-az-m0-s-korgyuru-tehermentesitojenek-tanulmanyterve">Az M0-s körgyűrűt tehermentesítő út tanulmánytervének</a> elkészítésére írt ki tendert a Nemzeti Infrastruktúra Fejlesztő. Az uniós közbeszerzési közlönyben megjelent dokumentum alapján az összekötő szakasz első része az M1-es autópálya Komárom-Nagyigmándi leágazásától tartana a Székesfehérvárt nyugatról elkerülő útig. A második rész az M7-es autópálya új csomópontján keresztül haladna az M8-as autópályáig, Sárbogárdig.</p>
      <p><a href="https://infostart.hu/kulfold/2019/11/04/ujabb-sztrajkot-hirdetett-a-lufthansa-legiutas-kiseroinek-szakszervezete">Újabb sztrájkot hirdetett</a> csütörtökre és péntekre a Lufthansa légitársaságnál a német légiutas-kísérők független szakszervezete. A 48 órás munkabeszüntetés valamennyi Németországból induló járatot érint, és az érdekképviselet kész kiterjeszteni a Lufthansa-csoport négy német leányvállalatára.</p>
    </article>
  </body>
</html>