<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545012.html/%DB%8C%DA%A9-%D8%B1%D8%A7%D8%B2-%D9%85%D8%A7%D8%AF%D8%B1%D8%A7%D9%86%D9%87--%DA%86%D8%B1%D8%A7-%D8%A8%DB%8C%D8%B4%D8%AA%D8%B1-%D8%B2%D9%86%D8%A7%D9%86-%D9%86%D9%88%D8%B2%D8%A7%D8%AF-%D8%B1%D8%A7-%D8%A8%D8%A7-%D8%AF%D8%B3%D8%AA-%DA%86%D9%BE-%D8%AF%D8%B1-%D8%A2%D8%BA%D9%88%D8%B4-%D9%85%DB%8C-%DA%AF%DB%8C%D8%B1%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T21:57:00+00:00"/>
    <meta property="og:title" content="یک راز مادرانه/ چرا بیشتر زنان نوزاد را با دست چپ در آغوش می‌گیرند؟"/>
    <meta property="og:description" content="اگر تا به حال به این موضوع فکر کرده باشید یا خاطرات قدیمی مربوط به در آغوش گرفتن نوزادی را مرور کنید، شاید به این نتیجه برسید که نوزادان اغلب در سمت چپ در آغوش گرفته می‌شوند."/>
  </head>
  <body>
    <article>
      <h1>یک راز مادرانه/ چرا بیشتر زنان نوزاد را با دست چپ در آغوش می‌گیرند؟</h1>
      <address>
        <time datetime="2019-11-04T21:57:00+00:00">04 Nov 2019, 21:57</time>
      </address>
      <p>اگر تا به حال به این موضوع فکر کرده باشید یا خاطرات قدیمی مربوط به در آغوش گرفتن نوزادی را مرور کنید، شاید به این نتیجه برسید که نوزادان اغلب در سمت چپ در آغوش گرفته می‌شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بیش از دوسوم افراد ترجیح می‌دهند نوزادان را با دست چپ بغل بگیرند. این ترجیح در آغوش گرفتن نوزاد در سه‌چهارم مادران دیده می‌شود. حتی در مادران و افراد راست‌دست نیز این شیوه وجود دارد. این نتایج از بررسی ۴۰ مطالعه مرتبط با نوزادان و نحوه مراقبت از آن‌ها در ۶۰ سال گذشته، از طرف گروه بیوسایکولوژی دانشگاه بوخوم آلمان صورت گرفته است. پژوهشگران یک دلیل این رفتار را ارتباط و پردازش اطلاعات بدن در سمت نیمکره مقابل مغز می‌دانند و از آنجا که هیجان‌ها در نیمکره راست مغز پردازش شده و اطلاعات سمت چپ بدن به نیمکره راست ارسال می‌شود، بنابراین بیشتر افراد ترجیح می‌دهند نوزادان را در سمت چپ آغوش خود نگه دارند، بدون این‌که از این موضوع اطلاع داشته باشند!</p>
      <p>اولین مطالعات بین‌المللی در این زمینه از سال ۱۳۳۹/ ۱۹۶۰ شروع شد. با این موضوع که آیا ترجیحی در آغوش گرفتن نوزاد در یک سمت بدن وجود دارد و اگر این فرضیه درست است، افراد کدام سمت را ترجیح می‌دهند. جولیان پاکیزیر، سرپرست گروه نویسندگان این گزارش می‌گوید: «برخی مطالعات این ترجیح در آغوش گرفتن را تایید کرده‌اند و برخی خیر؛ بنابراین برای بررسی این اثر ما پژوهش‌هایی را در نظر گرفتیم که در آن این ترجیح را تایید کرده‌اند.»</p>
      <p>پژوهشگران دانشگاه بوخوم، ۴۰ پژوهش مرتبط را برای این منظور بررسی کرده‌اند. نتایج بررسی‌ها نشان داد بین ۶۶ تا ۷۲ درصد از افراد، نوزادان را در سمت چپ در آغوش می‌گیرند. برای افراد راست برتر (راست‌دست) این ترجیح حتی به ۷۴ درصد هم افزایش می‌یابد، در حالی که این ترجیح در افراد چپ برتر (چپ‌دست) به رقم ۶۱ درصد می‌رسد. این تناسب بین زنان و مردان مساوی است، به این صورت که ۶۴ درصد مردان و ۷۳ درصد زنان، نوزادان را در سمت چپ در آغوش نگه می‌دارند.</p>
      <p>چند حدس و گمان در رابطه با دلیل این ترجیح در آغوش گرفتن نوزاد وجود دارد، مانند این‌که افراد راست‌دست نوزاد را در سمت چپ بغل می‌کنند تا دست برتر (راست) رها باشد و بتواند کار‌های دیگر مربوط به نوزاد را انجام دهد. دلیل دیگر می‌تواند این باشد که از آنجا که هیجان‌ها در درجه اول در نیمکره راست مغز پردازش می‌شود، افراد ترجیح می‌دهند نوزاد را در سمت چپ میدان بینایی خود نگه دارند که اطلاعات آن در نیمکره راست پردازش می‌شود. این فرضیه به ویژه برای مادرانی که در دوران بارداری با جنین ارتباط عاطفی قوی برقرار کرده‌اند، بیشتر صادق است.</p>
      <p>جولیان پاکیزیر می‌گوید: «ما این نتایج به‌دست آمده را با مطالعات مربوط به احساسات مردان در رابطه با در آغوش گرفتن مقایسه کردیم و به این نتیجه رسیدیم مردانی که مایل نیستند مردان دیگر را در آغوش بگیرند (زمانی که مجبور به این کار باشند) به خاطر هیجان‌های منفی شدیدی که دارند، آن‌ها را از سمت چپ بغل می‌کنند. در مورد هیجان‌های مربوط به در آغوش گرفتن نوزادان، مطالعات بیشتری مورد نیاز است. به‌ویژه شرایط و موقعیتی که نوزاد در آغوش گرفته می‌شود نیز باید بررسی شود.»</p>
      <p>منبع:جام جم</p>
      <p>انتهای پیام/</p>
    </article>
  </body>
</html>