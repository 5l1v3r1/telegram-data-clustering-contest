<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813180.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T21:27:00+00:00"/>
    <meta property="og:title" content="نخستین نقش ترانه علیدوستی پس از سریال «شهرزاد»"/>
    <meta property="og:description" content="به گزارش خبرآنلاین، «اکو» دومین فیلم کوتاه مهین صدری، بازیگر، نویسنده و کارگردان تئاتر در بخش سینمای داستانی سی‌وششمین جشنواره فیلم کوتاه تهران پذیرفته شد. در این فیلم کوتاه، ترانه علیدوستی، امیر احمد قزوینی، آدرین شنتیائی و آرین شنتیائی به‌ایفای نقش می‌پردازند."/>
  </head>
  <body>
    <article>
      <h1>نخستین نقش ترانه علیدوستی پس از سریال «شهرزاد»</h1>
      <address>
        <time datetime="2019-11-04T21:27:00+00:00">04 Nov 2019, 21:27</time>
      </address>
      <p>فیلم کوتاه «اکو» با کارگردانی مهین صدری و بازی ترانه علیدوستی در جشنواره فیلم کوتاه تهران به نمایش درمی‌آید. این نخستین فیلمی است که بازیگر نقش اول «شهرزاد»، پس از آن سریال جلوی دوربین رفته است.</p>
      <p>به گزارش خبرآنلاین، «اکو» دومین فیلم کوتاه مهین صدری، بازیگر، نویسنده و کارگردان تئاتر در بخش سینمای داستانی سی‌وششمین جشنواره فیلم کوتاه تهران پذیرفته شد. در این فیلم کوتاه، ترانه علیدوستی، امیر احمد قزوینی، آدرین شنتیائی و آرین شنتیائی به‌ایفای نقش می‌پردازند.<br/>مرتضی نجفی (مدیر فیلمبرداری)، پویان شعله‌ور (تدوین)، رامین ابوالصدق (طراح صدا)، هادی معنوی‌پور (صدابردار)، بامداد افشار (موسیقی) و ... از جمله دیگر عوامل تولید «اکو» هستند. </p>
      <p>مهین صدری، نویسنده، کارگردان و تهیه‌کننده «اکو»، بازیگر، نویسنده و کارگردان تئاتر و از اعضای گروه تئاتر مهر است که نخستین فیلم کوتاه خود را ۲۰ سال پیش ساخت؛ فیلم کوتاهی که در جشنواره انجمن سینمای جوان هم به‌نمایش درآمد.</p>
      <p>«اکو»، نیمه خرداد امسال در تهران جلوی دوربین رفت و برای نخستین‌بار در سی‌وششمین جشنواره فیلم کوتاه تهران که از ۱۸ تا ۲۴ آبان ۹۸ در پردیس سینمایی ملت برگزار می‌شود، به‌نمایش درخواهد آمد. </p>
      <p>فیلم «اکو» نخستین حضور ترانه علیدوستی، بازیگر مطرح سینمای ایران در یک فیلم کوتاه است، همچنین اولین حضور سینمایی او پس از بازی در سریال پرمخاطب «شهرزاد» به‌شمار می‌آید؛ فیلم کوتاهی که در خلاصه‌ آن آمده: «زن راه گریزی از خود پیدا نمی‌کند.»</p>
    </article>
  </body>
</html>