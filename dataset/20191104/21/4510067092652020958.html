<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5-19/tinerii-oradeni-de-la-don-orione-au-triumfat-la-concursul-robochallenge-bucuresti-foto-152549.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T21:00:00+00:00"/>
    <meta property="og:title" content="Tinerii orădeni de la Don Orione au triumfat la concursul Robochallenge București (FOTO)"/>
    <meta property="og:description" content="Robotul creat de cinci elevi de la Liceul Don Orione din Oradea a fost în top la concursul Robochallenge din București, care a avut peste 600 de participanți. Elevii orădeni au obţinut un loc întâi şi un loc doi la competiţia din Capitală."/>
  </head>
  <body>
    <article>
      <h1>Tinerii orădeni de la Don Orione au triumfat la concursul Robochallenge București (FOTO)</h1>
      <address><time datetime="2019-11-04T21:00:00+00:00">04 Nov 2019, 21:00</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-03.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-01.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-02.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-04.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-05.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-06.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-07.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-roboti-echipa-oradeana-041119-08.jpg"/>
        </figure>
      </slideshow>
      <p>
        <b>Robotul creat de cinci elevi de la Liceul Don Orione din Oradea a fost în top la concursul Robochallenge din București. Elevii orădeni au obţinut un loc întâi şi un loc doi la competiţia din Capitală.</b>
      </p>
      <p>Tinerii au fost îndrumaţi de Daniel Anton, masterand şi membru în Robotics Club Oradea din cadrul Facultăţii de Inginerie Managerială şi Tenologică, departamentul de Mecatronică, Universitatea din Oradea. </p>
      <p>Potrivit unui comunicat trimis, luni, de organizatori, concursul Robochallenge din Bucureşti - care a avut loc în perioada 1 şi 3 noiembrie - a adunat 600 de participanţi din 17 ţări.</p>
      <p>Echipa din Oradea a fost formată din elevii de clasa a X-a Ilie Cuciula, Darius Trifan, Robert Moldovan Duşe, Alex Şorian şi Raul Ţicărăt, care au programat un robot umanoid din dotarea clubului universitar pentru a parcurge diverse probe cum ar fi urcatul scărilor, alergarea pe un traseu cu obstacole şi o luptă în stil sumo cu un alt robot.</p>
      <p>Echipa orădeană a reuşit să obţină locul I la proba Humanoid Sumo, unde roboţii se luptau între ei, şi locul II la proba Humanoid Robot, unde au fost depăşiţi de o echipă din Polonia.</p>
      <p>"Sperăm să aducem tot mai multe premii şi să punem Oradea pe hartă ca fiind un jucător important în domeniul roboticii mondiale", a spus Flaviu Birouaş, mentor al cercului Robotics Club Oradea, potrivit comunicatului.</p>
      <p>Luna trecută o altă echipă de elevi orădeni, de la Colegiul Naţional Onisifor Ghibu, coordonată tot de Robotics Club Oradea, a reuşit să <a href="https://www.ebihoreanul.ro/stiri/ultima-or-31-5-19/medalie-de-argint-laolimpiada-internationala-de-robotica-din-coreea-de-sud-pentru-liceenii-de-la-colegiul-onisifor-ghibu-foto-151866.html">câştige </a>locul doi la concursul de robotică din Coreea de Sud.</p>
    </article>
  </body>
</html>