<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/04/megvan-ki-kapja-a-golden-globe-eletmudijat"/>
    <meta property="og:site_name" content="infostart"/>
    <meta property="article:published_time" content="2019-11-04T21:30:00+00:00"/>
    <meta property="og:title" content="Megvan, ki kapja a Golden Globe életműdíját"/>
    <meta property="og:description" content="A Hollywoodban akkreditált külföldi újságírók szövetsége (HFPA) évente adja át díjait televíziós és filmes kategóriákban."/>
  </head>
  <body>
    <article>
      <h1>Megvan, ki kapja a Golden Globe életműdíját</h1>
      <address><time datetime="2019-11-04T21:30:00+00:00">04 Nov 2019, 21:30</time> by <a rel="author">Infostart / MTI</a></address>
      <h3>A Hollywoodban akkreditált külföldi újságírók szövetsége (HFPA) évente adja át díjait televíziós és filmes kategóriákban.</h3>
      <p>Ellen DeGeneres kapja a januári Golden Globe-gálán a tavaly alapított televíziós életműdíjat, amellyel 25 éves tévés pályafutását és humanitárius tevékenységét ismeri el a Hollywoodban akkreditált külföldi újságírók szövetsége.</p>
      <p>A 61 éves televíziós személyiség a második kitüntetettje lesz a Carol Burnett-díjnak. Az elismerést elsőként idén januárban maga Carol Burnett vehette át.</p>
      <p>DeGeneres stand-up komikusként kezdte pályafutását az előtt, hogy a televízióhoz került volna. Jelenleg is az egyik legnépszerűbb amerikai nappali talk show háziasszonya. Az Ellen DeGeneres Show 2003 óta fut az amerikai tévében, több mint 60 Emmy-díjjal jutalmazták.</p>
      <p>A Hollywoodban akkreditált külföldi újságírók szövetsége (HFPA) évente adja át díjait televíziós és filmes kategóriákban. A filmes életműdíjat idén Tom Hanksnek nyújtják át.</p>
      <p>Ellen DeGeneres a HFPA indoklása szerint nemcsak több évtizedes sikeres tévés munkájáért, hanem filantróp tevékenységéért is kapja a tévés életműdíjat. "Kedvességet és örömöt árasztó műsoraiban olyanoknak is hangot ad, akik különben nem szólalhatnának meg" - fogalmazott a szervezet.</p>
      <p>A műsorvezető korábban az Egyesült Államok legrangosabb kulturális kitüntetését, a Szabadságért Elnöki Érmet és a Mark Twain-díjat is elnyerte.</p>
      <p>A Carol Burnett-díjat a televíziózásban beköszöntött új aranykor kiválóságai számára alapította a HFPA.</p>
      <p>A Golden Globe-gálát 2020. január 5-én rendezik meg Beverly Hillsben.</p>
      <p>
        <i>Nyitókép: MTI/EPA/Paul Buck</i>
      </p>
    </article>
  </body>
</html>