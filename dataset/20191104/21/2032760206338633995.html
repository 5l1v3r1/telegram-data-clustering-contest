<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88682"/>
    <meta property="og:site_name" content="Denník politika"/>
    <meta property="article:published_time" content="2019-11-04T21:35:01+00:00"/>
    <meta property="og:title" content="Video: Schranz hrá vo výbornej forme, České Budějovice sa odlepili z dna tabuľky"/>
    <meta property="og:description" content="4.11.2019 (Webnoviny.sk) – Futbalisti SK Dynamo České Budějovice sa postupne odlepili z dna tabuľky českej najvyššej súťaže a veľký podiel na tom má vo forme hrajúci slovenský útočník Ivan Schranz."/>
  </head>
  <body>
    <article>
      <h1>Video: Schranz hrá vo výbornej forme, České Budějovice sa odlepili z dna tabuľky</h1>
      <address><time datetime="2019-11-04T21:35:01+00:00">04 Nov 2019, 21:35</time> by <a rel="author">Webnoviny</a></address>
      <p>4.11.2019 (Webnoviny.sk) – Futbalisti SK Dynamo České Budějovice sa postupne odlepili z dna tabuľky českej najvyššej súťaže a veľký podiel na tom má vo forme hrajúci slovenský útočník Ivan Schranz.</p>
      <p>Bratislavský rodák skóroval vo všetkých troch októbrových ligových dueloch, v ktorých si pripísal štyri presné zásahy. V nedeľňajšom súboji 15. kola na trávniku Teplíc síce nerozvlnil sieť súperovej bránky, ale podieľal sa na troch góloch svojho tímu pri triumfe 3:1. V dvoch prípadoch si pripísal asistenciu, v treťom vybojoval pokutový kop.</p>
      <h3>Štvrté víťazstvo</h3>
      <p>Schranz bol ústrednou postavou úvodnej polhodiny stretnutia, počas ktorej sa hostia presadili hneď trikrát. Výborný začiatok im napokon priniesol štvrté víťazstvo v rade a posun na deviate miesto tabuľky.</p>
      <p><i>„Pochopiteľne sme niečo také nečakali, ale bolo to z našej strany fantastické. Máme radosť z dobrého štartu stretnutia a zo zisku veľmi cenných troch bodov,“</i> povedal pre klubový web Dynama 26-ročný útočník, ktorý má v aktuálnej sezóne bilanciu päť gólov a tri asistencie.</p>
      <p>V úvode sezóny sa hráči Českých Budějovíc herne aj výsledkovo trápili. V ostatných štyroch vystúpeniach však vždy zvíťazili a nastrieľali zhodne tri góly.</p>
      <h3>Lepšia atmosféra</h3>
      <p><i>„Naštartovali sme sa dobrou sériou. Od úspešných zápasov sme sa začali odrážať a musíme v tom pokračovať aj naďalej. Samozrejme, aj atmosféra v kabíne je lepšia. Začali sme bodovať a je to poznať na ihrisku aj v šatni,“</i> pokračoval niekdajší hráč Trnavy, cyperského Limassolu alebo pražskej Dukly a Sparty.</p>
      <p>Okrem Schranza sa juhočeský klub spolieha aj na skúseného brankára Jaroslava Drobného, ktorý sa po rokoch strávených predovšetkým v nemeckej I. bundeslige vrátil do domácej najvyššej súťaže.</p>
      <p><i>„Veľmi nám pomáha, jeho skúsenosti sú neoceniteľné. Sme vďační za to, že chytá za náš tím. Klobúk dole pred ním, aký výkon predviedol v nedeľu,“</i> dodal slovenský ofenzívny futbalista.</p>
      <p>V prípade, ak sa vám nezobrazil zdieľaný obsah nad týmto textom <a href="https://www.facebook.com/dynamocb/videos/459926491303657/">kliknite sem</a></p>
      <footer>Zdroj: Webnoviny.sk – <a href="https://www.webnoviny.sk/dalsie-vitazstvo-ceskych-budejovic-pomohol-zabezpecit-aj-schranz-vo-vybornej-forme/"><u>Video: Schranz hrá vo výbornej forme, České Budějovice sa odlepili z dna tabuľky</u></a> © SITA Všetky práva vyhradené.</footer>
    </article>
  </body>
</html>