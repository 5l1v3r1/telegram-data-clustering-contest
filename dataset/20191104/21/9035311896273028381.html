<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/04/esit-odeme-gunu-ab-ulkelerinde-cinsiyetler-arasi-kazanc-farki-haritasi-nasil"/>
    <meta property="og:site_name" content="euronews"/>
    <meta property="article:published_time" content="2019-11-04T21:25:10+00:00"/>
    <meta property="og:title" content="AB ülkelerinde cinsiyetler arası kazanç farkı haritası nasıl?"/>
    <meta property="og:description" content="4 Kasım 2019 Avrupa Birliği genelinde kadınlara maaş ödemesinin durduğu gün olarak tanımlanıyor. Bunun nedeni Avrupa'da cinsiyetler arasında yaşanan kazanç adaletsizliği. Peki hangi ülkede ne kadar adaletsizlik yaşanıyor?"/>
  </head>
  <body>
    <article>
      <h1>AB ülkelerinde cinsiyetler arası kazanç farkı haritası nasıl?</h1>
      <address><time datetime="2019-11-04T21:25:10+00:00">04 Nov 2019, 21:25</time> by <a rel="author">Sertaç Aktan</a></address>
      <p>4 Kasım 2019 Avrupa genelinde kadınlara maaş ödemesinin durduğu gün olarak tanımlanıyor. Bunun nedeni Avrupa'da aynı işi yapan cinsiyetler arasında yaşanan kazanç adaletsizliği.</p>
      <p>Avrupa Birliği (AB) ortalamasına göre kadınlar kendileri ile aynı işi yapan erkeklerden yılda yüzde 16 daha az para kazanıyor. 4 Kasım'dan sonrası yılın yüzde 16'sına denk geldiği için bugüne 'Eşit Ödeme Günü' (Equal Pay Day) adı verildi.</p>
      <p>Tarihsel olarak kadınların evde yüklendikleri sorumluluklar nedeniyle genel anlamda iş piyasasında daha az getirisi olan sektörlerde iş bulabilmiş olmaları eğitimlerinde ve kariyerlerinde ilerleme fırsatlarını da kısıtladı.</p>
      <p>Benzer şekilde kariyerlerinde ilerleme fırsatı yakalayanlar da erkek patronları tarafından kolay kolay terfi alamadı. Cinsiyet kaynaklı bu gelir adaletsizliği dünyanın her yerinde olduğu gibi Avrupa'da da sona ermiş değil ve sanılanın aksine oldukça yoğun şekilde devam ediyor.</p>
      <h3>Ekonomisi güçlü ülkelerde de büyük farklar mevcut</h3>
      <p>Üstelik bu adaletsizliğin en çok yaşandığı yerlerin başında da ekonomisi en güçlü ülkeler var. Örneğin Almanya'da kadınlar aynı işi yapan erkeklerden ortalamada yüzde 21 daha az kazanıyor. Bu da Estonya ve Çekya'nın ardından Almanya'yı cinsiyet farkı açısından Avrupa'nın en kötü durumdaki üçüncü ülkesi yapıyor.</p>
      <p>Almanya'yı yüzde 17,3 ile Avusturya, Slovakya ve İngiltere takip ederken Romanya yüzde 3,5 ile en düşük farka sahip ülke. Ne var ki, bir ülkede kadın çalışanların erkek çalışanlara oranı ne kadar az ise kazanç farkı da ortalamanın altında çıkabiliyor ve yanıltıcı olabiliyor.</p>
      <h3>Daha fazla sayıda kadın yarı zamanlı çalışan var</h3>
      <p>Yarı zamanlı çalışan kadın sayısının fazla olması da yine farkın ortalamanın üzerinde olmasına neden oluyor. 2019 verilerine göre İngiltere'de tam zamanlı çalışanlar arasında bu fark yüzde 8,9 oldu. Bu oran 2012'den bu yana yüzde 0,6 düşüş göstermiş ancak yarı zamanlı çalışanlar da eklendiğinde fark yüzde 17,3'e yükseliyor.</p>
      <h3>Sadece 40 yaş üstü kadınlar erkek meslektaşları ile aynı seviyede kazanıyor</h3>
      <p>Çeşitli yaş gruplarında da farklı sonuçlar çıkabiliyor. 40 yaşın üzerindeki kadınlar söz konusu olduğunda kazanç farkı neredeyse sıfıra yakın hale geliyor. Ancak 40 yaş altı kadınlarda yaş azaldıkça fark artıyor.</p>
      <p>2019 raporuna göre son 5 yıl içerisinde ise ortalama yüzde 16'lık bu farkta neredeyse hiç bir ilerleme kaydedilemedi.</p>
    </article>
  </body>
</html>