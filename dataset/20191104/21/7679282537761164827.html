<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-pollution-will-be-reduced-by-28-percent-if-toll-is-filled-by-fastag-2832565.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T21:39:43+00:00"/>
    <meta property="og:title" content="अगर फास्टैग से टोल का चार्ज भरा तो 28% कम होगा प्रदूषण"/>
    <meta property="og:description" content="पराली ही नहीं, दिल्ली के चारों ओर टोल प्लाजा पर लगने वाला जाम भी प्रदूषण का बड़ा कारण है। सरकार ने एक दिसंबर से राष्ट्रीय राजमार्गों पर सिर्फ फास्टैग से टोल भुगतान का फैसला किया है। विशेषज्ञों के..."/>
  </head>
  <body>
    <article>
      <h1>अगर फास्टैग से टोल का चार्ज भरा तो 28% कम होगा प्रदूषण</h1>
      <address><time datetime="2019-11-04T21:39:43+00:00">04 Nov 2019, 21:39</time> by <a rel="author">अरविंद सिंह,नई दिल्ली।</a></address>
      <p>पराली ही नहीं, दिल्ली के चारों ओर टोल प्लाजा पर लगने वाला जाम भी प्रदूषण का बड़ा कारण है। सरकार ने एक दिसंबर से राष्ट्रीय राजमार्गों पर सिर्फ फास्टैग से टोल भुगतान का फैसला किया है। विशेषज्ञों के मुताबिक, इससे वायु प्रदूषण में 28 फीसदी तक कमी आ सकती है। </p>
      <p><b>60 हजार करोड़ का ईंधन बर्बाद  </b><br/>परिवहन क्षेत्र के विशेषज्ञ अनिल छिकारा ने बताया कि टोल प्लाजा पर लगने वाले जाम से 28 फीसदी वायु प्रदूषण होता है। एक अध्ययन के अनुसार दिल्ली-हावड़ा व दिल्ली-मुंबई राष्ट्रीय राजमार्ग पर टोल प्लाजा पर लगने वाले जाम में सालाना 60 हजार करोड़ का ईंधन बर्बाद हो जाता है। कमोबेश दिल्ली सीमा पर एक दर्जन से अधिक टोल प्लाजा हैं, जहां जाम के कारण वायु प्रदूषण में इजाफा हो रहा है। </p>
      <p><b>वाहनों की रफ्तार बढ़ेगी</b><br/>सड़क परिवहन व राजमार्ग मंत्रालय के मुताबिक, फास्टैग से टोल प्लाजा पर जाम की समस्या समाप्त होगी और वाहनों की औसत रफ्तार भी 30 फीसदी बढ़ जाएगी। मुरादाबाद बरेली एक्सप्रेस-वे कंपनी के प्रोजेक्ट हेड प्रवीण जिंदल ने बताया कि सभी टोल प्लाजा पर इलेक्ट्रिॉनिक  टोल कलेक्शन सिस्टम (ईसीटी) लगा दिया गया है। बिना फास्ट टैग वाले वाहनों से दोगुना टैक्स वसूला जाएगा। </p>
      <p><b>सफल नहीं हो रहा प्रयास</b><br/>सड़क परिवहन मंत्रालय के आंकड़ों के अनुसार 2017 तक 18 फीसदी वाहनों में फास्ट टैग लगा दिया गया था। मार्च 2018 तक 50 फीसदी और 2019 तक 80 फीसदी वाहनों में टैग लगाने का लक्ष्य था लेकिन अभी तक 74 लाख पुराने व्यवसायिक वाहनों में से महज 38 लाख में टैग लगाया जा सका है।</p>
      <p>बॉक्स<br/>130 रुपये फास्ट टैग की कीमत। 500 से लेकर 10000 रुपये तक का कराया जा सकता है रिचार्ज<br/>भविष्य में फास्ट टैग के जरिए पेट्रोल भरवाने, राज्य सीमा पर चेक पोस्ट पर भुगतान करने की सुविधा मिलेगी</p>
    </article>
  </body>
</html>