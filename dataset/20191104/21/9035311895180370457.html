<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/04/ukrayna-trumpin-avukat-ile-gorusen-savciyi-meslekten-ihrac-etmeye-hazirlaniyor"/>
    <meta property="og:site_name" content="euronews"/>
    <meta property="article:published_time" content="2019-11-04T21:39:09+00:00"/>
    <meta property="og:title" content="Ukrayna: Trump'ın avukatı ile görüşen savcı meslekten ihraç ediliyor"/>
    <meta property="og:description" content="Ukrayna devleti Trump'ın avukatı Rudy Giuliani ile Eski Başkan Yardımcısı Joe Biden'ın oğluna ilişkin soruşturmayı görüşen savcıyı görevden uzaklaştırmaya hazırlanıyor."/>
  </head>
  <body>
    <article>
      <h1>Ukrayna: Trump'ın avukatı ile görüşen savcı meslekten ihraç ediliyor</h1>
      <address><time datetime="2019-11-04T21:39:09+00:00">04 Nov 2019, 21:39</time> by <a rel="author">Sertaç Aktan</a></address>
      <p>Ukrayna devleti Trump'ın avukatı Rudy Giuliani ile eski Amerika Birleşik Devletleri (ABD) Başkan Yardımcısı Joe Biden'ın oğluna ilişkin soruşturmayı görüşen savcıyı görevden uzaklaştırmaya hazırlanıyor.</p>
      <p>Barrack Obama yönetiminde başkan yardımcılığı yapmış olan ve 2020 seçimlerinde ABD Başkanı Donald Trump'ın en yakın rakibi olarak duran Joe Biden oğlu Hunter Biden'ı Ukrayna'da Burisma adlı bir enerji şirketinin yönetim kuruluna sokmuş ve Trump da bu şirkete yönelik soruşturma dosyalarının yeniden açılması için Ukrayna Devlet Başkanı Volodemir Zelinsky'e telefonda baskı yapmıştı.</p>
      <p>Yaptığı baskı telefon kayıtları ile ortaya çıkan Trump suçlamaları reddediyor ancak Washington'da azil süreci resmen başlatıldı.</p>
      <p>Tüm bu politik kargaşanın ortasında ise Rusya tehlikesi altındaki Ukrayna kaldı ve Zelinsky Trump'a yardımcı olup ihtiyacı olan askeri yardımları almak ile bu yardımları riske atma pahasına yapılan baskıya karşı durmak arasında zor bir noktada buldu kendini.</p>
      <h3>Giuliani savcı ile görüştüğünü kabul etti</h3>
      <p>Giuliani söz konusu savcı Kostantin Kulyk ile bir araya geldiğini itiraf etmiş ve bu görüşmede Biden'ın oğlu ve babasına yönelik olası suçlamaların tartışıldığını açıklamıştı.</p>
      <p>Trump'ın federal seçim yasalarını açıkça ihlal ettiğine kanaat getiren Demokratlar Temsilciler Meclisi'nde azil sürecini başlatacak oylamayı yaparak konunun daha detaylı araştırılması için dosyayı komitelere devrettiler.</p>
      <ul>
        <li>
          <b>
            <a href="https://tr.euronews.com/2019/10/31/temsilciler-meclisi-azil-sorusturmasi-tasarisina-onay-verdi">Temsilciler Meclisi azil soruşturması tasarısına onay verdi</a>
          </b>
        </li>
        <li>
          <b>
            <a href="https://tr.euronews.com/2019/10/22/trumpin-azil-sorusturmas-kongre-uyeleri-ukrayna-buyukelcisini-dinleyecek">Trump'ın azil soruşturması: Kongre üyeleri Ukrayna büyükelçisini dinleyecek</a>
          </b>
        </li>
      </ul>
      <h3>Farklı bir sebep gösterilerek ihraç edilecek</h3>
      <p>Reuters'a konuşan Ukraynalı bir kaynak Savcı Kulyk için gerekli kararın alındığını ve Kulyk'un bu nedenle olmasa da farklı bir neden gösterilerek meslekten ihaç edileceğini aktardı. Buna göre Kulyk, Ukrayna'daki yargı çalışanları arasında liyakate uygun bir temizlik ve düzenleme yapabilmek adına oluşturulan bir yazılı sınava tüm savcıların girmesi zorunlu olduğu halde sınav yerine gelmemekten ötürü meslekten atılacak.</p>
      <p>Bu sınav ile hali hazırda ülkede 400 savcı işini kaybetti ki bu da ülkedeki toplam savcı sayısının üçte birine denk geliyor. Kulyk bu sınava girmeyi reddeden tek kişi değil. Çok sayıda savcı sınavın bir çeşit cadı avının parçası olduğunu ve Zelensky'nin iktidarını güçlendirmek için yapıldığını ileri sürüyor.</p>
      <p>Zelensky ise savcılık bürosunun ülke genelinde güvenilirliğini yitirdiğini ve uzun zamandır siyasete alet edildiğini ifade ediyor.</p>
      <h3>Zelensky Trump'ı karşısına mı alıyor?</h3>
      <p>Her ne kadar farklı bir sebep gösterilecek olsa da, savcının meslekten ihracı gerçekleştiği takdirde Zelensky ile Trump arasında 25 Temmuz'da yapılan telefon görüşmesi ve bu görüşmeye ait kayıtların ortaya çıkması sonrası ilk kez Ukrayna konuya ilişkin somut bir adım atmış ve bir anlamda tarafını seçmiş olacak.</p>
      <p>Savcı Kuly henüz konuya ve iddialara ilişkin herhangi bir açıklama yapmış değil. Kulyk'ın 31 Aralık tarihi itibarı ile 'savcı' ünvanını kaybetmesi bekleniyor.</p>
      <h3>Enerji şirketini soruşturan savcı da görevden ihraç edilmişti</h3>
      <p>Joe Biden'In oğlu Hunter Biden 2014-2019 yılları boyunca Burisma şirketinin yönetim kurulunda bulunmuş ve iddialara göre o dönem şirketi soruşturan savcı Viktor Shokin Joe Biden'ın baskısıyla meslekten ihraç edilmişti.</p>
      <p>Nisan ayında Washington merkezli The Hill gazetesine röportaj veren Kulyk bu mülakatta kendisinin ve başka savcıların birlikte Shokin'in ihraç edilmesi olayını incelediklerini söylemişti.</p>
      <p>Ek kaynaklar<b> • Reuters</b></p>
    </article>
  </body>
</html>