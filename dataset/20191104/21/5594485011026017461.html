<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/nakazanie/mladezhi-razigrakha-smrazyavashch-krvta-teatr-na-spirka-v-plovdiv-i-szhalikha-zhestoko_news707396.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-04T21:22:00+00:00"/>
    <meta property="og:title" content="Младежи разиграха смразяващ кръвта театър на спирка в Пловдив и съжалиха жестоко"/>
    <meta property="og:description" content="Магистратите решили да им наложат само глоби – по 200 лева на калпак"/>
  </head>
  <body>
    <article>
      <h1>Младежи разиграха смразяващ кръвта театър на спирка в Пловдив и съжалиха жестоко</h1>
      <h2>Магистратите решили да им наложат само глоби – по 200 лева на калпак</h2>
      <address>
        <time datetime="2019-11-04T21:22:00+00:00">04 Nov 2019, 21:22</time>
      </address>
      <p>https://blitz.bg/kriminalni/nakazanie/mladezhi-razigrakha-smrazyavashch-krvta-teatr-na-spirka-v-plovdiv-i-szhalikha-zhestoko_news707396.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572894969-911146.jpg"/>
      </figure>
      <p><b>Жители на пловдивския квартал "Кючук Париж" станаха свидетели на отвличане, в което са замесени четирима младежи, съобщава Plovdiv24.bg. Екшънът се разиграл около 23:00 часа миналия вторник пред очите на мнозина граждани на една от автобусните спирки на булевард "Никола Вапцаров“. </b><br/><br/>Там били и четирите момчета. Изведнъж трима от тях започнали да дърпат един от групата, който пък започнал да буйства и да вика, че го отвличат.<br/><br/>Хората на спирката се стресирали и веднага сигнализирали на телефон 112 и минути по-късно на мястото пристигнал екип на Първо РУ. Униформените установили самоличността на участниците – двама 18-годишни, един на 19 и един на 20 години.<br/><br/>Пред униформените момчетата признали, че не става въпрос за реално отвличане, а само са правили "театър“. Въпреки това всички били задържани и отведени в ареста за срок до 24 часа.<br/><br/>На всеки от участниците в "отвличането“ бил съставен акт по Указа за борба с дребното хулиганство, а по-късно един по един хлапаците били изправени и пред съда.<br/><br/>Тъй като всички били с добри характеристични данни, а и нямали присъди зад гърба си, магистратите решили да им наложат само глоби – по 200 лева на калпак.<br/><br/>Съдебните решения подлежат на обжалване пред окръжния съд.</p>
    </article>
  </body>
</html>