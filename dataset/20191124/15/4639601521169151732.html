<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/politics/epafes-voridi-sti-lakonia-poious-eide/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T15:49:13+00:00"/>
    <meta property="og:title" content="Επαφές Βορίδη στη Λακωνία – Ποιους είδε"/>
    <meta property="og:description" content="Σημαντικές συναντήσεις με τοπικούς φορείς, συνεταιριστές, παραγωγού από το νομό Λακωνίας, είχε ο Υπουργός Αγροτικής Ανάπτυξης και Τροφίμων, Μάκης Βορίδης."/>
  </head>
  <body>
    <article>
      <h1>Επαφές Βορίδη στη Λακωνία – Ποιους είδε</h1>
      <h2>Σημαντικές συναντήσεις με τοπικούς φορείς, συνεταιριστές, παραγωγού από το νομό Λακωνίας, είχε ο Υπουργός Αγροτικής Ανάπτυξης και Τροφίμων, Μάκης Βορίδης.</h2>
      <address><time datetime="2019-11-24T15:49:13+00:00">24 Nov 2019, 15:49</time> by <a rel="author">ΤοΒΗΜΑ Team</a></address>
      <p>Σημαντικές συναντήσεις με τοπικούς φορείς, συνεταιριστές, παραγωγού από το νομό Λακωνίας, είχε ο Υπουργός Αγροτικής Ανάπτυξης και Τροφίμων, Μάκης Βορίδης.</p>
      <p>Η επίσκεψη του κ. Βορίδη το Σάββατο στη Λακωνία ήταν μια ευκαιρία για τον υπουργό να συζητήσει τα προβλήματα του αγροτικού τομέα και να βρεθούν οι βέλτιστες λύσεις.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Ο κ. Βορίδης ανέπτυξε, μεταξύ άλλων, το ιδιαιτέρως ευνοϊκό τοπίο που δημιουργείται στο συνεταιριστικό περιβάλλον με το σχετικό νομοσχέδιο που αναμένεται να φέρει σύντομα προς ψήφιση στη Βουλή η Κυβέρνηση.</p>
      <p>Σε συναντήσεις που είχε με ελαιοπαραγωγούς μάλιστα, εξήρε την ανάγκη δημιουργίας υψηλής προστιθέμενης αξίας στο ελληνικό ελαιόλαδο, προκειμένου αυτό να συσκευάζεται και να εξάγεται τυποποιημένο στις διεθνείς αγορές, ώστε οι ίδιοι να μπορέσουν να εκμεταλλευτούν και το συγκριτικό εμπορικό πλεονέκτημα που πέτυχε η Κυβέρνηση με την αποφυγή των αμερικανικών δασμών στο ελληνικό ελαιόλαδο και τις ελληνικές βρώσιμες ελιές.</p>
      <h3>Χρηματοδοτικά εργαλεία</h3>
      <p>Επιπλέον, ο Υπουργός ανέλυσε το σχέδιό του για την ενθάρρυνση επενδύσεων στον αγροτικό τομέα μέσα από τα δύο μεγάλα χρηματοδοτικά εργαλεία που δημιούργησε το Υπουργείο Αγροτικής Ανάπτυξης και Τροφίμων σε συνεργασία με την Ευρωπαϊκή Τράπεζα Επενδύσεων και επιπλέον, ανέδειξε την ανάγκη συγκρότησης ενός εθνικού στρατηγικού σχεδίου για τη διαχείριση, σε κεντρικό επίπεδο, των αρδευτικών υδάτων μέσα από μεγάλα έργα υποδομών.</p>
      <p>Εξάλλου, ο κ. Βορίδης έκανε σαφές με τον πλέον ξεκάθαρο τρόπο ότι δεν θα υπάρξει διπλασιασμός των ασφαλιστικών εισφορών των αγροτών, υπογραμμίζοντας ότι αυτές θα παραμείνουν στα σημερινά επίπεδα.</p>
      <p>Τέλος, ο Υπουργός ανέφερε ότι όραμα του είναι ο εκσυγχρονισμός του πρωτογενούς τομέα μέσα από τη δημιουργία επενδύσεων και την αξιοποίηση νέων τεχνολογιών προς την κατεύθυνση της ευφυούς γεωργίας.</p>
      <p>Κατά την περιήγησή του στο νομό Λακωνίας, ο Υπουργός επισκέφθηκε τον Αγροτικό Συνεταιρισμό Μολάων – Πακίων Ελαιουργικός, την Ένωση Αγροτικών Συνεταιρισμών Λακωνίας, την εταιρεία τυποποίησης ελαιολάδου «Sparta Gourmet», τον Αγροτικό Συνεταιρισμό Επεξεργασίας Εσπεριδοειδών Αμυκλών Σπάρτης «ΛΑΚΩΝΙΑ» και συναντήθηκε με τους Δημάρχους των Δήμων Ευρώτα, Μονεμβασιάς και Σπάρτης.</p>
      <p>Τον κ. Βορίδη συνόδευσαν στην επίσκεψη του ο βουλευτής Λακωνίας, Θανάσης Δαβάκης και ο Γενικός Γραμματέας του Υπουργείου Αγροτικής Ανάπτυξης και Τροφίμων, Γιώργος Στρατάκος.</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>