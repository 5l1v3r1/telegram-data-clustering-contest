<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1518238.html/%D8%A8%D8%B3%DB%8C%D8%AC-%D9%85%DB%8C%D8%A7%D9%86%D8%AF%D8%A7%D8%B1-%D8%A7%D9%82%D8%AF%D8%A7%D9%85%D8%A7%D8%AA-%D8%A8%D8%B2%D8%B1%DA%AF-%D9%88-%D9%85%D9%84%DB%8C--%D8%AE%D8%AF%D9%85%D8%AA-%D8%B1%D8%B3%D8%A7%D9%86%DB%8C-%D9%85%D8%AE%D9%84%D8%B5%D8%A7%D9%86%D9%87--%D8%A7%D8%B2-%D8%B2%D9%84%D8%B2%D9%84%D9%87-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AA%D8%A7-%D8%B3%DB%8C%D9%84-%D8%AF%D8%B1-%DA%AF%D9%84%D8%B3%D8%AA%D8%A7%D9%86-%D9%88-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T15:55:00+00:00"/>
    <meta property="og:title" content="بسیج میاندار اقدامات بزرگ و ملی/ خدمت رسانی مخلصانه؛ از زلزله در کرمانشاه تا سیل در گلستان و لرستان"/>
    <meta property="og:description" content="بسیج سازندگی پس از دفاع مقدس علاوه بر تأمین امنیت، بیشترین همت خود را صرف خدمت به مردم در عرصه‌های اقتصادی، فرهنگی و اجتماعی کرد و حالا در آستانه چهل سالگی خود به فکر کمک به عملیاتی شدن گام دوم انقلاب است."/>
  </head>
  <body>
    <article>
      <h1>بسیج میاندار اقدامات بزرگ و ملی/ خدمت رسانی مخلصانه؛ از زلزله در کرمانشاه تا سیل در گلستان و لرستان</h1>
      <h2>دانا گزارش می‌دهد؛</h2>
      <address>
        <time datetime="2019-11-24T15:55:00+00:00">24 Nov 2019, 15:55</time>
      </address>
      <p>بسیج سازندگی پس از دفاع مقدس علاوه بر تأمین امنیت، بیشترین همت خود را صرف خدمت به مردم در عرصه‌های اقتصادی، فرهنگی و اجتماعی کرد و حالا در آستانه چهل سالگی خود به فکر کمک به عملیاتی شدن گام دوم انقلاب است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ پس از سخنان امام خمینی درباره ضرورت تشکیل بسیج مستضعفین در آذر ۱۳۵۸ مقدمات تشکیل این نهاد مقدس با نام اولیه «سازمان بسیج ملی» فراهم شد. چند ماه پس از سخنان امام درباره ارتش ۲۰ میلیونی، شورای انقلاب در تاریخ ۱۰ اردیبهشت ۱۳۵۹ لایحه قانونی تشکیل سازمان بسیج ملی را تصویب و برای اجرا به وزارت کشور ارسال کرد.</p>
      <p>این سازمان در سال‌های دفاع مقدس در سنگر دفاع حضوری چشمگیر داشت؛ در دوران جنگ ۲۱۷ هزار ارتشی، ۲ میلیون و ۱۳۰ هزار نیروی بسیجی به همراه ۲۰۰ هزار نیروی سپاه، شهربانی و ژاندارمری در مقابل تجاوز دشمن ایستادند که از میان بسیجیان، بیش از ۸۵ هزار نیروی بسیجی به شهادت رسیدند. پس از جنگ اما، بسیج علاوه بر تأمین امنیت، بیشترین همت خود را صرف خدمت به مردم در عرصه‌های اقتصادی، فرهنگی و اجتماعی کرد.</p>
      <h3> </h3>
      <h3>طرح ملی ریشه کنی فلج اطفال با مشارکت ۶۰۰ هزار بسیجی</h3>
      <p>یکی از اقدامات ماندگار بسیج در دهه هفتاد واکسیناسیون میلیون‌ها نفر بود. مجری این طرح دکتر علیرضا مرندی، وزیر بهداشت وقت دولت هاشمی رفسنجانی بود. وی در این باره می‌گوید: در تیر ماه سال ۱۳۶۷ از آیت‌الله خامنه‌ای که آن موقع رئیس‌جمهور بودند، تقاضا کردم طرح «بسیج سلامت کودکان» را ایشان افتتاح کنند. هدف از اجرای این طرح یک‌هفته‌ای، رشد و ارتقای شش شاخص در حوزه‌ی سلامت کودکان بود.</p>
      <p>مراسم افتتاحیه در بیمارستان فیروزگر تهران بود. آیت‌الله خامنه‌ای آمدند و من گزارشی از روند کارها ارائه دادم. ایشان هم در آن جلسه سخنرانی کردند و پس از اتمام سخنرانی‌، خواهش کردیم که برای افتتاح عملی این طرح، به چند کودک قطره‌ی فلج اطفال بخورانند و این‌گونه فاز عملیاتی طرح بسیج سلامت کودکان را رسماً افتتاح کردند.</p>
      <p>در سال ۱۳۷۲ که بنده دوباره وزیر بهداشت شدم، تصمیم گرفتم طرح ریشه‌کنی فلج اطفال را اجرا کنم. مقدمات کار شروع شد تا سال ۷۳ که برنامه‌ریزی‌ها صورت گرفت و نهایتاً قرار شد طرح «بسیج واکسیناسیون فلج اطفال» را اجرایی کنیم. با رهبر معظم انقلاب مکاتبه کردم و از ایشان خواستم که نیروهای بسیجی در این طرح به ما کمک کنند. ایشان هم به مسئولان ذیربط در نیروی مقاومت بسیج نامه نوشتند و توضیح دادند که این کار بسیار خوب است. همچنین به آن‌ها نوشتند که با وزارت بهداشت در این باره همکاری کنند.</p>
      <p>البته در اجرای این طرح بزرگ، نهادهای دیگری مانند شهرداری‌ها هم به ما کمک کردند. در نتیجه این طرح با مشارکت ۶۰۰ هزار بسیجی انجام گرفت. نیروهای اجرایی از بسیج یا وزارت بهداشت به درب تک‌تک منازل مردم مراجعه کردند و به هر کودک زیر پنج سال، واکسن فلج اطفال خوراندند. به این ترتیب، بیش از ۹ میلیون کودک در ظرف کمتر از ۱۲ ساعت در اقصی‌نقاط کشور واکسن فلج اطفال را دریافت کردند. طی آن برنامه‌ی ۱۲ ساعته مقدمه‌ی ریشه‌کنی فلج اطفال فراهم شد تا این‌که تدریجاً به طور کلی این بیماری در کشور ما ریشه‌کن گردید.</p>
      <h3> </h3>
      <h3>تاسیس بیش از ۱۴۵ هزار واحد کوچک تولیدی در ۵ سال</h3>
      <p>حالا در دهه پنجم عمر بابرکت سازمان بسیج مستضعفین اردوهای جهادی یکی از مهم‌ترین عرصه‌های خدمت به مردم بوده است و طی سالیان گذشته گروه‌های زیادی از بسیج در مناطق محروم خدمت کرده‌اند. به عنوان نمونه در سال ۱۳۹۵، فقط در بسیج دانشجویی بیش از ۵۵ هزار دانشجو در قالب ۱۳۸۵ گروه جهادی از سراسر کشور در اردوهای جهادی شرکت کرده و به بیش از ۶ هزار روستا در عرصه‌های عمرانی، فرهنگی، بهداشت و درمان، آموزشی و اقتصادی مقاومتی خدمات رسانی نموده‌اند.</p>
      <p>یکی از مهم‌ترین عرصه‌هایی که طی سالیان گذشته بسیج در آن فعالیت داشته است، عرصه سازندگی، بخصوص در مناطق محروم، است. سازمان بسیج سازندگی از جمله مجموعه‌هایی بود که در مورد فرمایشات مقام معظم رهبری به خصوص در حوزه اقتصاد مقاومتی پیش قدم شد. از سال ۹۲ که بسیج وارد حوزه اقتصاد مقاومتی شد و با منابع مالی توانست کارگاه‌های کوچک را ایجاد کند، بیش از ۱۴۵ هزار واحد کوچک در ۵ سال و به طور میانگین در هر سال ۲۹ هزار واحد تولیدی ایجاد شده که در بیش از ۱۳ عرصه فعالیت می‌کنند.</p>
      <p>بسیج توانایی ایجاد یک شبکه در جهت فراهم آوردن امکانات تخصصی برای برآورده کردن نیاز‌های مشخص داشته و همین ویژگی در زلزله کرمانشاه موجب بهبود در کمک رسانی شد. تمامی اقشار بسیج از جمله بسیج پزشکی، کشاورزی، صنعتی، فرهنگی و آموزشی در بحث زلزله کرمانشاه ورود کردند. پس از این که طبق برنامه ریزی تمام روستا‌های آن منطقه تحت نظر مجموعه سپاه پاسداران قرار گرفت و بحث آبادانی و ساخت به سپاه واگذار شد، سازمان بسیج با احداث ۳۲ قرارگاه جهادی در مناطق زلزله زده تمام ظرفیت خود در کشور را برای بازسازی مناطق زلزله در یک جا جمع کرد.</p>
      <p>عملکرد بسیج در زلزله کرمانشاه را می‌توان به سه بخش تقسیم کرد؛ اولین بخش، فعالیت‌های امدادرسانی بود که شامل امدادرسانی و نجات افراد از زیر آواربود. دومین بخش نیز مربوط به حوزه اسکان موقت با فراهم کردن چادر به این کار کمک کرد. سومین و مهم‌ترین بخش در حوزه اسکان دائم خلاصه می‌شد.<br/><br/>در بحث اسکان موقت بیش از ۷۰۰۰ کانکس مردمی به این مناطق منتقل و بین مردم توزیع شد. نقش بسیج سازندگی و اردو‌های جهادی در احداث جایگاه‌ها و سکو‌های نصب این کانتینر‌ها بسیار کلیدی بود و گروه‌های جهادی در کنار تیم‌های تخصصی قرارگاه خاتم الانبیا ۸۳۰۰ کانتینر تهیه و نصب شد.</p>
      <p>انتهای پیام/</p>
    </article>
  </body>
</html>