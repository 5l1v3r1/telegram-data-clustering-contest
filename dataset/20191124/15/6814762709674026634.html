<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SbjKz/michael-bloomberg-oznamil-oficialne-kandidaturu-na-prezidenta-usa"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T15:22:00+00:00"/>
    <meta property="og:title" content="Michael Bloomberg oznámil oficiálně kandidaturu na prezidenta USA"/>
    <meta property="og:description" content="Bývalý starosta New Yorku oficiálně oznámil kandidaturu na prezidenta Spojených států ve volbách v roce 2020. Sedmasedmdesátiletý miliardář přitom v březnu říkal, že kandidovat nebude, píše agentura Reuters."/>
  </head>
  <body>
    <article>
      <h6 class="kicker">VOLBY</h6>
      <h1>Michael Bloomberg oznámil oficiálně kandidaturu na prezidenta USA</h1>
      <address><time datetime="2019-11-24T15:22:00+00:00">24 Nov 2019, 15:22</time> by <a rel="author">zd</a></address>
      <p>
        <b>Bývalý starosta New Yorku oficiálně oznámil kandidaturu na prezidenta Spojených států ve volbách v roce 2020. Sedmasedmdesátiletý miliardář přitom v březnu říkal, že kandidovat nebude, <a href="https://www.reuters.com/article/us-usa-election-bloomberg/former-new-york-mayor-bloomberg-enters-2020-democratic-presidential-race-idUSKBN1XY0G5">píše</a> agentura Reuters.</b>
      </p>
      <p>Za změnou názoru je podle Bloomberga to, že mezi současnými kandidáty demokratické strany nevidí nikoho, kdo by dokázal porazit současného prezidenta, <a href="https://edition.cnn.com/2019/11/24/politics/michael-bloomberg-2020-election/index.html">píše</a> americká CNN. „Kandiduju na prezidenta, abych porazil Donalda Trumpa a obnovil Ameriku. Nemůžeme si dovolit další čtyři roky Trumpova bezohledného a neetického jednání,“ řekl v prohlášení Bloomberg.</p>
      <p>Bloomberg podle agentury Reuters představuje další umírněný hlas v přelidněném poli demokratických uchazečů o nominaci pro volby, které se uskuteční přibližně za rok.</p>
      <p>O nominaci Demokratické strany se musí utkat například s bývalým viceprezidentem Joe Bidenem či senátorkou Elizabeth Warrenovou a senátorem Bernie Sandersem. Pro nastartování kampaně investoval Bloomberg více než 37 milionů dolarů do televizní reklamy. Do prvních primárek, z nichž vzejde demokratický kandidát, zbývají necelé tři měsíce.</p>
      <p>Zakladatel vlivné mediální říše a bývalý newyorský starosta kandidaturu zvažoval dlouhé týdny a předem už činil některé kroky, které jsou nutné k účasti v primárkách Demokratické strany.</p>
      <p>Sedmasedmdesátiletý Bloomberg přemýšlel o kandidatuře již v roce 2016, ale svůj záměr nakonec odvolal. List The New York Times dříve napsal, že pokud se ke kandidatuře nyní odhodlá, způsobí to mezi demokraty zemětřesení. S využitím svého obrovského jmění, s liberálním centristickým programem a s kontakty v politickém establishmentu bude podle newyorského deníku vážným soupeřem bývalého viceprezidenta Joea Bidena, který je zatím mezi demokratickými uchazeči o prezidentskou kandidaturu podle New York Times favoritem.</p>
      <related>
        <a href="https://echo24.cz/a/S75jY/pence-necekane-prijel-do-protesty-zmitaneho-iraku-a-kurdistanu"/>
      </related>
    </article>
  </body>
</html>