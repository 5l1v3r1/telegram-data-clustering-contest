<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-sumah-stalasya-pozhezha-poryad-z-univermagom-kyyiv"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-24T15:19:00+00:00"/>
    <meta property="og:title" content="У Сумах сталася пожежа поряд з універмагом «Київ»"/>
    <meta property="og:description" content="24 листопада о 12:00 до Служби порятунку «101» надійшла інформація про пожежу в центрі міста Суми на вул. Кооперативній. Дзвінки надходили один за одним від випадкових перехожих. На гасіння направили черговий караул 1-ї державної пожежно-рятувальної частини."/>
  </head>
  <body>
    <article>
      <h1>У Сумах сталася пожежа поряд з універмагом «Київ»</h1>
      <address>
        <time datetime="2019-11-24T15:19:00+00:00">24 Nov 2019, 15:19</time>
      </address>
      <figure>
        <img src="http://sumy.today/sites/default/files/photo_2019-11-24_14-43-43.jpg"/>
      </figure>
      <p>24 листопада о 12:00 до Служби порятунку «101» надійшла інформація про пожежу в центрі міста Суми на вул. Кооперативній. Дзвінки надходили один за одним від випадкових перехожих. На гасіння направили черговий караул 1-ї державної пожежно-рятувальної частини.</p>
      <p>Вже за 5 хв. рятувальники прибули на місце виклику. Як було встановлено, загоряння сталося на подвір’ї, що примикає до кіосків та було захаращене сміттям, будівельними відходами, залишками утеплювача, дерев’яними і картонними ящиками з-під продукції та іншими речами. Навіть невеликий простір між спорудами, який становив близько 0,5 метра, також був захаращений. А поблизу знаходилася прибудова ТЦ «Універмаг «Київ».</p>
      <p>Ускладнювала гасіння неможливість безпосереднього доступу до місця горіння, яке було огорожене металевою сіткою з воротами зачиненими на замок. Тому за допомогою немеханізованого ручного інструменту довелось зламувати ворота. Одночасно з цим під час проведення розвідки вогнеборці організували евакуацію персоналу із одного з кіосків, що працював. Також було здійснено відключення електроживлення споруд на захист яких подано водяні стволи.</p>
      <p>Під час гасіння вогнеборці відвернули загрозу вибуху п’яти газових балонів з пропаном, які знаходилися на подвір’ї, чотири з них винесли у безпечне місце. Ще в одному балоні, що був під’єднаний і знаходився в металевій шафі, вимкнули подачу газу та здійснювали його охолодження.  </p>
      <p>О 12:12 рятувальники запобігли перекиданню полум’я на розташовані поруч споруди та локалізували загоряння. О 12:22 пожежу приборкали.  </p>
      <p>Всього на гасіння було залучено 10 чоловік особового складу та 3 одиниці техніки Державної служби України з надзвичайних ситуацій.</p>
      <p>Причина загоряння встановлюється фахівцями, повідомляє Управління ДСНС України у Сумській області.</p>
    </article>
  </body>
</html>