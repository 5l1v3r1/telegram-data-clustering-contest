<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607310"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T15:56:00+00:00"/>
    <meta property="og:title" content="กทม.จัดแข่งเรือในคลองประเวศบุรีรมย์อนุรักษ์วัฒนธรรมแห่งสายน้ำ"/>
    <meta property="og:description" content="กทม.ผนึกภาคเอกชนจัดงานแข่งเรือคลองประเวศบุรีรมย์ สืบสานประเพณีเก่าแก่เป็นการอนุรักษ์วัฒนธรรมแห่งสายน้ำไว้คู่กับชุมชนริมคลองตลอดไป"/>
  </head>
  <body>
    <article>
      <h1>กทม.จัดแข่งเรือในคลองประเวศบุรีรมย์อนุรักษ์วัฒนธรรมแห่งสายน้ำ</h1>
      <address><time datetime="2019-11-24T15:56:00+00:00">24 Nov 2019, 15:56</time> by <a rel="author">PostToday</a></address>
      <p>กทม.ผนึกภาคเอกชนจัดงานแข่งเรือคลองประเวศบุรีรมย์ สืบสานประเพณีเก่าแก่เป็นการอนุรักษ์วัฒนธรรมแห่งสายน้ำไว้คู่กับชุมชนริมคลองตลอดไป</p>
      <p>เมื่อวันที่ 24 พ.ย. นายขจิต ชัชวานิชย์ รองปลัดกทม. เป็นประธานเปิด“งานสืบสานประเพณีแข่งเรือคลองประเวศบุรีรมย์” โดยมี พระครูโสภณพิหารกิจ เจ้าอาวาสวัดกระทุ่มเสือปลา พร้อมด้วย นางวัลยา วัฒนรัตน์ รองปลัดกทม. นางจินดารัตน์ ชโยธิน ที่ปรึกษาของผู้ว่าฯกทม.และโฆษกกทม.ผู้บริหารกทม. นายวรเศรษฐ์ วิศาลศักดิ์ ผอ.เขตประเวศ พร้อมประชาชนร่วมชมการแข่งกันจำนวนมากณ วัดกระทุ่มเสือปลา เขตประเวศ</p>
      <figure>
        <img src="https://www.posttoday.com/media/content/2019/11/24/1ED4BD68BEC1459FADAFD58FA7970A85.jpg"/>
      </figure>
      <p>ทั้งนี้ กทม.โดยสำนักงานเขตประเวศ ร่วมกับคณะกรรมการบริหารและพัฒนาท้องถิ่นเขตประเวศ (ภาคเอกชน)และวัดกระทุ่มเสือปลา จัดงานประเพณีแข่งเรือคลองประเวศบุรีรมย์ เป็นครั้งที่ 3 เพื่อส่งเสริมให้เยาวชนและประชาชนตระหนักถึงความสำคัญของการอนุรักษ์สายน้ำ โดยเฉพาะคลองประเวศบุรีรมย์ที่มีประวัติศาสตร์อันดีงามและยาวนานไว้เป็นมรดกไว้ให้คนรุ่นหลัง และเพื่อรองรับการพัฒนากทม.ให้เป็นเมือง เวนิสตะวันออก รวมทั้งเป็นการสืบสานประเพณี วิถีชีวิตชุมชน และมรดกวัฒนธรรมท้องถิ่นที่เกี่ยวพันกับสายน้ำ</p>
      <p>สำหรับ กิจกรรมภายในงาน ประกอบด้วย 1.การแข่งขันเรือพาย ประเภทต่าง ๆ ได้แก่ เรือเพียว ขนาด 7 ฝีพาย ประเภท บุคคลทั่วไป เรือเพียว ขนาด 12 ฝีพาย ประเภท บุคคลทั่วไป เรือมาด ขนาด 12 ฝีพาย ประเภท บุคคลทั่วไป เรือหัวใบ้ท้ายบอด ขนาด 2 ฝีพาย ประเภท บุคคลทั่วไปชาย และเรือหัวใบ้ท้ายบอด ขนาด 2 ฝีพาย ประเภท บุคคลทั่วไปหญิง 2.การเที่ยวชมพิพิธภัณฑ์ท้องถิ่น วัดกระทุ่มเสือปลา 3.กิจกรรมกีฬาทางน้ำมหาสนุก ได้แก่ การชกมวยทะเล เป็นต้น 4.กิจกรรมส่งเสริมการท่องเที่ยว การปั่นจักรยานภายใต้แนวคิด “ปั่นวันเดียว เที่ยวประเวศ” เพื่อเข้าชมศาสนสถาน และแหล่งท่องเที่ยว ที่ตั้งอยู่บริเวณ ริมคลองประเวศบุรีรมย์</p>
      <p>นายขจิต ชัชวานิชย์ รองปลัดกทม. เปิดเผยว่า นโยบายของ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ให้ความสำคัญกับการพัฒนาคูคลองให้เป็นแหล่งสัญจรทางน้ำและแหล่งท่องเที่ยวเชิงวิถีชีวิต รวมถึงการสร้างการมีส่วนร่วมของประชาชนในการทำนุบำรุงศาสนา ศิลปวัฒนธรรม กทม.จึงได้มอบหมายให้สำนักงานเขตประเวศ ร่วมมือกับหลายภาคส่วน และวัดกระทุ่มเสือปลา จัดงานสืบสานประเพณีแข่งเรือคลองประเวศบุรีรมย์ เพื่อเป็นการอนุรักษ์วัฒนธรรมแห่งสายน้ำไว้คู่กับชุมชนคลองประเวศบุรีรมย์ตลอดไป</p>
      <figure>
        <img src="https://www.posttoday.com/media/content/2019/11/24/3E66250639BD4D8E970000FDE56F3040.jpg"/>
      </figure>
      <figure>
        <img src="https://www.posttoday.com/media/content/2019/11/24/F5EFE82EFAC044FFA38726B7E59EE308.jpg"/>
      </figure>
    </article>
  </body>
</html>