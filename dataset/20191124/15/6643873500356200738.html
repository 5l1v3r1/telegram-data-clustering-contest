<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/50vGvm/slik-saa-foettene-hennes-ut-etter-aa-ha-loept-24-timer-paa-bislett-det-e"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T15:47:36+00:00"/>
    <meta property="og:title" content="Slik så føttene hennes ut etter «brutalt» løp: – Helt grusomt"/>
    <meta property="og:description" content="Fra klokken 10 lørdag til klokken 10 søndag løp Therese Falk (44) 234,2 kilometer under Bislett 24 timers ultraløp."/>
  </head>
  <body>
    <article>
      <h1>Slik så føttene hennes ut etter «brutalt» løp: – Helt grusomt</h1>
      <h2>Fra klokken 10 lørdag til klokken 10 søndag løp Therese Falk (44) 234,2 kilometer under Bislett 24 timers ultraløp.</h2>
      <address><time datetime="2019-11-24T15:47:36+00:00">24 Nov 2019, 15:47</time> by <a rel="author">Sondre Moen Myhre - Stig B. Hansen (foto)</a></address>
      <p>– Det er brutalt. Akkurat nå er det grusomt brutalt.</p>
      <p>Aftenposten ringer Therese Falk fem og en halv time etter at hun gjennom lørdag og natt til søndag har løpt 429 runder på Bislett. Distansen tilsvarer over 5,5 maraton.</p>
      <p>Stemmen i den andre enden av telefonen er «groggy». Etter å ha kommet på førsteplass i kvinneklassen og tredjeplass av samtlige, gikk 44-åringen rett til sengs, og er naturlig nok mektig sliten.</p>
      <p>– Det er så vondt at du, nei ... sier hun og lar det ligge i luften.</p>
      <p>– Jeg vet ikke helt hva jeg skal si.</p>
      <p>Rett etter løpet tok Aftenpostens fotograf et bilde av Falks føtter, full av blemmer.</p>
      <p>– Det er egentlig det beste på kroppen. Det er bare ubehagelig. I lårene, leggene og fotbladet er det helt grusomt. Alt verker, sier hun om blemmene.</p>
      <p><b>LEST DENNE?</b> <a href="https://www.aftenposten.no/a-magasinet/i/g7KLEq/hun-roeyket-slet-med-vekten-og-var-deprimert-saa-begynte-therese-falk-44-aa-loepe-ekstremt-langt">Therese Falk røyket, slet med vekten og var deprimert. Så begynte hun å løpe langt.</a></p>
      <figure>
        <img src="https://images.sacdn.no/v2/images/fed78070-01af-49b3-a128-1a3a15243a65?fit=crop&amp;h=1080&amp;w=1620&amp;s=b1a3d87497b0d52a1b6f6625d5ba6e5204a82cfd"/>
        <figcaption>Therese Falk i godt driv under 24 timersløpet på Bislett.<cite>STIG B. HANSEN</cite></figcaption>
      </figure>
      <h3>Ingen mat på 24 timer</h3>
      <p>I løpet av samtalen våkner Falk mer og mer til, og kjenner at sulten begynner å melde seg på.</p>
      <p>Internt i ultraløpmiljøet kaller de 24-timersløpet på Bislett for «årets lengste julebord». Gjennom døgnet blir det servert ulike retter. Mot slutten av løpet søndag ble det også servert grøt, for dem som orket det.</p>
      <p>– Jeg spiser ikke i det hele tatt, sier Falk.</p>
      <p>I løpet av de 24 timene hun løp, var den eneste næringen hun tok til seg 24 halvlitere med sportsdrikke. En halvliter for hver time med løping.</p>
      <p>– Det er bare sukkerlake. Så det er ikke bra for tennene vil jeg tro. Jeg vet ikke hva det er bra for, for å være ærlig. Jeg tror kanskje det er bra for viljen.</p>
      <p>
        <a href="https://www.bt.no/sprek/i/e8vEJy/her-er-ti-myter-om-loeping-du-kan-gi-blaffen-i">Les også<br/>Her er ti myter om løping du kan gi blaffen i</a>
      </p>
      <figure>
        <img src="https://images.sacdn.no/v2/images/fcfe098b-a7ce-46f2-ae6e-5269caeb8d9e?fit=crop&amp;h=350&amp;w=472&amp;s=5029828137eba6bd95a5f89417f8a426805f990e"/>
        <figcaption>Inn mot mål jublet Therese Falk sammen med publikum.<cite>Stig B. Hansen</cite></figcaption>
      </figure>
      <h3>Rett på jobb og videre til maraton</h3>
      <p>Allerede mandag er det tilbake på jobb som lærer på Fagerborg ungdomsskole.</p>
      <p>– Da er det bare å ta seg sammen. Jeg kan ikke halvsove bak en PC-skjerm hele dagen eller ha hjemmekontor, det går ikke.</p>
      <p>Hadde det ikke vært for blemmene, tror Falk at hun hadde jogget til jobben.</p>
      <p>– Jeg er i gang veldig fort, også beveger jeg meg på jobben. Så spiser jeg mye og sover mye, sier hun om hvordan hun restituerer seg.</p>
      <p>For 44-åringen har en helt egen evne til å hente seg inn igjen etter de ekstreme påkjenningene. Det er bare fire uker siden hun gjennomførte sitt nest beste 24-timersløp gjennom karrieren under VM i Frankrike.</p>
      <p>– Jeg var i grunn greit restituert til å gjøre den samme distansen i dag. En vanlig person trenger nok en måned eller to i alle fall på å få kroppen i gang igjen. Jeg tror jeg bare restituerer ekstremt fort. Jeg har person min på maraton en uke etter et sånt løp.</p>
      <p>Og om to uker skal Falk faktisk ut og løpe langt igjen. Da skal hun løpe maraton i Bergen.</p>
      <p>– Jeg må bare kjøre på før nyttår. Det er fint å rekke litt før det.</p>
      <p>
        <b>
          <i>PS:</i>
        </b>
        <i> Svenske Torbjörn Gyllebring vant løpet med distansen 246,2 kilometer, Arvid Haugen fra Bergen Løpeklubb tok annenplassen med 241,9 kilometer og Therese Falk tredjeplassen totalt med sine 234,2 kilometer.</i>
      </p>
      <related>
        <h4>Mest lest akkurat nå</h4>
        <a href="https://www.bt.no/sport/i/0nzG5G/barmens-julebordkommentar-skapte-oppstyr-brann-avviser-festoppladning"/>
        <a href="https://www.bt.no/sport/i/9vWKRp/brann-treneren-etter-braktapet-min-jobb-faar-andre-vurdere"/>
        <a href="https://www.bt.no/kultur/i/Jowx96/uforstaaelig-at-saa-mange-gaar-i-pausen-paa-peer-gynt-dub"/>
        <a href="https://www.bt.no/btmagasinet/i/3Jeyvd/det-er-mye-rart-man-sier-ja-til-aa-gifte-seg-for-eksempel"/>
        <a href="https://www.bt.no/utenriks/i/qL81pe/dronningen-avlyser-prins-andrews-60-aarsfest"/>
        <a href="https://www.bt.no/sport/i/zGw7B4/nilsens-styggeste-tap-branns-skrekkhoest-fortsetter"/>
      </related>
      <ol>
        <li>
          <a href="https://www.bt.no/tag/Ultral%C3%B8p">Ultraløp</a>
        </li>
        <li>
          <a href="https://www.bt.no/tag/L%C3%B8ping">Løping</a>
        </li>
        <li>
          <a href="https://www.bt.no/tag/Maraton">Maraton</a>
        </li>
      </ol>
    </article>
  </body>
</html>