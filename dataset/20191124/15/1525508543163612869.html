<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779928/%D8%AF%D8%B9%D9%88%D8%AA-%D9%85%D8%AE%D8%AA%D8%A7%D8%B1%D9%BE%D9%88%D8%B1-%D8%A7%D8%B2-%D9%85%D8%B1%D8%AF%D9%85-%D8%A8%D8%B1%D8%A7%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%85%D8%AD%DA%A9%D9%88%D9%85%DB%8C%D8%AA-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:42:37+00:00"/>
    <meta property="og:title" content="با صدور پیام انجام شد؛ دعوت مختارپور از مردم برای راهپیمایی محکومیت اغتشاشگران در تهران"/>
    <meta property="og:description" content="دبیرکل نهاد کتابخانه‌های عمومی کشور با صدور پیامی از کتابداران و مردم برای مشارکت در راهپیمایی محکومیت اغتشاشات در شهر تهران دعوت کرد."/>
  </head>
  <body>
    <article>
      <h1>با صدور پیام انجام شد؛ دعوت مختارپور از مردم برای راهپیمایی محکومیت اغتشاشگران در تهران</h1>
      <address><time datetime="2019-11-24T15:42:37+00:00">24 Nov 2019, 15:42</time> by <a rel="author" href="https://www.mehrnews.com/archive?jr=13" target="_blank">صادق وفایی</a></address>
      <p>به گزارش <a href="https://www.mehrnews.com/">خبرگزاری مهر</a>، علیرضا مختارپور دبیرکل نهاد کتابخانه‌های عمومی کشور، با صدور پیامی از کتابداران و آحاد مردم تهران، برای حضور در راهپیمایی محکومیت اغتشاشات در شهر تهران دعوت کرد.</p>
      <p>متن پیام مختارپور به شرح زیر است:</p>
      <p>بسم‎ الله الرحمن الرحیم</p>
      <p>و لن یجعل الله للکافرین علی المؤمنین سبیلا (نساء / ۱۴۱)</p>
      <p>امروز وابستگان استکبار جهانی به سرکردگی رژیم رو به زوال امریکا و پیاده‎نظام شیطانی‎اش رسمِ آشوب‎طلبی و وهمِ براندازیِ نظام اسلامی پیشه کرده‎اند؛ اما هرگز کار بدان‎جا نمی‎رسد که خورشید حقانیت ِاسلام و انقلاب اسلامی در اثر شعله‎های کینه شیاطین غروب کند؛ چرا که وعده خدای متعال است که «إن تنصرالله ینصرکم».</p>
      <p>اگر دیروز فتنه‎گران و اشرار با آشوب در خیابان‎ها و به آتش کشیدن «تفکر» و فرهنگ در قامت کتابخانه‎های شهر و تخریب اموال عمومی به بهانه معیشت و اقتصاد، نقاب از چهره برداشتند، اینک امت بصیر ایران علیرغم همه سختی‎ها و تنگناهای معیشتی، به تاسی از کلام امیر مومنان علی‎ (علیه‌السلام) که «الا و لایحمل هذا العلم الّا اهل البصر و الصّبر» به میدان بصیرت می‎آیند و صفوف خود را با فتنه‎گران جدا خواهند کرد.</p>
      <p>در این میان کتابداران و کارکنان نهاد کتابخانه‎های عمومی کشور به مصداق آیهٔ شریفهٔ «وَأَعِدّوا لَهُم مَا استَطَعتُم مِن قُوَّةٍ وَمِن رِباطِ الخَیلِ تُرهِبونَ بِهِ عَدُوَّ اللَّهِ وَعَدُوَّکُم»* صف در صف و در کنار آحاد مردم شریف ایران اسلامی، فردا به صحنه بروز و ظهور وحدت و بصیرت آمده و دِین خود را به انقلاب و اسلام ادا خواهند نمود و  به جهانیان ثابت می‎کنند که سنت الهی تغییر ناپذیر است و شیطان بزرگ و مجموعهٔ وابسته به آن، محکوم به فنا و نابودی‎ است؛ ان‎شاءالله</p>
      <p>* هر نیرو و ابزاری که در قدرت دارید، برای مقابله با آنها [= دشمنان‌]، آماده سازید!، تا به وسیله آن، دشمن خدا و دشمن خویش را بترسانید. (انفال /۶۰)</p>
    </article>
  </body>
</html>