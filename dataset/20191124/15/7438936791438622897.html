<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Ostrava-Tyrkysova-jizdenka-pomuze-potrebnym-604513"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T15:32:00+00:00"/>
    <meta property="og:title" content="Ostrava: Tyrkysová jízdenka pomůže potřebným"/>
    <meta property="og:description" content="Ostravou začala jezdit tyrkysová tramvaj se stromečkem a vánočními melodiemi, v ulicích narazíte na dobrovolníky, kteří vybírají příspěvky na Tyrkysovou sbírku. Ta vyvrcholí ve čtvrtek 28. listopadu na Adventu plném křídlení."/>
  </head>
  <body>
    <article>
      <h1>Ostrava: Tyrkysová jízdenka pomůže potřebným</h1>
      <address>
        <time datetime="2019-11-24T15:32:00+00:00">24 Nov 2019, 15:32</time>
      </address>
      <p>
        <b>Ostravou začala jezdit tyrkysová tramvaj se stromečkem a vánočními melodiemi, v ulicích narazíte na dobrovolníky, kteří vybírají příspěvky na Tyrkysovou sbírku. Ta vyvrcholí ve čtvrtek 28. listopadu na Adventu plném křídlení.</b>
      </p>
      <p>Už po čtrnácté se bude v Ostravě konat jedinečný festival dobročinnosti Advent plný KŘÍDLENÍ. Uskuteční se v multifunkční hale Gong v Dolních Vítkovicích ve čtvrtek 28. listopadu od 15 hodin a jedním z hlavních partnerů bude opět město Ostrava.</p>
      <p>Dalším partnerem této akce je Dopravní podnik Ostrava, který loni poprvé přišel s iniciativou TyrkysOVA!!! sbírka a letos ji ve spolupráci s městem Ostravou obohatil o projekt Tyrkysové jízdenky, která všem Ostravanům i návštěvníkům města otevře jednoduchou možnost pomáhat potřebným.</p>
      <p>„Za čtrnáct let se původně nenápadná akce rozrostla do festivalových rozměrů. Zapojuje se do ní na padesát místních neziskových organizací a v posledních letech ji navštěvuje okolo tří tisíc lidí z celého kraje," informovala autorka projektu a zakladatelka nadačního fondu KŘÍDLENÍ Lucie Houthoofdtová.</p>
      <p>Město Ostrava podporuje festival Advent plný křídlení pravidelně, podle primátora Tomáše Macury je taková pomoc nezbytnou součástí fungování občanské společnosti i logickým počinem hrdého a silného města.</p>
      <p>„V kulturní společnosti bohatí a silní podporují ty slabší. Taková pomoc má tisíce podob, počínaje třeba prostým uvolněním místa v tramvaji pro staršího spolucestujícího. Vede od bezbariérových budov a chodníků třeba po zakoupení tyrkysové jízdenky. Ostrava je hrdé, silné město, musí být tedy mezi těmi, kteří umí v pravý čas podat pomocnou ruku těm, co jí potřebují. Naším partnerstvím chceme říct, že takto je to podle nás správně. Osobně považuji za důležité také to, že se vytváří platforma, která umožňuje každému člověku angažovat se tam, kde to on osobně považuje za potřebné a důležité," řekl ostravský primátor Tomáš Macura.</p>
      <p>Letošní ročník Tyrkysové sbírky, kterou Dopravní podnik Ostrava organizuje společně s nadačním fondem KŘÍDLENÍ ve spojích a na zastávkách MHD, byl zahájen 18. listopadu jako předzvěst samotného festivalu. Do sbírky se zapojují dobrovolníci hlavně z řad studentů, ale i zaměstnanců Dopravního podniku a některých dalších společností, kteří se tím stávají přirozenými partnery akce. Loni se na pomoc místním neziskovým organizacím v prvním ročníku Tyrkysové sbírky vybralo 100 tisíc korun.</p>
      <p>Letos mají prostor pro pomoc potřebným mimo jiné také všichni cestující městskou hromadnou dopravou v Ostravě. Od 4. října dopravní podnik prodává takzvanou tyrkysovou jízdenku za 50 korun, přičemž celá částka putuje na transparentní účet Nadačního fondu KŘÍDLENÍ. Jízdenka je přestupní 45minutová a platí ve všech spojích DPO. Tyrkysová jízdenka je dostupná přes mobilní aplikaci MojeDPO.</p>
      <p>„Byl jsem jedním z prvních, kdo si jízdenku v aplikaci koupil, a udělalo mi to velkou radost. Jsem přesvědčen, že se v Ostravě najde spousta lidí, kteří tuto naši myšlenku JEĎ A POMÁHEJ budou sdílet," řekl generální ředitel DPO Daniel Morys.</p>
      <p>TyrkysOVA!!! sbírka vyvrcholí ve čtvrtek 28. listopadu a její výsledky budou vyhlášeny na XIV. ročníku festivalu dobročinnosti Advent plný KŘÍDLENÍ. V Gongu se přitom budou opět prezentovat návštěvníkům desítky neziskových organizací z Moravskoslezského kraje. Představí se na jarmarku, na kterém se budou prodávat vánoční dárky i občerstvení. Zájemci na něm najdou tisíce rukodělných výrobků, ale i designových originálních předmětů. Jejich darování bude mít smysl hned nadvakrát, protože udělá radost obdarovanému a přitom dárce jejich koupí podpoří některou dobročinnou aktivitu.</p>
      <p>„Cílem našeho projektu je zapojit během adventního období do spolupráce ve prospěch místních neziskových organizací širokou veřejnost, společensky všímavé organizace i známé osobnosti. Akce již po čtrnácté probouzí dárcovství, zapojuje dobrovolníky, hledá rovnováhu v místní komunitě i příležitosti k propojování zdánlivě odlišných světů zisku a nezisku," doplnila Lucie Houthoofdtová.</p>
      <p>Součástí festivalu bude mimo jiné dražba, v níž se bude prodávat například originální koláž nazvaná Dívání na fotbal, kterou speciálně pro tento účel vytvořil výtvarně nadaný klient Čtyřlístku – centra pro osoby se zdravotním postižením Ostrava Kamil Sasko.</p>
      <p>„Obraz jistě někomu zpříjemní prostředí, ve kterém žije nebo pracuje, a zároveň kupce nepochybně zahřeje u srdce, že koupí koláže finančně přispěje ke zlepšení životních podmínek a rozšíření volnočasových aktivit Kamilových kamarádů, žijících v ostravském Čtyřlístku. Nejvyšší nabídka bude mít formu finančního daru podloženého darovací smlouvou," prozradila mluvčí Čtyřlístku Bohdana Rywiková.</p>
      <p>Na programu akce budou také zážitkové a kreativní dílny a inspirativní kulturní vystoupení klientů některých neziskových organizací a také hudebního mága Patrika Kee a mladého virtuózního klavíristy Denise Szalbota.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministryne-Schillerova-Takove-zachazeni-nesmime-prehlizet-604372"/>
        <a href="https://www.parlamentnilisty.cz/arena/monitor/Kvuli-ruseni-organizaci-CSSD-v-Ostrave-zrejme-padne-zaloba-604377"/>
        <a href="https://www.parlamentnilisty.cz/arena/monitor/Socialni-demokrate-z-Ostravy-mozna-zazaluji-vlastni-stranu-604308"/>
        <a href="https://www.parlamentnilisty.cz/politika/obce-volicum/Ostrava-ma-novy-multifunkcni-verejny-prostor-a-festival-novou-stage-604272"/>
      </related>
    </article>
  </body>
</html>