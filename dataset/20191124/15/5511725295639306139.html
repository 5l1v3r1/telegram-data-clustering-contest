<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/mejeris-ar-17-punktiem-palidz-parma-komandai-izcinit-uzvaru-vienotas-ligas-spele.d?id=51663977"/>
    <meta property="og:site_name" content="DELFI"/>
    <meta property="article:published_time" content="2019-11-24T15:10:19+00:00"/>
    <meta property="og:title" content="Mejeris ar 17 punktiem palīdz 'Parma' komandai izcīnīt uzvaru Vienotās līgas spēlē "/>
    <meta property="og:description" content="Latvijas basketbolists Mareks Mejeris svētdien guva 17 punktus Vienotās līgas spēlē, palīdzēdams Permas &quot;Parma&quot; komandai izcīnīt uzvaru."/>
  </head>
  <body>
    <article>
      <h1>Mejeris ar 17 punktiem palīdz 'Parma' komandai izcīnīt uzvaru Vienotās līgas spēlē </h1>
      <address><time datetime="2019-11-24T15:10:19+00:00">24 Nov 2019, 15:10</time> by <a rel="author">LETA</a></address>
      <p>
        <b>Latvijas basketbolists <a href="https://www.delfi.lv/temas/mareks-mejeris">Mareks Mejeris</a> svētdien guva 17 punktus Vienotās līgas spēlē, palīdzēdams Permas "Parma" komandai izcīnīt uzvaru.</b>
      </p>
      <p>"Parma" savā laukumā ar rezultātu 97:81 (25:14, 24:14, 22:22, 26:31) pārspēja Saratovas "Avtodor" vienību, kuras pieteikumā nebija Kaspara Bērziņa.</p>
      <p>Mejeris šajā mačā laukumā pavadīja 28 minūtes un 11 sekundes, kuru laikā realizēja sešus no septiņiem divpunktu metieniem un piecos no astoņiem "sodiņiem", bet netrāpīja savu vienīgo tālmetienu.</p>
      <p>Tāpat viņš izcīnīja septiņas atlēkušās bumbas, veica divas rezultatīvas piespēles, pieļāva vienu kļūdu, pārtvēra trīs piespēles, bloķēja vienu metienu, trīs reizes pārkāpa noteikumus, izprovocēja deviņas piezīmes un tika pie 24 efektivitātes koeficienta punktiem, kas bija otrs labākais rādītājs komandā.</p>
      <p>"Parma" komandā rezultatīvākais ar 29 punktiem bija Maksims Grigorjevs, bet viesiem 20 punkti bija Muhamadam Džaitejam.</p>
      <p>Permas vienība ar divām uzvarām astoņās spēlēs ieņem priekšpēdējo vietu 13 komandu konkurencē, kamēr "Avtodor" ar tikpat panākumiem septiņās cīņās ir pozīciju augstāk.</p>
      <p>Tikmēr <a href="https://www.delfi.lv/temas/dairis-bertans">Dairis Bertāns</a> svētdien guva astoņus punktus spēlē, kurā viņa un savainotā Jāņa Timmas pārstāvētā Maskavas apgabala "Himki" savā laukumā ar rezultātu 77:73 (21:19, 23:17, 21:19, 12:18) pārspēja Minskas "Cmoki" komandu, kuras treneru kolektīvā strādā latvietis Edmunds Valeiko.</p>
      <p>Bertāns nospēlēja 18 minūtes un divas sekundes, kuru laikā realizēja divus no sešiem tālmetieniem un abus divus soda metienus, bet netrāpīja savu vienīgo divpunktu metienu.</p>
      <p>Viņa kontā arī četras rezultatīvas piespēles, divas piezīmes, trīs izprovocēto noteikumu pārkāpumi un septiņi efektivitātes koeficienta punkti.</p>
      <p>Uzvarētājiem ar 17 punktiem un desmit atlēkušajām bumbām izcēlās Entonijs Džils, bet pretiniekiem 20 punktus guva Aleksandrs Gavrilovičs.</p>
      <p>"Himki" ar astoņām uzvarām astoņās spēlēs ieņem līderpozīciju turnīra tabulā.</p>
      <p>Šajā Vienotās līgas sezonā regulārajā turnīrā startē 13 komandas, aizvadot divu apļu turnīru un pēc tam astoņām labākajām kvalificējoties "play-off" cīņām. Turnīrā startē deviņas Krievijas komandas, kā arī pa vienai vienībai no Igaunijas, Baltkrievijas, Kazahstānas un Polijas. Salīdzinot ar iepriekšējo sezonu, turnīrā nepiedalās "VEF Rīga" komanda.</p>
      <p>Iepriekšējā sezonā par čempioniem tika kronēti Maskavas CSKA basketbolisti, kuri finālsērijā ar 3-0 pārspēja "Himki" vienību. CSKA basketbolisti Vienotajā līgā triumfējuši astoņas sezonas pēc kārtas.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/lomazam-un-bertanam-zaudejumi-eiroligas-speles.d?id=51651905"/>
        <a href="https://www.delfi.lv/sports/news/basketbols/strelnieks-un-dikeulaku-atziti-par-gada-labakajiem-basketbolistiem.d?id=51641705"/>
      </related>
    </article>
  </body>
</html>