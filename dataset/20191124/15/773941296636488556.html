<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/paremvasi-geroylanoy-sto-synedrio-pasok-o-ti-kai-na-thapsete-edo-mesa-simera-tha-anastithei-ekei-exo-ayrio/"/>
    <meta property="og:site_name" content="economico.gr"/>
    <meta property="article:published_time" content="2019-11-24T15:18:35+00:00"/>
    <meta property="og:title" content="Παρέμβαση Γερουλάνου στο συνέδριο ΠΑΣΟΚ: «O,τι και να θάψετε εδώ μέσα σήμερα, θα αναστηθεί εκεί έξω αύριο»"/>
    <meta property="og:description" content="Σε ιδιαίτερα υψηλούς τόνους, όπως άλλωστε είχε προϊδεάσει μέσω των τοποθετήσεών του, αλλά και του ψηφίσματος που έκανε λόγο για «συνέδριο – παρωδία» κινήθηκε στην παρέμβασή του στο 11ο συνέδριο του ΠΑΣΟΚ, ο Παύλος Γερουλάνος, επιβεβαιώνοντας ότι έχει αποφασίσει να τερματίσει την κόντρα του με την Φώφη Γεννηματά. Αλλωστε, έθεσε απερίφραστα και ανοικτά ζήτημα ηγεσίας στο κόμμα, ενώ άφησε να εννοηθεί ότι είναι πιθανό να προχωρήσει στην ίδρυση δικού του πολιτικού φορέα."/>
  </head>
  <body>
    <article>
      <h1>Παρέμβαση Γερουλάνου στο συνέδριο ΠΑΣΟΚ: «O,τι και να θάψετε εδώ μέσα σήμερα, θα αναστηθεί εκεί έξω αύριο»</h1>
      <address><time datetime="2019-11-24T15:18:35+00:00">24 Nov 2019, 15:18</time> by <a rel="author">Έλλη Τριανταφύλλου</a></address>
      <p>Σε ιδιαίτερα<b> υψηλούς τόνους,</b> όπως άλλωστε είχε προϊδεάσει μέσω των τοποθετήσεών του, αλλά και του ψηφίσματος που έκανε λόγο για «συνέδριο – παρωδία» κινήθηκε στην παρέμβασή του στο 11ο συνέδριο του ΠΑΣΟΚ, ο<b> Παύλος Γερουλάνος,</b> επιβεβαιώνοντας ότι έχει αποφασίσει να τερματίσει την κόντρα του με την<b> Φώφη Γεννηματά. </b>Αλλωστε, έθεσε απερίφραστα και ανοικτά ζήτημα ηγεσίας στο κόμμα, ενώ άφησε να εννοηθεί ότι είναι πιθανό να προχωρήσει στην ίδρυση δικού του πολιτικού φορέα.</p>
      <p>«Μας ζητούν να θάψουμε το ΠΑΣΟΚ, να το μετατρέψουμε σε μια μικρή σφραγίδα στα συρτάρια ενός λογιστή», ανέφερε χαρακτηριστικά ο κ.<b> Γερουλάνος,</b> εξαπολύοντας πυρά κατά της ηγεσίας για τις συνεδριακές διαδικασίες που προώθησε.</p>
      <p>Αναφερόμενος δε στο ψήφισμά του, μίλησε για «2.000 φωνές που λένε «φτάνει πιά», περισσότερες από αυτές που καταφέρατε (σ.σ. ηγεσία) να κινητοποιήσετε στο συνέδριο».</p>
      <p>«Σήμερα μας ζητούν να θάψουμε το ΠΑΣΟΚ εδω μέσα, αύριο όλοι ΠΑΣΟΚ θα είμαστε εκει εξω. Στις επόμενες εκλογές ΠΑΣΟΚ θα λέει οτι είναι ακόμη και η ηγεσία», πρόσθεσε ακόμη. Παράλληλα, εξέφρασε τη θέση ότι «χωρίς το ΠΑΣΟΚ, το ΚΙΝΑΛ μπαίνει στις οχθες που χάραξε το Ποτάμι».</p>
      <p>
        <b>«Πρέπει να αλλάξει η ηγεσία»</b>
      </p>
      <p>Μίλησε δε ευθέως για ανάγκη αλλαγής ηγεσίας, «όχι για προσωπικές φιλοδοξίες», όπως ανέφερε, αλλά γιατί «μια ηγεσία πρέπει να συνθέτει και όχι να διχάζει». «Σήμερα τέτοια ηγεσία δεν έχουμε», υπογράμμισε επιτιθέμενος ευθέως στη Φ. Γεννηματά.</p>
      <p>«Ψηφίστε ό,τι θέλετε, άλλωστε δεν υπάρχει απαρτία», σημείωσε ακόμη ο κ. Γερουλάνος θέτοντας και ζήτημα αν το παρόν συνέδριο νομιμοποιείται να λάβει αποφάσεις, λόγω χαμηλής συμμετοχής.</p>
      <p>
        <b>«Ο,τι και να θάψετε σήμερα εδώ μέσα, θα αναστηθεί αύριο εκεί έξω»</b>
      </p>
      <p>«Ο,τι και να θάψετε σήμερα εδώ μέσα, θα αναστηθεί αύριο εκεί έξω. Δεν ξέρω πώς θα λέγεται, δεν ξέρω πώς θα μοιάζει. Ξέρω όμως ότι ΠΑΣΟΚ θα είναι. Και αυτό το ΠΑΣΟΚ θα μιλήσει σε χιλιάδες. Σήμερα επιλέγετε από ποια μεριά της ιστορίας θα είστε. Από αυτούς που το έθαψαν ή από αυτούς που το αναγέννησαν», πρόσθεσε επίσης, σε μια αποστροφή που από κάποιους εξελήφθη και ως προαναγγελία δημιουργίας δικής του πολιτικής κίνησης.</p>
      <p>Υπενθυμίζεται ότι χθες, κατά την εναρκτήρια ομιλία της, η Φώφη Γεννηματά είχε στείλει σαφή προειδοποίηση (με πρώτο αποδέκτη προφανώς τον κ. Γερουλάνο) ότι με το τέλος του συνεδρίου, τελειώνει και η «ανοχή στην εσωστρέφεια», δείχνοντας ουσιαστικά ότι δεν θα διστάσει να προχωρήσει σε διαγραφές στελεχών.</p>
    </article>
  </body>
</html>