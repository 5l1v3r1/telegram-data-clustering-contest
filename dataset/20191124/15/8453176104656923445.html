<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/music/%D7%94%D7%90%D7%96%D7%99%D7%A0%D7%95_%D7%9C%D7%97%D7%93%D7%A9_%D7%A9%D7%9C_%D7%A6%D7%9E%D7%90%D7%94___%D7%9C%D7%94%D7%95%D7%A4%D7%99%D7%A2_%D7%91%D7%A6%D7%9E%D7%90%D7%94_%D7%96%D7%94_%D7%A0%D7%98%D7%95_%D7%A9%D7%9E%D7%97%D7%94_%D7%90%D7%9E%D7%99%D7%AA%D7%99%D7%AA_"/>
    <meta property="og:site_name" content="הקול היהודי"/>
    <meta property="article:published_time" content="2019-11-24T15:17:00+00:00"/>
    <meta property="og:title" content="האזינו לחדש של צמאה. &quot;להופיע בצמאה זה נטו שמחה אמיתית&quot;"/>
    <meta property="og:description" content="יונתן רזאל מבצע את הניגון החדש של פרויקט צמאה 5 לקראת אירועים בי&quot;ט כסל בשנה הקרובה. &quot;אין עוד מלבדו&quot;"/>
  </head>
  <body>
    <article>
      <h1>האזינו לחדש של צמאה. "להופיע בצמאה זה נטו שמחה אמיתית"</h1>
      <h2>יונתן רזאל מבצע את הניגון החדש של פרויקט צמאה 5 לקראת אירועים בי"ט כסל בשנה הקרובה. "אין עוד מלבדו"</h2>
      <address><time datetime="2019-11-24T15:17:00+00:00">24 Nov 2019, 15:17</time> by <a rel="author">יח"צ</a></address>
      <figure>
        <audio src="https://hakolhayehudi.co.il/Uploads/2019/11/jwWYglNs057tAH.mp3"/>
      </figure>
      <p>הזמר והיוצר יונתן רזאל מחדש את הניגון החב"די הותיק "אין עוד מלבדו", בביצוע ובעיבוד ישראלי – עכשווי, בהפקתו המוזיקלית של נאור כרמי, סינגל שביעי וכמעט אחרון מתוך צמאה 5.</p>
      <p>זו הפעם הרביעית בה לוקח רזאל חלק בפרוייקט המוזיקלי צמאה, זאת לאחר שביצע את השיר 'כאייל תערוג' בצמאה 2, 'וידעו כי אתה' בצמאה 3, 'יעלה תחנונינו' בצמאה 4.</p>
      <p>
        <b>
          <i><u>מילות הניגון:</u> כִּי הַכֹּל הֶבֶל הֲבָלִים, אֵין עוֹד מִלְּבַדּוֹ. סְ'אִיז דָּאךְ אַלְץ הֶבֶל הֲבָלִים אֵין עוֹד מִלְּבַדּוֹ</i>
        </b>
      </p>
      <p>הלחן אינו ידוע.</p>
      <p>מקור המילים  הוא ברעיון החסידי – השאיפה להביא את האדם לידי הכרה שהעולם כולו הוא אַיִן ואפס, הבל הבלים, ושהמציאות האמת והיחידה היא הקב"ה – אין עוד מלבדו.</p>
      <p>רזאל, המבצע בסגנונו האישי המיוחד את הניגון ושגם יופיע השנה במופע צמאה אמר: "יש לי זכות ואני גאה לקחת חלק במסר הגדול הזה של 'אין עוד מלבדו'. אני רואה בפסוק הזה את תמצית העבודה ממש. הניגון הזה ממחיש בתמציתיות את עבודת היהודי בעולמו - "הכל הבל הבלים ואין עוד מלבדו" כשהמילים מושרות שוב ושוב ושוב, זה ממש חודר לתודעה".</p>
      <figure>
        <img src="https://hakolhayehudi.co.il/Uploads/2017/12/5qATsh1qRGn81W.jpg"/>
        <figcaption>"פרויקט יוחד, נטו שמחה". יונתן רזאל באירועי צמאה. (שלמה מלט)</figcaption>
      </figure>
      <p>"במפגש שלי עם נאור נוצר גרוב ממש כייפי. החיבור הזה היה מהנה מאוד עבורי. אני מגיע ממוזיקה יותר עמוקה והניגון הזה הצריך ממני בהתחלה לצאת קצת מאיזור הנוחות שלי. לאט לאט נכנסתי לעניין בכיף גדול. הילדים שלי שומעים את השיר המון והוא מתנגן בבית. הקטע עם האידיש- חצי משפט כזה, היה חידוש ממש גדול עבורי ואהבתי את העניין." </p>
      <p>
        <i>
          <b>לקראת צאת האלבום החמישי והאחרון בסדרת המופת, איך היית מסכם את פרויקט צמאה?</b>
        </i>
      </p>
      <p>"הניגונים האלו שמושרים בכל בית יצרו מהפכה תרבותית ומוזיקלית של ממש ונכנסו למאות אלפי בתים בישראל ובעולם היהודי בכלל", אומר רזאל. "הניגונים האלו הם קאנוניים. מדהים שמצד אחד זה מהדהד בלב ומרגיש מאוד שייך לנו. מצד שני, הניגונים האלו בני 300 שנה חלקם, והגיעו מהצד השני של העולם. כזמר יוצר אני מחפש ניגון או שיר שהוא בן אלמוות ואפשר לומר באופן חד משמעי שהניגונים בצמאה עונים לקריטריון הזה. יש לפרויקט גם השלכות נפלאות לעבודת ה', חיבור למסורת ולחסידות.  צמאה מהווה אבן דרך בכל החיפוש שהדור עובר מבחינה תרבותית. אני רואה בצמאה נקודת ציון בפרוטרט של המוזיקה והאמנות שנוצר פה בארץ ב15 שנה האחרונות".</p>
      <p>
        <i>
          <b>איך היה לעבוד לצד נאור?</b>
        </i>
      </p>
      <p>"נאור כרמי הצליח לחדש ולרענן, למצוא מה שמתאים לכל זמר ולכל ניגון, ליצור את הפסיפס המדוייק מכל הזמרים שמשתתפים בפרויקט.  דבר גדול נוסף שקרה לנו הודות לצמאה זו הקרבה הגדולה. החבורה של האמנים הדבר יצר קרבה גדולה. הפך אותנו לקבוצה- אנחנו מופיעים יחד, מקליטים יחד, נפגשים להופעות אתה שומע את עצמך עם זמרים וחברים שאתה אוהב ומכיר, זה יצר דיבוק חברים וחיבר בינינו".</p>
      <p>"בכללי החוויה להופיע בצמאה היא מיוחדת. מעבר לעובדה הטכנית שמדובר במוזיקה מעולה ואמנות אמיתית ברמה המקצועית ביותר, יש משהו שכשאתה מופיע עם חומרים שלך, אתה יותר עסוק בעצמך ויש צדדים פחות חיוביים במקצוע. להופיע בצמאה זה נטו שמחה אמיתית, משהו שאתה שואף להגיע אליו כל השנה, כל מופע. מבחינה אמונית יש שם שמחה והתרגשות, כמיהה ושותפות. תמיד בסוף השבוע הזה אתה מרגיש 'איזה בעסה שזה נגמר'".</p>
      <p>שישה סינגלים יצאו בשנה האחרונה מהאלבום החמישי בסדרת צמאה, וכעת יוצא האלבום כולו לאחר הפסקה בת שנתיים מאז שיצא אלבום צמאה 4, וביניהם:  "אכן אתה", הנשמה יורדת לתוך הגוף", "יוונים", ניגון לשבת קודש, "הללו", "אנא עבדא", "אימתי קאתי מר" בשבועות הקרובים עד להשקת האלבום במסגרת פסטיבל החסידות הגדול של השנה - אירועי י"ט כסלו בבנייני האומה, צפויים לצאת עוד חמישה ביצועים חדשים לשירים חב"דיים שורשיים.</p>
      <p>פרוייקט צמאה צמח כסדרת הופעות המוניות, התוועדויות מוזיקליות שהן חלק מאירועי י״ט כסלו - ראש השנה לחסידות, הנחגג מדי שנה – בבנייני האומה, בירושלים. הפרוייקט, המפגיש חומרים וניגונים חסידיים עם יוצרים מכל הקשת התרבותית היהודית/ישראלית - זכה להצלחה יוצאת דופן והוליד סדרה של אלבומים ייחודיים שהגיעו למעמד של אלבומי זהב ופלטינה, לצד ערוץ יו-טיוב מצליח ועוד.</p>
      <p>צמאה מפגיש מבצעים ויוצרים חדשים ומרעננים עם ניגוני חב״ד מסורתיים. עד כה השתתפו באלבומים השונים היוצרים והזמרים אביתר בנאי, נתן גושן, חנן בן ארי, דוד דאור, רמי קליינשטיין, קובי אוז, קובי אפללו, ישי ריבו, שלמה גרוניך, אמיר דדון, עידן רפאל חביב, יונתן רזאל, שולי רנד, אריאל זילבר, אברהם פריד, שי צברי ועוד. את כל ארבעת האלבומים הפיק ועיבד נאור כרמי.</p>
      <p>אירועי י״ט כסלו תש"פ בבנייני האומה בירושלים, ייערכו גם השנה במתכונת של 12 מופעים שיתפרסו על פני חמישה ימים. בהשתתפותם של: חנן בן-ארי, יונתן רזאל, אברהם פריד ונאור כרמי</p>
    </article>
  </body>
</html>