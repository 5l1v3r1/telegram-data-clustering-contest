<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/184651-%d9%87%d8%b2%db%8c%d9%86%d9%87-%d8%ac%d8%b4%d9%86-%d8%b9%d8%b1%d9%88%d8%b3%db%8c/"/>
    <meta property="og:site_name" content="چطور"/>
    <meta property="article:published_time" content="2019-11-24T15:47:42+00:00"/>
    <meta property="og:title" content="لیست هزینه جشن عروسی در ایران و نکاتی برای صرفه‌جویی در آن"/>
    <meta property="og:description" content="مطمئنا این روزها یکی از مشکلات خیلی از زوج‌های جوان، برگزاری جشن عروسی مناسب و کم‌خرج است. هزینه جشن عروسی در ایران می‌تواند خیلی از دامادها را به وحشت"/>
  </head>
  <body>
    <article>
      <h1>لیست هزینه جشن عروسی در ایران و نکاتی برای صرفه‌جویی در آن</h1>
      <address><time datetime="2019-11-24T15:47:42+00:00">24 Nov 2019, 15:47</time> by <a rel="author" href="https://www.chetor.com/author/hosseinpour/" target="_blank">مریم حسین پور</a></address>
      <p>مطمئنا این روزها یکی از مشکلات خیلی از زوج‌های جوان، <a href="https://www.irangan.com/Cat/10-%D8%AE%D8%AF%D9%85%D8%A7%D8%AA-%D9%85%D8%AC%D8%A7%D9%84%D8%B3">برگزاری جشن عروسی</a> مناسب و کم‌خرج است. هزینه جشن عروسی در ایران می‌تواند خیلی از دامادها را به وحشت بیندازد، اما شما با کمی تدبیر می‌توانید به‌راحتی در هزینه‌ها صرفه‌جویی کنید و این شب را به شبی به‌یادماندنی برای خود و عزیزان‌تان تبدیل کنید. در این مقاله تلاش کرده‌ایم راه‌های برگزاری یک عروسی کم خرج اما باشکوه با <a href="https://www.irangan.com/Cat/23-%D8%AA%D8%B4%D8%B1%DB%8C%D9%81%D8%A7%D8%AA">تشریفات</a> دلخواهتان را به شما نشان دهیم. با ما همراه باشید.</p>
      <p>همه‌چیز با عشق شروع می‌شود. بعد از آن نوبت عقد است و بعد می‌رسیم به آن قسمتی که محبوب عروس‌هاست و شاید کابوس دامادها! اما دامادهای عزیز! مژده اینکه نیاز نیست برای برگزاری مراسم عروسی مناسب بانک بزنید! با هزینه کم هم می‌‌توانید بهترین شب زندگی‌‌تان را رقم بزنید. در ادامه، چک لیست هزینه های عروسی سال ۹۸ را ارائه خواهیم کرد و روش‌هایی هم برای کم‌کردن مخارج پیشنهاد خواهیم داد.</p>
      <h3>لیست هزینه‌های عروسی سال ۹۸</h3>
      <h4>۱. هزینه تالار عروسی</h4>
      <figure>
        <img src="https://www.chetor.com/wp-content/uploads/2019/11/imperial_wedding001.jpg"/>
      </figure>
      <p>هزینه <a href="https://www.irangan.com/Tag/%D8%AA%D8%A7%D9%84%D8%A7%D8%B1-%D9%BE%D8%B0%DB%8C%D8%B1%D8%A7%DB%8C%DB%8C">تالار عروسی</a> به عوامل زیادی مانند موقعیت مکانی تالار و بزرگی و گنجایش آن بستگی دارد. مسلما هزینه تالار در شهرهای بزرگی مانند تهران، اصفهان، مشهد، تبریز و شیراز بالاتر خواهد بود، اما مطمئنا روش‌هایی برای به‌حداقل‌رساندن این هزینه وجود دارد. در ادامه به چند مورد اشاره می‌کنیم.</p>
      <h4>انتخاب تاریخ مناسب</h4>
      <p>اگر اعیاد و جشن‌های ملی و مذهبی را برای شروع زندگی مشترک خود انتخاب کنید، مسلما باید هزینهٔ خیلی بیشتری بپردازید. بالابودن تقاضا برای برگزاری مراسم در چنین روزهایی دست تالارهای عروسی را برای بالابردن قیمت‌ها باز می‌گذارد. همچنین تقاضا برای برگزاری مراسم عروسی در فصل‌هایی مانند بهار، پاییز و تابستان نیز بیشتر است. پس اگر روزی معمولی را برای این شب به‌یادماندنی انتخاب کنید یا در فصل زمستان عروسی بگیرید، مطمئنا هزینهٔ‌ تالار عروسی ارزان‌تر خواهد بود و حتی شاید بتوانید تخفیف‌های خوبی هم بگیرید. مراسم عروسی را شب جمعه برگزار نکنید</p>
      <p>عصر پنجشنبه و روز جمعه هم مانند اعیاد رسمی، روزهای پرطرف‌داری برای برگزاری مراسم عروسی هستند؛ به‌همین دلیل، امکان کم‌کردن قیمت‌ها و تخفیف‌گرفتن کمتر است. پس بهتر است عروسی را وسط هفته جشن بگیرید.</p>
      <h4>عقد و عروسی را یکجا برگزار کنید</h4>
      <p>برگزاری هم‌زمان مراسم عقد و عروسی هزینه‌های شما را به میزان قابل‌توجهی کاهش می‌دهد.</p>
      <h4>تالاری غیررسمی انتخاب کنید</h4>
      <p>رستوران‌ها، باغ‌ها و هتل‌های بزرگ و مشهوری مانند هتل اسپیناس تهران معمولا مکان‌های پرطرفداری برای برگزاری مراسم عروسی هستند؛ به‌همین دلیل، قیمت‌ آنها سر به فلک‌ می‌کشد. اگر رستوران، تالار، باغ یا هتلی را انتخاب کنید که خیلی پرطرف‌دار و مشهور نباشد، می‌توانید به میزان قابل‌توجهی هزینه‌ جشن عروسی را پایین بیاورید. برای نمونه، در انتخاب باغ تالار، هرقدر باغی که انتخاب می‌کنید از مرکز شهر دورتر باشد، هزینه‌تان کمتر خواهد شد.</p>
      <h4>گزینه‌های اضافی را تا حد امکان حذف کنید</h4>
      <p>خیلی از تالارها ممکن است در کنار شام و پذیرایی گزینه‌های اضافی دیگری نیز داشته باشند، مثلا دادن هدایای کوچک به مهمانان ازطرف عروس و داماد، نورپردازی، گل‌آرایی، بادکنک‌آرایی و مواردی از این دست. ممکن است بعضی از تالارها در ازای این گزینه‌ها پولی دریافت نکنند و به‌اصطلاح آنها را به‌عنوان هدیه به عروس و داماد بدهند؛ اما در خیلی از موارد، این گزینه‌ها ممکن است هزینه‌هایی داشته باشند. با حذف چنین هزینه‌هایی می‌توانید تا حدودی در هزینهٔ تالار صرفه‌جویی کنید.</p>
      <h4>۲. هزینه کترینگ</h4>
      <figure>
        <img src="https://www.chetor.com/wp-content/uploads/2019/11/buffet.jpg"/>
      </figure>
      <p>هزینه شام و پذیرایی بستگی به شهر، کیفیت، منوی انتخابی و تعداد مهمانان دارد. در تهران این هزینه‌ها از ۷۰۰ هزار تومان آغاز می‌شود و تا حدود ۷ تا ۸ میلیون تومان به‌ازای هر مهمان بالا می‌رود. شاید بهترین کار برای کاهش هزینه‌های کترینگ، کم‌کردن تعداد مهمانان‌تان باشد. شما با داشتن مهمانان کم هم می‌توانید شبی به‌یادماندنی داشته باشید؛ پس دوستان و اقوام نزدیک را در اولویت قرار دهید و تا آنجا که می‌توانید، اسامی آشنایان و اقوام دورتر را خط بزنید.</p>
      <p>خیلی از تالارها برای مهمانان کمتر از ۲۰۰ نفر تخفیف قائل می‌شوند. به یاد داشته باشید که همیشه کیفیت بهتر از کمیت است. پس با سفارش‌دادن تعداد کمتری غذا و دسر باکیفیت و ساده، در هزینه شام عروسی صرفه‌جویی کنید. برای نمونه، به‌جای ۱۰ نوع شام می‌توانید ۳ تا ۴ نوع غذا (یا حتی یک نوع غذا)‌ سفارش دهید و به‌جای دسرهای گران‌قیمت مثل باقلوا و سان‌شاین، از<a href="https://www.chetor.com/tag/%D8%AF%D8%B3%D8%B1%D9%87%D8%A7/"> دسرها</a> و شیرینی‌های ساده‌تر و به‌جای نوشیدنی‌های گران‌قیمت و فانتزی از چای و شربت ساده استفاده کنید.</p>
      <h4>۳. هزینه لباس عروس</h4>
      <p>قیمت لباس عروس به عوامل زیادی بستگی دارد: عواملی مانند مزون یا برندی که لباس را از آن تهیه می‌کنید و جنس و نوع کاری که روی لباس شده است. هرقدر لباس‌تان ساده‌تر باشد، ارزان‌تر خواهد بود. مطمئنا محله‌ای که لباس را از آن می‌‌خرید نیز مهم است؛ مثلا در تهران، هزینه خرید لباس عروس از مزون‌ها و فروشگاه‌های مرکز شهر با خرید لباس از مزون‌های شمال شهر بسیار متفاوت است.</p>
      <h4>به مغازه‌های لباس شب سر بزنید</h4>
      <p>مجبور نیستید لباس‌عروس‌تان را از مزون مخصوص لباس‌عروس بخرید. گاهی در فروشگاه‌هایی که لباس‌های مجلل یا لباس شب می‌فروشند می‌توانید لباس سفید زیبایی پیدا کنید. این لباس فقط به این دلیل که برچسب لباس‌عروس ندارد، خیلی ارزان‌تر خواهد بود.</p>
      <h4>اجاره لباس عروس</h4>
      <p>کرایه لباس‌عروس هم گزینه دیگری است که می‌توانید انتخاب کنید. می‌توانید لباس را از گالری‌های لباس عروس (یا گاهی از دوستان یا اقوام‌ خودتان) کرایه کنید و به‌ این شکل، پول کمتری بپردازید. گزینهٔ کم‌‌خرج دیگر این است که لباس عرو‌س‌تان را به خیاط سفارش دهید و سپس به‌جای خرید، آن را یک شب کرایه کنید. با این روش، هم لباس‌عروس‌تان نو خواهد بود، هم مناسب اندام خودتان دوخته می‌شود و هم نیازی نیست هزینه گران خرید را بپردازید.</p>
      <h4>۴. هزینه سفره عقد</h4>
      <p>برای سفارش سفره عقد می‌توانید از گزینه‌هایی که تالار‌ ارائه می‌دهد استفاده کنید یا از اشخاص یا شرکت‌های طراحی چیدمان سفره عقد کمک بگیرید. در حالت دوم، هزینه‌تان بالاتر خواهد رفت. هزینه سفره عقد ساده و معمولی در تهران از ۲ میلیون تومان آغاز می‌شود و با بزرگ‌تر‌شدن و مجلل‌ترشدن آن به ۱۵ میلیون تومان و حتی بالاتر هم می‌رسد.</p>
      <h4>خودتان سفره عقدتان را طراحی کنید</h4>
      <p>این راه بسیار مناسبی برای کاهش هزینه جشن عروسی است. شما می‌توانید از دوستان و اقوام باسلیقه‌تان کمک بگیرید و با کمی جست‌وجو در اینترنت، طراحی و چیدمان زیبایی با هزینه‌ای بسیار کم برای سفره عقد پیدا کنید. همچنین خیلی از موارد ضروریِ سفره عقد مثل آینه و شمعدان و ظروف مجلل را نیز می‌توانید کرایه کنید.</p>
      <h4>۵. هزینه آرایشگاه عروس</h4>
      <p>با اینکه اتحادیه صنف آرایشگران زنان قیمت مشخصی برای آرایش عروس تعیین کرده است، اما هزینه آرایش عروس هیچ قیمت ثابتی ندارد و هر آرایشگاهی باتوجه‌به شهرتش قیمتی را تعیین می‌کند.</p>
      <h4>پکیج‌های اضافی را حذف کنید</h4>
      <p>هزینه آرایشگاه به پکیج‌هایی بستگی دارد که انتخاب می‌کنید. خدمات ناخن، اکستنشن مو و <a href="https://www.chetor.com/163127-%D8%A7%D9%86%D9%88%D8%A7%D8%B9-%DA%A9%D8%A7%D8%B4%D8%AA-%D9%85%DA%98%D9%87/">کاشت مژه</a>، <a href="https://www.chetor.com/178734-%d8%b1%d9%86%da%af-%d9%85%d9%88%db%8c-%d9%85%d9%86%d8%a7%d8%b3%d8%a8-%d9%be%d9%88%d8%b3%d8%aa/">رنگ مو</a>، مش، فر یا <a href="https://www.chetor.com/102130-%DA%A9%D8%B1%D8%A7%D8%AA%DB%8C%D9%86%D9%87-%DA%A9%D8%B1%D8%AF%D9%86-%D9%85%D9%88/">کراتینه مو</a>، استفاده از آکسسوار برای تزیین مو و مواردی از این دست می‌تواند هزینه آرایش شما را از ۲ میلیون تا ۳۰ میلیون تومان و حتی بالاتر ببرد. با حذف این موارد از پکیج آرایشی خود می‌توانید هزینه را کاهش دهید.</p>
      <p>یک راه دیگر برای کم‌کردن هزینه آرایشگاه این است که چیزی از عروس‌بودن نگویید و فقط آرایشی ساده برای مهمانی از آنها بخواهید. در این صورت می‌توانید از آرایش و خدمات دلخواه‌تان برخوردار شوید، بدون اینکه نیاز باشد هزینه‌های اضافی‌ای را پرداخت کنید که فقط به‌خاطر عروس‌بودن برای شما اعمال می‌شود. اگر نیاز به پکیج‌های اضافی برای آرایش مو و ناخن خود دارید، می‌توانید از چند روز قبل از مراسم به‌عنوان فرد معمولی و نه عروس، به آرایشگاه بروید و با قیمتی بسیار پایین‌تر تمامی آنها را انجام دهید.</p>
      <h4>۶. هزینه عکاسی و فیلم‌برداری</h4>
      <figure>
        <img src="https://www.chetor.com/wp-content/uploads/2019/11/wedding-photographer.jpg"/>
      </figure>
      <p>هزینه عکاسی و فیلم‌برداری عروسی به این موارد بستگی دارد: تعداد دوربین‌ها و فیلم‌برداران، نوع دوربین فیلم‌برداری، تعداد عکس‌های روی شاسی و آلبوم دیجیتال، عکاسی و فیلم‌برداری در باغ و <a href="https://www.irangan.com/Cat/78-%D8%A7%D8%B3%D8%AA%D9%88%D8%AF%DB%8C%D9%88-%D9%88-%D8%A2%D8%AA%D9%84%DB%8C%D9%87">آتلیه</a>، تدوین و مونتاژ اختصاصی، تعداد کلیپ‌های عروسی، عکاسی از مراسم عقد، عکاسی از تمامی زمان عروسی، کارگردانی و سناریونویسی برای کلیپ‌ها و پخش کلیپ در انتهای مراسم. هزینه‌ٔ این پکیج‌ها از ۴ میلیون تومان شروع می‌شود و با افزوده‌شدن به گزینه‌ها به‌طور متوسط تا ۱۲ میلیون تومان افزایش پیدا می‌کند. برای صرفه‌جویی در هزینه‌های فیلم‌برداری و عکاسی می‌توانید این راهکارها را انجام دهید: خیلی از گزینه‌های اضافی مثل نمایش کلیپ در آخر عروسی را حذف کنید؛ تعداد عکس‌های کمتری سفارش دهید؛ از میان گزینه‌های باغ و آتلیه یکی را انتخاب کنید؛ تعداد کلیپ‌ها را کم کنید یا حتی حذف‌شان کنید؛ زمان حضور فیلم‌بردار در طول مراسم را کاهش دهید و فیلم‌برداری از ساعات آخر مراسم را لغو کنید.</p>
      <h4>۷. هزینه موسیقی</h4>
      <p><a href="https://www.chetor.com/87059-%d8%aa%d8%a7%d8%ab%db%8c%d8%b1-%d9%85%d9%88%d8%b3%db%8c%d9%82%db%8c-%d8%a8%d8%b1-%d8%b1%d9%88%db%8c-%d8%ad%d8%a7%d9%84-%d9%88-%d9%87%d9%88%d8%a7/">موسیقی</a> یکی از مهم‌ترین بخش‌های یک جشن عروسی به‌یادماندنی است. بدون داشتن گروه موسیقی خوب، جشن و پای‌کوبی شما نیمه‌کاره خواهد ماند. پس بهتر است در انتخاب گروه موسیقی دقت کنید. توصیهٔ ما این است که برای انتخاب گروه موسیقی یا دی.جی به شهرت آنها توجه نکنید و حتما نمونه‌هایی از فیلم‌‌های مراسم قبلی آنها را ببینید. هزینه گروه موسیقی عروسی به شهرت گروه، تعداد افراد گروه، تعداد <a href="https://www.chetor.com/177488-%d8%a7%d9%86%d8%aa%d8%ae%d8%a7%d8%a8-%d8%b3%d8%a7%d8%b2-%d9%85%d9%88%d8%b3%db%8c%d9%82%db%8c%d8%9b-%da%a9%d8%af%d8%a7%d9%85-%d8%b3%d8%a7%d8%b2-%d8%b1%d8%a7-%d8%a8%d8%b1%d8%a7%db%8c-%d9%86%d9%88%d8%a7/">سازهای موسیقی</a> و امکانات آنها در تولید صدا و نورپردازی بستگی دارد. اگر می‌خواهید در هزینه موسیقی صرفه‌جویی کنید، بهتر است گروه‌هایی با تعداد کمتر را انتخاب کنید؛ اما مراقب باشید که صرفه‌جویی در این بخش به بی‌رونق‌شدن مراسم عروسی‌تان منجر نشود.</p>
      <h4>۸. هزینه ماشین‌عروس</h4>
      <figure>
        <img src="https://www.chetor.com/wp-content/uploads/2019/11/wedding-cars.jpg"/>
      </figure>
      <p>خیلی از افراد دوست دارند برای ماشین‌عروس‌شان از خودروهای کلاسیک یا لوکس به‌همراه راننده استفاده کنند. این کار هم هزینۀ جداگانه‌ای دارد. برای صرفه‌جویی در این هزینه‌ها بهتر است از خودروی شخصی خودتان استفاده کنید یا اگر می‌توانید، خودروی اقوام یا آشنایان را قرض بگیرید. هزینهٔ تزیین ماشین عروس به منطقه‌ای که گل‌فروشی در آن واقع شده، شهرت گل‌فروشی و نوع گل‌هایی که انتخاب می‌کنید بستگی دارد. برای کاهش این هزینه‌ها بهتر است تزیین ساده‌ای را در گل‌فروشی‌های محلی و ناشناس انتخاب کنید.</p>
      <h4>۹. هزینه دسته‌گل عروس</h4>
      <p>تزیین دسته‌گل عروس در گل‌فروشی‌های مشهور می‌تواند گران‌قیمت باشد. برای کاهش این هزینه می‌توانید طرح دسته‌‌گل‌تان را از اینترنت انتخاب کنید و سپس آن را به گل‌فروشی محل‌تان سفارش دهید.</p>
      <h4>۱۰. هزینه کارت دعوت عروسی</h4>
      <p>کارت دعوت عروسی از هزار تا ۲ هزار تومان برای هر کارت شروع می‌شود و تا ۱۰۰ هزار تومان و حتی بیشتر هم می‌رسد. این روزها باتوجه‌به زیادشدن چاپخانه‌ها و رقابت در بازار احتمالا می‌توانید با صرف زمان و جست‌وجوی بیشتر، کارت‌ عروسی خود را با قیمت مناسب‌تری انتخاب کنید. البته گزینه‌هایی دیگری هم وجود دارند که در ادامه به آنها اشاره خواهیم کرد.</p>
      <h4>دیجیتالی شوید</h4>
      <p>شاید هنوز این روش در ایران خیلی باب نشده باشد و هنوز مردم کارت‌های عروسی کاغذی را ترجیح بدهند؛ اما باتوجه‌به گرانی کاغذ و با درنظرگرفتن اینکه امروزه همه‌چیز دیجیتالی شده است، شاید بتوانید کارت عروسی‌تان را نیز به‌‌شکل دیجیتال طراحی و ارسال کنید. برای این کار، می‌توانید با کمک اینترنت و کمی دانش گرافیک کامپیوتری، کارت عروسی‌تان را خودتان طراحی کنید و سپس آن را ازطریق رسانه‌های اجتماعی برای مهمانان‌تان بفرستید. اگر در کارهای گرافیکی چندان سررشته ندارید، می‌توانید با پرداخت هزینه‌ای که مطمئنا از هزینهٔ چاپ کاغذی کمتر خواهد بود، از گرافیستی بخواهید که طرح دلخواه‌تان را برای‌تان طراحی کند.</p>
      <h4>کارت‌تان را خودتان چاپ کنید</h4>
      <p>می‌توانید کارت‌ها را به روشی که در بالا گفتیم طراحی کنید و سپس با مراجعه به نزدیک‌ترین دفتر چاپ، آنها را چاپ کنید؛ در ضمن، با این روش، طراحی کارت و متن هم با سلیقه‌ٔ خودتان انجام می‌شود و مجبور به انتخاب طرح‌های محدود فروشگاه‌ها نیستید.</p>
      <h4>۱۱. هزینه کیک عروسی</h4>
      <figure>
        <img src="https://www.chetor.com/wp-content/uploads/2019/11/wedd1.jpg"/>
      </figure>
      <p>شاید کیک عروسی یکی از کم‌‌خرج‌ترین گزینه‌های‌تان باشد و نیازی نباشد خیلی از سروته آن بزنید. با‌این‌حال، اگر واقعا می‌خواهید مجلس عروسی کم‌‌خرجی داشته باشید، می‌توانید کیکی با تعداد طبقات کمتر سفارش دهید یا بدون ذکر نامی از عروسی، کیکی با طراحی خودتان به قنادی سفارش دهید.</p>
      <h3>جمع‌بندی</h3>
      <p>با‌ اینکه هزینه مراسم عروسی در ایران می‌تواند سرسام‌آور باشد، اما با کمی درایت می‌توانید مقادیر قابل‌توجهی در آن صرفه‌جویی کنید و شبی به‌یادماندنی برای خود و عزیزان‌تان رقم بزنید. بهتر است از چشم‌و‌هم‌چشمی‌های فضای واقعی و مجازی بپرهیزید و به جیب خودتان و همسرتان فکر کنید. با برگزاری مراسم عروسی کم‌‌خرج می‌توانید مقداری پول برای ماه‌عسل، خرید یا اجارۀ خانه و یا حتی کمک به خیریه پس‌انداز کنید.</p>
      <p> </p>
      <p>
        <a href="https://www.daraje.com/6796-%D8%AE%D8%B1%DB%8C%D8%AF-%D8%AC%D9%87%DB%8C%D8%B2%DB%8C%D9%87-%D8%B6%D8%B1%D9%88%D8%B1%DB%8C-%D8%A2%D8%B4%D9%BE%D8%B2%D8%AE%D8%A7%D9%86%D9%87-%D8%A8%D8%A7-%DB%B3%DB%B0-%D9%85%DB%8C%D9%84%DB%8C%D9%88/?utm_source=chetor&amp;utm_medium=backlink&amp;utm_campaign=related-articles">خرید جهیزیه ضروری آشپزخانه با ۳۰ میلیون تومان</a>
      </p>
      <h4>مشاور هوشمند سفر شما | ⏱ لست سکند، تور لحظه آخری</h4>
      <ul>
        <li>
          <a href="https://lastsecond.ir/itineraries/s986572-nakhjavan-latifi-2-98">چطور می‌توان در سه روز به دو کشور مختلف و به صورت زمینی سفر کرد؟ +تصاویر</a>
        </li>
        <li>
          <a href="https://lastsecond.ir/videos/3050-darak-wonderful-village-sistan-baluchestan">شگفت انگیزترین روستای سیستان و بلوچستان! + ویدئو</a>
        </li>
        <li>
          <a href="https://lastsecond.ir/news/the-abandoned-mansions-of-bishops-avenue">راز عمارت‌های متروکه‌ی محله‌ی اعیان‌نشینی در لندن کشف شد! +تصاویر</a>
        </li>
        <li>
          <a href="https://lastsecond.ir/itineraries/s986661-yerevan-movahedian-98">این شهر، آشیانه‌ی پرستوهای جهان است! +‌تصاویر</a>
        </li>
        <li>
          <a href="https://lastsecond.ir/news/tito-garden">راز باغ کویری همیشه سرسبز ایران چیست؟ +تصاویر</a>
        </li>
        <li>
          <a href="https://lastsecond.ir/news/open-air-architecture">این ساختمان‌های عجیب، رویایی‌ترین خانه‌های دنیا هستند! +تصاویر</a>
        </li>
        <li>
          <a href="https://lastsecond.ir/dailytrips/244-%DA%86%D9%87%D8%A7%D8%B1-%D8%B1%D9%88%D8%B2-%D8%AF%D8%B1-%D8%B4%DB%8C%D8%B1%D8%A7%D8%B2-%D8%B1%D9%86%DA%AF%DB%8C">برنامه 4 روزه شیراز</a>
        </li>
        <li>
          <a href="https://lastsecond.ir/itineraries/s986653-qazvin-mkeshavarz-98">با یکی از خوشمزه‌ترین شهرهای ایران آشنا شوید! +تصاویر</a>
        </li>
        <li>
          <a href="https://lastsecond.ir/news/dreamiest-winteriest-train-trips-world">رؤیایی‌ترین قطارهای زمستانی دنیا از کدام مسیرها می‌گذرند؟ +تصاویر</a>
        </li>
        <li>
          <a href="https://lastsecond.ir/itineraries/s986621-hanoi-jamshidi-98">اینجا کشوری‌ست که به جای هر گلوله بر زمینش، گلی روییده است! +تصاویر</a>
        </li>
      </ul>
      <p>منبع <a href="https://www.nerdwallet.com/blog/finance/how-much-does-a-wedding-cost/">nerdwallet </a><a href="https://www.thestreet.com/personal-finance/education/how-much-does-wedding-cost-14693474"> thestreet </a><a href="https://www.nerdwallet.com/blog/finance/ways-to-save-money-wedding/"> nerdwallet</a></p>
    </article>
  </body>
</html>