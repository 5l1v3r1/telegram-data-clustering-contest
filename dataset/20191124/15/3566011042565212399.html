<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1517983.html/%D8%AF%D8%A7%D9%86%D8%B4%D9%85%D9%86%D8%AF%D8%A7%D9%86-%D9%87%D8%B3%D8%AA%D9%87-%D8%A7%DB%8C-%DA%A9%D8%B4%D9%88%D8%B1-%D9%87%D9%85-%D8%AF%D8%A7%D8%B1%D8%A7%DB%8C-%D8%B1%D9%88%D8%AD%DB%8C%D9%87-%D8%A8%D8%B3%DB%8C%D8%AC%DB%8C-%D8%A8%D9%88%D8%AF%D9%86%D8%AF--%D8%A8%D8%B9%D8%AF-%D8%A7%D8%B2-40-%D8%B3%D8%A7%D9%84-%D8%A7%D8%B2-%D8%B9%D9%85%D8%B1-%D8%A8%D8%B3%DB%8C%D8%AC--%D8%A7%DB%8C%D9%86-%D8%AA%D8%B4%DA%A9%D9%84-%D9%85%D8%B1%D8%AF%D9%85%DB%8C-%D8%AC%D9%87%D8%A7%D9%86%DB%8C-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T15:51:00+00:00"/>
    <meta property="og:title" content="دانشمندان هسته‌ای کشور هم دارای روحیه بسیجی بودند/ بعد از 40 سال از عمر بسیج، این تشکل مردمی جهانی شده است"/>
    <meta property="og:description" content="دانشمندان هسته‌ای کشور هم دارای روحیه بسیجی بودند/ بعد از 40 سال از عمر بسیج، این تشکل مردمی جهانی شده است. شبکه اطلاع رسانی راه دانا"/>
  </head>
  <body>
    <article>
      <h1>دانشمندان هسته‌ای کشور هم دارای روحیه بسیجی بودند/ بعد از 40 سال از عمر بسیج، این تشکل مردمی جهانی شده است</h1>
      <h2>رئیس سازمان بسیج اصناف و بازاریان در گفتگو با دانا:</h2>
      <address>
        <time datetime="2019-11-24T15:51:00+00:00">24 Nov 2019, 15:51</time>
      </address>
      <p>غلامرضا حسن پور، رئیس سازمان بسیج اصناف و بازاریان در گفتگو با خبرنگار اقتصادی <a href="http://www.dana.ir/">شبکه اطلاع رسانی راه دانا</a>؛ در خصوص چهلمین سالگرد تاسیس بسیج اظهار داشت: بسیج را با چیزی به جز انقلاب اسلامی نمی توان مقایسه کرد؛ امام خمینی (ره) دو حرکت انجام دادند که در کنار هم بودند یکی انقلاب اسلامی و دومی تشکیل بسیج بود.</p>
      <p>وی با بیان اینکه تشکیل بسیج قبل از پیروزی انقلاب اسلامی بود عنوان کرد: حضرت امام قبل از آنکه انقلاب اسلامی را رقم بزنند، تشکیل بسیج را اعلام کردند و تشکیل بسیج صرفاً به خاطر پیروزی انقلاب اسلامی نبود.</p>
      <p>رئیس سازمان بسیج اصناف و بازاریان ضمن تأکید بر اینکه بسیج را باید با انقلاب اسلامی مقایسه کرد بیان داشت: بسیج دستاوردهای زیادی دارد اما این دستاوردها را می توان در سه مقطع دسته بندی کرد؛ مقطع اول در دوران جنگ تحمیلی بود که بالغ بر 100 هزار شهید بسیجی داشته ایم و این نشان دهنده معجزه بسیج بود که امام خمینی(ره) با درایت برای انقلاب اسلامی تشکیل دادند.</p>
      <p> </p>
      <p>
        <b>الگوگیری مقاومت های منطقه ای از تشکیلات بسیج</b>
      </p>
      <p>حسن پور در ادامه عنوان کرد: لشکر بسیج در دوران جنگ همه دنیا را انگشت به دهان کرد به طوری که از بسیج برای کشورهای دیگر هم الگو گرفته شد و اکنون حشد الشعبی عراق با الگوگیری از بسیج تشکیل شده است؛ در یمن هم نیروهایی با محوریت مردم برای مبارزه گروه تشکیل داده اند.</p>
      <p>وی با اشاره به اقدامات بسیج در حوزه سازندگی تصریح کرد: اقدامات بسیج در حوزه سازندگی بعد از دوران جنگ شدت بیشتری گرفت مجموعه هایی تحت عنوان بسیج سازندگی با حضور در مناطق محروم در راستای محرومیت زدایی و تلاش برای برقراری عدالت اقدام به فعالیت کردند.</p>
      <p>رئیس سازمان بسیج اصناف و بازاریان ضمن بیان اینکه فرمایشات رهبری همواره در دستور کار بسیج قرار دارد گفت:بعد از طرح موضوع شبیخون فرهنگی از سوی مقام معظم رهبری، اقدامات فرهنگی زیادی در کنار فعالیت های سازندگی در اقصی نقاط کشور توسط بسیج صورت گرفت.</p>
      <p>حسن پور با اشاره به لزوم علم افزایی در کشور بیان کرد: بسیج در موضوعات علمی نیز از پیشکسوتان این عرصه بوده و کارهای بزرگ علمی از قبیل دانش هسته‌ای با فعالیت های جوانان بسیجی و دانشمندان بسیجی در کشور صورت گرفت؛ دانشمندان هسته ای کشور به ویژه شهدای هسته ای کشور بسیجی بوده و یا دارای روحیه بسیجی هستند به طوری که در صحنه های علمی روحیه بسیجی توانست پیشران حرکت های علمی در کشور باشد.</p>
      <p> </p>
      <p>
        <b>جامعه سازی برای تمدن نوین اسلامی بر عهده بسیجیان است</b>
      </p>
      <p>وی در ادامه افزود: با توجه به تأکید رهبری در گام دوم انقلاب اسلامی در خصوص تمدن نوین اسلامی، جامعه سازی در سال های اخیر به عهده بسیجیان است چرا که در همه اقشار و اصناف وجود دارند؛ اقشار بسیجی می تواند مقدمه ای بر جامعه سازی با محوریت جوانان مومن و انقلابی و پای کار انقلاب در کشور باشد.</p>
      <p>رئیس سازمان بسیج اصناف و بازاریان با تأکید بر اینکه یک دولت اسلامی می تواند در بستر جامعه اسلامی تشکیل شود عنوان کرد: همه ارکان یک نظام اسلامی باید اسلامی باشد که این امر تنها با حضور مردم به ویژه جوانان بسیجی محقق می شود؛ مهمترین وظیفه ما در بحث جامعه سازی، تقویت همه اقشار بسیجی است.</p>
      <p>حسن پور با اشاره به عملکرد بسیج اصناف در 40 سال گذشته بیان داشت: بسیج اصناف یک پله از همه قشرهای بسیج جلوتر است چرا که وقتی امام خمینی(ره) انقلاب اسلامی را کلید زدند به فرموده مقام معظم رهبری اولین گروهی که به انقلاب پیوست، اصناف و بازاریان بودند؛ همه اقدامات اصناف و بازاریان پشت سر روحانیت بوده و از نخستین روزهای انقلاب همراه جمهوری اسلامی بودند.</p>
      <p>وی در ادامه افزود: بسیج اصناف در 40 سال گذشته در دو سنگر مهم نقش آفرینی کردند که یکی بذل جان خود بود که بیش از 10 هزار شهید اصناف مصداق ایثار این قشر است؛ بذل مال دیگر دستاورد بسیج اصناف بود به طوری که در دوران جنگ تحمیلی بالاترین آمار کمک به جبهه های کشور از سوی اصناف و بازاریان کشور بوده است که بسیج اصناف نیز پیشرو در این مساله بوده است.</p>
      <p>رئیس سازمان بسیج اصناف و بازاریان با بیان اینکه بسیج اصناف از سال 87 از سایر اقشار جدا شد گفت: اصناف بسیجی در بحث های مختلف به ویژه مباحث فرهنگی، آموزشی، اقتصادی و ... اثرات خوبی داشته به طوری که در بخش اقتصاد با شعار حمایت، هدایت و نظارت به اقتصاد کشور کمک بزرگی کرده است.</p>
      <p>حسن پور با اشاره به مجاهدت های بسیج در موضوع سیل گفت: رویکرد بسیج در 40 سال گذشته همراهی مردم بوده ولی نزدیک ترین خاطره همراهی بسیج با مردم در سیلاب اخیر است که همانگونه که بسیج اصناف در دفاع مقدس کمک های مالی زیادی به جبهه ها کرد در موضوع سیل نیز بالاترین رقم کمک به مناطق سیل زده از سوی اصناف تأمین شد.</p>
      <p> </p>
      <p>
        <b>خاطره ای که بسیج در سیلاب برای مردم به جا گذاشت</b>
      </p>
      <p>وی در ادامه افزود: حدود 15 استان کشور درگیر سیلاب شدند و بسیج اصناف اولین گروه هایی بودند که هم به لحاظ مالی و هم به لحاظ حضور در کنار مردم سیل زده در مناطق حاضر شدند؛ روحیه جهادی و نداشتن چشمداشت اولین خصیصه اصناف و بازاریان بسیجی است.</p>
      <p>رئیس سازمان بسیج اصناف و بازاریان در ادامه همچنین گفت: بخش کوچکی از کمک های اصناف تنها توانست حدود 100 منزل مسکونی در پل دختر را ترمیم و بازسازی کند و این کمک ها و بازسازی ها همچنان ادامه دارد؛ حتی طرح جدیدی با عنوان هر کاسب یک دانش آموز راه اندازی شده که اصناف بسیجی لوازم التحریر دانش آموزان نیازمند را تهیه می کنند.</p>
      <p>حسن پور همچنین گفت: اصناف در بخش دیگری با تشکیل گروه های جهادی تخصصی، یدی و تعمیرات منزل اقدام به کمک رسانی در مناطق سیل زده کرده اند که این اقدامات در جای خود بسیار قابل تقدیر بوده و این اقدامات در راستای لبیک به مطالبات مقام معظم رهبری است.</p>
      <p> </p>
      <p>
        <b>تحقق و رونق بازارهای اسلامی و انقلابی مهم ترین هدف اقتصادی بسیج است</b>
      </p>
      <p>وی در پاسخ به سولی مبنی بر اینکه مهم ترین هدف و اقدام بسیج اصناف در سال های آینده چه خواهد بود بیان کرد: تحقق و رونق بازارهای اسلامی و انقلابی هدف و گام مهم بعدی ما خواهد بود که ذیل این هدف اقدامات فرهنگی، خدمت رسانی و ... تعریف می شود.</p>
      <p>رئیس سازمان بسیج اصناف و بازاریان در ادامه افزود: نمایشگاه های زیادی در حال حاضر در حال فعالیت است که با توجه به وجود 600 هزار واحد تولیدی در کشور، جوانان بسیجی دستاوردهای تولیدی خود را در این نمایشگاه ها عرضه کرده اند؛ تقویت تولیدات داخلی و برند سازی یکی از دستورات کار ویژه بسیج اصناف و بازاریان است.</p>
      <p>حسن پور در پایان تصریح کرد: کارگروه هایی برای پیشبرد اقتصاد مقاومتی تشکیل شده است که یکی از مهمترین اقدامات این کارگروه ها تقویت فرهنگ عمومی برای استفاده مردم از کالاهای داخلی توسط رسانه هاست.</p>
      <p> </p>
      <p>انتهای پیام/ط</p>
    </article>
  </body>
</html>