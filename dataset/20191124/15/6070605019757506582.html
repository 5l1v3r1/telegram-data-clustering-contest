<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Evo-Morales-assumeix-presentar-reeleccio_0_2349965097.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T15:51:44+00:00"/>
    <meta property="og:title" content="El partit d'Evo Morales assumeix que no es podrà presentar a la reelecció"/>
    <meta property="og:description" content="El Congrés vota la llei que autoritza la repetició electoral i manté la impunitat per als militars"/>
  </head>
  <body>
    <article>
      <h1>El partit d'Evo Morales assumeix que no es podrà presentar a la reelecció</h1>
      <h2>El Congrés vota la llei que autoritza la repetició electoral i manté la impunitat per als militars</h2>
      <address>
        <time datetime="2019-11-24T15:51:44+00:00">24 Nov 2019, 15:51</time>
      </address>
      <p>Per unanimitat, el Congrés dels Diputats de Bolívia ha donat aquest diumenge llum verda a la llei que deixa sense efecte les eleccions del 20 d’octubre i permet la repetició dels comicis l’any vinent. La presidenta interina, <a href="https://www.ara.cat/internacional/senadora-conservadora-presidenta-interina-Bolivia_0_2343365747.html">la senadora opositora Jeanine Áñez</a>, ha sancionat la norma i, en un termini de 20 dies, haurà d’assenyalar la data de la nova convocatòria, que ja serà l’any vinent. Aquest és un dels passos previstos perquè el país recuperi la normalitat democràtica i s’espera que pacifiqui els carrers, després de cinc setmanes de manifestacions i protestes que <a href="https://www.ara.cat/internacional/Gasos-lacrimogens-contra-seguici-Bolivia_0_2348765205.html">han deixat almenys 24 morts</a>, la majoria des que Morales va abandonar Bolívia el 10 de novembre camí de Mèxic.</p>
      <figure>
        <img src="https://www.ara.cat/2019/11/23/internacional/cartell-Evo-Morales-cremant-Tegucigalpa_2349375281_67602932_117x66.jpg"/>
      </figure>
      <p>
        <a href="https://www.ara.cat/internacional/evo-morales-Bolivia-terrorisme-sedicio_0_2349365235.html">El govern transitori de Bolívia acusa Morales de terrorisme</a>
      </p>
      <p>L’aprovació de la llei electoral ha comptat finalment amb els vots del MAS, la formació del president dimissionari Evo Morales i que continua acusant el govern d’Áñez de colpista. De fet, la norma veta que Morales opti a la reelecció perquè es prohibeix la presentació de candidats que ja han complert dos mandats i l’exdirigent optaria a un quart. El seu partit ja ha assumit que haurà de buscar un nou cap de llista perquè tampoc no podrà comptar amb el vicepresident. Tampoc no s’ha modificat el <a href="https://www.ara.cat/internacional/Bolivia-militars-protestes_0_2346965343.html">decret 4078 que dona impunitat als militars</a> en les actuacions de seguretat ciutadana, com en principi reclamava el MAS.</p>
      <p>On no hi ha hagut unanimitat ha sigut en la votació d’una llei d’immunitat presentada pel MAS per blindar penalment els seguidors de l’expresident i el propi Morales de qualsevol persecució judicial. Però Áñez s’ha negat a tractar la qüestió i els diputats <i>masistas</i>, que controlen part del Congrés, han retirat la proposta. Precisament, sobre Morales pesa la <a href="https://www.ara.cat/internacional/evo-morales-Bolivia-terrorisme-sedicio_0_2349365235.html">recent acusació de terrorisme i sedició</a> que ha presentat la fiscalia arran d’un àudio en què suposadament ordena, des de Mèxic, el bloqueig de carreteres per tal de desestabilitzar l’executiu interí.</p>
      <p>
        <a href="https://www.ara.cat/internacional/senadora-conservadora-presidenta-interina-Bolivia_0_2343365747.html">Jeanine Áñez, presidenta de Bolívia a cop de Bíblia</a>
      </p>
    </article>
  </body>
</html>