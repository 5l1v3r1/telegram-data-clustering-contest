<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/buzau/video-declarat-politicienii-buzau-iesirea-sectiile-votare-1_5ddaa15c5163ec42715da5e4/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T15:30:35+00:00"/>
    <meta property="og:title" content="VIDEO Ce au declarat politicienii din Buzău la ieşirea din secţiile de votare"/>
    <meta property="og:description" content="Liderii partidelor politice din judeţul Buzău, parlamentari şi şefi ai administraţiei buzoiene au venit la urne de dimineaţă. Cel mai grabit a fost primarul municipiului Buzău, Constantin Toma. Acesta a votat în jurul orei 9.00, la Liceul de Arte “Margareta Sterian”."/>
  </head>
  <body>
    <article>
      <h1>VIDEO Ce au declarat politicienii din Buzău la ieşirea din secţiile de votare</h1>
      <address><time datetime="2019-11-24T15:30:35+00:00">24 Nov 2019, 15:30</time> by <a rel="author">Iulian Bunila</a></address>
      <h4>Liderii partidelor politice din judeţul Buzău, parlamentari şi şefi ai administraţiei buzoiene au venit la urne de dimineaţă. Cel mai grabit a fost primarul municipiului Buzău, Constantin Toma. Acesta a votat în jurul orei 9.00, la Liceul de Arte “Margareta Sterian”.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/buzau/buzAu-prezenta-vot-turul-2-alegerile-prezidentiale-2019-buzau-719-alegatori-votat-ora-1000-1_5dda3dd55163ec42715a4398/index.html"/>
      </related>
      <p>La ieşirea din secţia de votare, primarul a precizat ce aşteptări are de la noul preşedinte. </p>
      <p>„Îmi doresc de la noul preşedinte ceea ce îmi doresc de la fiecare român, ce îmi doresc şi de la mine, să credem cu toţii în acest popor, să muncim mult mai mult şi să avem rezultate mai bune”, a spus primarul Constantin Toma, preşedintele organizaţiei municipale a Partidului Social Democrat.</p>
      <p>Matinal a fost si preşedintele Camerei Deputaţilor, deputatul Marcel Colacu.  Însoţit de primarul Constantin Toma, liderul PSD Buzău a ajuns la urne, la Şcoala nr. 5, în jurul orei 9.15. </p>
      <p>Marcel Ciolacu a declarat că votul pentru alegerea preşedintelui României ar trebui să fie obligatoriu.</p>
      <p>”Eu cred că ar trebui, după acest vot, o dezbatere foarte serioasă, pentru ca cel puţin votul pentru preşedintele României să fie un vot obligatoriu, astfel încât preşedintele României să fie legitimat de cât mai mulţi dintre români”, a precizat liderul PSD Buzău, Marcel Ciolacu.</p>
      <p>La ora 9.30 a venit la urne şi liderul organizaţiei municipale a PNL Buzău, Constantin Ionescu. El şi-a exprimat votul la Şcoala numărul 15. </p>
      <p>”Am votat pentru ca fiecare cetăţean să fie respectat în ţara lui şi să nu mai fie nevoi să plece în alte locuri pentru a-şi găsi liniştea, bunăstarea, stabilitatea. Am votat pentru ca în România cultura, sănătatea şi infrastructura să devină prioritate”, a declarat Constantin Ionescu, preşedintele organizaţiei municipale a PNL Buzău.</p>
      <p>Preşedintele Consiliului Judeţean, Petre Emanoil Neagu, preşedinte executiv al organizaţiei judeţene a Partidului Social Democrat, a votat la ora 10.00, la Colegiul Naţional Pedagogic.</p>
      <p>„Ce îmi doresc eu foarte mult? Ca lumea să vină astăzi la vot, iar începând de mâine, de la Administraţia Prezidenţială până la autorităţile locale, să lăsăm în urmă campania electorală, să facem ceea ce am promis pentru cetăţeni şi toată lumea să încerce să facă tot mai bine pentru români şi pentru România”, a declarat Petre Emanoil Neagu.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fadevarul.buzau%2Fvideos%2F1032176030451516%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <hr/>
    </article>
  </body>
</html>