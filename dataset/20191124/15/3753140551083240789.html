<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/lucenko_skarzhyvsya_dzhuliani_scho_yovanovych_pragne_zrobyty_sytnyka_nastupnym_prezydentom_ukrayiny_dokument"/>
    <meta property="og:site_name" content="espreso.tv"/>
    <meta property="article:published_time" content="2019-11-24T15:23:00+00:00"/>
    <meta property="og:title" content="Луценко скаржився Джуліані, що Йованович прагне зробити Ситника наступним президентом України, - документ"/>
    <meta property="og:description" content="Колишній генеральний прокурор Юрій Луценко у розмові з особистим адвокатом президента США Дональда Трампа Рудольфом Джуліані заявляв, що американський експосол Марі Йованович хоче зробити голову НАБУ Артема Ситника наступним президентом України"/>
  </head>
  <body>
    <article>
      <h1>Луценко скаржився Джуліані, що Йованович прагне зробити Ситника наступним президентом України, - документ</h1>
      <address>
        <time datetime="2019-11-24T15:23:00+00:00">24 Nov 2019, 15:23</time>
      </address>
      <p>Колишній генеральний прокурор Юрій Луценко у розмові з особистим адвокатом президента США Дональда Трампа Рудольфом Джуліані заявляв, що американський експосол Марі Йованович хоче зробити голову НАБУ Артема Ситника наступним президентом України</p>
      <p>Про це свідчать документи оприлюднені American Oversight.</p>
      <p>Луценко стверджував Джуліані, що Марі Йованович витрачає забагато грошей на піар Національного антикорупційного бюро України та хоче зробити його директора Артема Ситника наступним президентом. Про це тодішній генпрокурор заявив під час зустрічі з Джуліані у Нью-Йорку, на якій також були присутні Джордж Бойл, Ігор Фруман, Лев Парнас, Гліб Загорій та Гюндуз Мамедов.</p>
      <p>Також Луценко висловлював невдоволення щодо керівництва новостворених антикорупційних органів, їхню некерованість та неефективність, а також говорив про конфлікт між Ситником та керівником Спеціалізованої антикорупційної прокуратури Назаром Холодницьким.</p>
      <p>За словами Луценка, Ситник нібито заявляв, що підтримує президентську кампанію конкурентки Дональда Трампа на виборах 2016 року - Гілларі Клінтон.</p>
      <p>Державний департамент США 22 листопада оприлюднив майже 100 сторінок документів, які стосуються відносин з Україною, у відповідь на позов наглядової групи American Oversight.</p>
      <figure>
        <img src="http://static.espreso.tv/uploads/article/2693781/images/im-1574598227-977.png"/>
      </figure>
      <figure>
        <img src="http://static.espreso.tv/uploads/article/2693781/images/im-1574598226-600.png"/>
      </figure>
      <figure>
        <img src="http://static.espreso.tv/uploads/article/2693781/images/im-1574598225-438.png"/>
      </figure>
      <ul>
        <li>Нагадаємо, заступник помічника держсекретаря США у справах Європи і Євразії Джордж Кент заявив, що адвокат президента Дональда Трампа Руді <a href="https://espreso.tv/news/2019/11/08/dzhuliani_z_lucenkom_vely_quotkampaniyu_brekhniquot_proty_yovanovych_chynovnyk_derzhdepu">Джуліані і колишній генпрокурор Юрій Луценко вели "кампанію брехні" </a>проти експосла США в Україні Марі Йованович.</li>
        <li>18 листопада Юрій Луценко заявив, що експосол США в Україні Марі Йованович намагалася контролювати правоохоронну систему України.</li>
      </ul>
    </article>
  </body>
</html>