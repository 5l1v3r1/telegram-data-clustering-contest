<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/fundusze-europejskie/rozmontowano-most-pontonowy-na-wisle,135492.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T15:09:00+00:00"/>
    <meta property="og:title" content="Rozmontowano most pontonowy na Wiśle"/>
    <meta property="og:description" content="W niedzielę żołnierze rozmontowali most pontonowy na Wiśle w Warszawie; trwa wywózka jego elementów - poinformował w południe rzecznik Wód Polskich Sergiusz Kieruzel. Cała akcja ma potrwać trzy doby."/>
  </head>
  <body>
    <article>
      <h1>Rozmontowano most pontonowy na Wiśle</h1>
      <address><time datetime="2019-11-24T15:09:00+00:00">24 Nov 2019, 15:09</time> by <a rel="author">PAP/AKC  </a></address>
      <h4>W niedzielę żołnierze rozmontowali most pontonowy na Wiśle w Warszawie; trwa wywózka jego elementów - poinformował w południe rzecznik Wód Polskich Sergiusz Kieruzel. Cała akcja ma potrwać trzy doby.</h4>
      <hr/>
      <p>Od rana w niedzielę wojska inżynieryjne prowadzą rozbiórkę mostu pontonowego, z którego w sobotę wieczorem ściągnięto awaryjny rurociąg odprowadzający ścieki do oczyszczalni "Czajka".</p>
      <p>Rzecznik Wód Polskich powiedział, że most został już rozmontowany i rozpoczęła się wywózka jego elementów. Z korytarza rzeki zostanie usuniętych 88 części mostowych i czternaście kutrów. - Wojsko, ze względów logistycznych, daje sobie trzy doby na całą operację - poinformował Kieruzel.</p>
      <p>- Na miejscu pracuje blisko 170 żołnierzy i 80 jednostek sprzętu wojskowego. W operacji biorą udział pojazdy do przewozu bloków pontonowych oraz ciągniki do kutrów holowniczych - podają na swojej stronie internetowej Wody Polskie.</p>
      <p>
        <a href="https://www.portalsamorzadowy.pl/gospodarka-komunalna/co-sie-stalo-w-oczyszczalni-czajka-eksperci-skala-awarii-jest-zaskakujaca,131178.html">Czytaj też: Co się stało w oczyszczalni Czajka? Eksperci: skala awarii jest zaskakująca</a>
      </p>
      <p>Bypass umieszczony na skonstruowanym przez wojsko moście pontonowym od września pompował ścieki z części lewobrzeżnej Warszawy do oczyszczalni "Czajka". Decyzję o jego budowie podjął premier Mateusz Morawiecki ze względu na awarię układu przesyłowego ścieków i prowadzony przez warszawski MPWiK zrzut nieczystości do Wisły.</p>
      <p>W czasie gdy działał awaryjny rurociąg, na zlecenie MPWiK naprawiano kolektor w układzie przesyłowym. W minioną sobotę popłynęły nim ścieki.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>