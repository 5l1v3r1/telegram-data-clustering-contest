<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/842975"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T15:33:00+00:00"/>
    <meta property="og:title" content="'লাল-সাদা-গোলাপি; সব বলেই কোহলি সেরা'"/>
    <meta property="og:description" content="বাংলাদেশের বিপক্ষে ঐতিহাসিক দিবা-রাত্রির টেস্ট ম্যাচ মাত্র সোয়া দুই দিনে জিতে নিয়েছে ভারত। ব্যবধানটা বিরাট- এক ইনিংস এবং ৪৬ রান। দুর্দান্ত সেঞ্চুরি করে প্রশংসায় ভাসছেন ভারত অধিনায়ক বিরাট কোহলি। এর আগে ইন্দোরে প্রথম টেস্টে ভারতের জয়ের পর সাবেক ইংলিশ অধিনায়ক মাইকেল ভন বলেছিলেন, ভারতীয় ক্রিকেটে সর্বকালের সেরা অধিনায়ক হওয়ার পথে এগিয়ে চলেছেন বিরাট কোহলি। কলকাতা টেস্টে সেঞ্চুরির পর আবারও মুখ খুললেন তিনি। শনিবার ইডেনে বাংলাদেশের বিপক্ষে ভারতের প্রথম ক্রিকেটার হিসেবে গোলাপি বলে কোহলির সেঞ্চুরি দেখে আবেগ ধরে রাখতে পারেননি মাইকেল ভন। টুইট করে তিনি লিখেন, 'লাল বল... সাদা বল... এখন গোলাপি বল। তিন ফরম্যাটের ক্রিকেটে বিরাটই সেরা। বলতে বাধা নেই, এই সময়ের সেরা ক্রিকেটারের নাম বিরাট কোহলি।' সাবেক ভারতীয় ক্রিকেটার অংশুমান গায়কোয়াড়ও এমন কথাই বলেছেন, 'যে কোনো ফরম্যাটে, যে কোনো বলের বিপক্ষে বিরাট সমান ভাবে সাবলীল। ওকে দেখলে মনে হয় ব্যাটিং করা  কত সহজ। যদি আগামী বছর অস্ট্রেলিয়ায় গোলাপি বলে ভারতকে দিবা-রাত্রির টেস্ট খেলতেও হয়, আমি মনে করি বিরাটের ব্যাটিংয়ে কিছুই পরিবর্তন করতে হবে না। ও যে উচ্চতায় নিজেকে নিয়ে গিয়েছে, তাতে বলের রঙের…"/>
  </head>
  <body>
    <article>
      <h1>'লাল-সাদা-গোলাপি; সব বলেই কোহলি সেরা'</h1>
      <address><time datetime="2019-11-24T15:33:00+00:00">24 Nov 2019, 15:33</time> by <a rel="author">কালের কণ্ঠ অনলাইন</a></address>
      <p>বাংলাদেশের বিপক্ষে ঐতিহাসিক দিবা-রাত্রির টেস্ট ম্যাচ মাত্র সোয়া দুই দিনে জিতে নিয়েছে ভারত। ব্যবধানটা বিরাট- এক ইনিংস এবং ৪৬ রান। দুর্দান্ত সেঞ্চুরি করে প্রশংসায় ভাসছেন ভারত অধিনায়ক বিরাট কোহলি। এর আগে ইন্দোরে প্রথম টেস্টে ভারতের জয়ের পর সাবেক ইংলিশ অধিনায়ক মাইকেল ভন বলেছিলেন, ভারতীয় ক্রিকেটে সর্বকালের সেরা অধিনায়ক হওয়ার পথে এগিয়ে চলেছেন বিরাট কোহলি। কলকাতা টেস্টে সেঞ্চুরির পর আবারও মুখ খুললেন তিনি।</p>
      <p>শনিবার ইডেনে বাংলাদেশের বিপক্ষে ভারতের প্রথম ক্রিকেটার হিসেবে গোলাপি বলে কোহলির সেঞ্চুরি দেখে আবেগ ধরে রাখতে পারেননি মাইকেল ভন। টুইট করে তিনি লিখেন, 'লাল বল... সাদা বল... এখন গোলাপি বল। তিন ফরম্যাটের ক্রিকেটে বিরাটই সেরা। বলতে বাধা নেই, এই সময়ের সেরা ক্রিকেটারের নাম বিরাট কোহলি।'</p>
      <p>সাবেক ভারতীয় ক্রিকেটার অংশুমান গায়কোয়াড়ও এমন কথাই বলেছেন, 'যে কোনো ফরম্যাটে, যে কোনো বলের বিপক্ষে বিরাট সমান ভাবে সাবলীল। ওকে দেখলে মনে হয় ব্যাটিং করা  কত সহজ। যদি আগামী বছর অস্ট্রেলিয়ায় গোলাপি বলে ভারতকে দিবা-রাত্রির টেস্ট খেলতেও হয়, আমি মনে করি বিরাটের ব্যাটিংয়ে কিছুই পরিবর্তন করতে হবে না। ও যে উচ্চতায় নিজেকে নিয়ে গিয়েছে, তাতে বলের রঙের পার্থক্য ওর ব্যাটিংয়ে কোনও প্রভাব ফেলতে পারবে না।'</p>
      <p>অজি কিংবদন্তি স্পিনার শেন ওয়ার্ন বলেছেন, তার আশা পরের বছর বিরাট কোহলিরা অস্ট্রেলিয়া সফরেও গোলাপি বলে দিবা-রাত্রির টেস্ট খেলতে রাজি হবে। ইডেনে ভারত-বাংলাদেশ দ্বিতীয় টেস্ট দিন-রাতের এবং গোলাপি বলে করার জন্য ওয়ার্ন টুইটারে অভিনন্দন জানিয়েছেন বিসিসিআই প্রেসিডেন্ট সৌরভ গাঙ্গুলী এবং ভারত-অধিনায়ক বিরাট কোহলিকে। পরের বছর অস্ট্রেলিয়ায় ভারতীয় দলকে দিন-রাতের টেস্ট খেলার ডাক দেন তিনি।</p>
    </article>
  </body>
</html>