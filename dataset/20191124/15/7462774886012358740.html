<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/bizness/ekonomika/finanses/latkovskis-esam-pret-nodoklu-palielinasanu-budzeta-deficita-segsanai-tapec-ari-neatbalstam-rosinato-deficita-pieaugumu/"/>
    <meta property="og:site_name" content="skaties.lv"/>
    <meta property="article:published_time" content="2019-11-24T15:16:00+00:00"/>
    <meta property="og:title" content="Latkovskis: Esam pret nodokļu palielināšanu budžeta deficīta segšanai, tāpēc arī neatbalstām rosināto deficīta pieaugumu"/>
    <meta property="og:description" content="Esam pret nodokļu palielināšanu budžeta deficīta segšanai, tāpēc arī neatbalstām rosināto deficīta pieaugumu, norādīja “Jaunās Vienotības” (JV) Saeimas frakcijas priekšsēdētājs Ainars Latkovskis (JV)."/>
  </head>
  <body>
    <article>
      <h1>Latkovskis: Esam pret nodokļu palielināšanu budžeta deficīta segšanai, tāpēc arī neatbalstām rosināto deficīta pieaugumu</h1>
      <address><time datetime="2019-11-24T15:16:00+00:00">24 Nov 2019, 15:16</time> by <a rel="author">LETA</a></address>
      <p>Esam pret nodokļu palielināšanu budžeta deficīta segšanai, tāpēc arī neatbalstām rosināto deficīta pieaugumu, norādīja “Jaunās Vienotības” (JV) Saeimas frakcijas priekšsēdētājs Ainars Latkovskis (JV).</p>
      <p>“Attīstībai/Par” (AP) 22.novembrī sākotnēji <a href="https://skaties.lv/zinas/latvija/ap-rosina-mediku-algu-pieaugumu-nodrosinat-uz-budzeta-deficita-rekina/">rosināja palielināt budžeta deficītu, lai nodrošinātu solīto finansējuma pieaugumu veselības nozarei</a>, tomēr Ministru prezidents Krišjānis Kariņš (JV) un Finanšu ministrija (FM) norādīja, ka to neatbalsta. AP līdzpriekšsēdētājs Daniels Pavļuts vēlāk norādīja, ka politiskais spēks ir gatavs diskutēt arī par citiem risinājumiem veselības finansējuma palielināšanai.</p>
      <p>Latkovskis aģentūrai LETA skaidroja, ka, ja tiktu akceptēta deficīta palielināšana, tas nozīmētu, ka būtu jāmeklē finansējums, lai atdotu aizņemtos līdzekļus. Tam būtu nepieciešama nodokļu celšana, bet premjers un JV ir pret to, uzsvēra politiķis.</p>
      <p>Vaicāts par iespējamiem citiem avotiem mediķu atalgojuma lielākam pieaugumam, kas tuvotos iepriekš solītajam līmenim, JV frakcijas vadītājs norādīja, ka kopš piektdien paustajām pozīcijām nekas neesot mainījies.</p>
      <p>Kā ziņots, FM norāda, ka, palielinot pašlaik plānoto 2020.gada budžeta deficītu, tiktu pārkāpts Fiskālās disciplīnas likums un Eiropas Savienības noteikumi. “Tā kā līdz šim īstenotā atbildīgā fiskālā politika ir bijusi galvenais iemesls augstajam valsts kredītreitingam, izmaiņas šajā jomā var būt nopietns signāls par līdzšinējā fiskāli atbildīgā kursa maiņu, kas var novest līdz pat valsts kredītreitinga samazinājumam. Tādējādi paaugstinātos valsts budžeta izdevumi valsts parāda apkalpošanai. Jau tagad procentu maksājumi par valsts parādu gadā ir ap 260 miljoniem eiro,” norāda FM.</p>
      <p>Arī Kariņš neatbalsta AP priekšlikumu palielināt budžeta deficītu un aicina veselības ministri Ilzi Viņķeli (AP) pievērsties savam pamata uzdevumam, proti, sakārtot veselības aprūpes sistēmu, nevis prasīt naudu uz budžeta deficīta rēķina.</p>
      <p>Savukārt Pavļuts norāda, ka Kariņa pārmetumi Viņķelei par viņas darbu nav pamatoti. Politiķis līdz šim bijis informēts, ka veselības ministrei ir regulārs dialogs ar Kariņu, ka viņi ir vairākkārt tikušies, tostarp ministre iesākusi virkni reformu. Kā piemēru reformu virzībai Pavļuts minēja arī valdībā izskatīto ziņojumui par slimnīcu tīkla optimizāciju ar skaidri iezīmētu grafiku. Viņš arī uzsvēra, ka Viņķele ir atcēlusi iepriekšējās valdības laikā ieviesto diskriminējošo divu pakalpojumu grozu sistēmu.</p>
    </article>
  </body>
</html>