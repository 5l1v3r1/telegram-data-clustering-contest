<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_Az_ITM_szerint_azert_fu_alatt_konzultalnak_a_klimavedelemrol_mert_Brusszel"/>
    <meta property="og:site_name" content="HVG.hu"/>
    <meta property="article:published_time" content="2019-11-24T15:50:00+00:00"/>
    <meta property="og:title" content="Az ITM szerint azért fű alatt konzultálnak a klímavédelemről, mert Brüsszel"/>
    <meta property="og:description" content="Az Innovációs és Technológiai minisztérium szerint azért olyan a klímahelyzetről folytatott társadalmi konzultáció, amilyen, mert Brüsszel előírásait teljesítik."/>
  </head>
  <body>
    <article>
      <h1>Az ITM szerint azért fű alatt konzultálnak a klímavédelemről, mert Brüsszel</h1>
      <address><time datetime="2019-11-24T15:50:00+00:00">24 Nov 2019, 15:50</time> by <a rel="author">hvg.hu</a></address>
      <p>
        <b>Az Innovációs és Technológiai minisztérium szerint azért olyan a klímahelyzetről folytatott társadalmi konzultáció, amilyen, mert Brüsszel előírásait teljesítik.</b>
      </p>
      <p>"Nem indított nemzeti konzultációt, a Brüsszel által előírt tájékoztatási formának tettünk eleget. Ezért arra kérjük az ellenzéki pàrtokat, forduljanak Brüsszelhez, mert a formát és a határidőket Brüsszel írta elő. Amennyiben a kormány klímaügyben nemzeti konzultációt akar lefolytatni, akkor azt a szokásos módon fogja megtenni" – írja közleményében az Innovációs és Technológiai Minisztérium.</p>
      <p><a href="https://hvg.hu/gazdasag/20191122_A_kormany_kerdezi_vane_on_szerint_gond_a_klimaval">Ahogy arról beszámoltunk</a>, felkerült a Kormany.hu weboldalra az úgynevezett <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol">Nemzeti Tiszta Fejlődési Stratégiával kapcsolatos kérdőív</a>, amely valójában egy konzultáció. A stratégia elkészítését a párizsi klímaegyezmény írja elő, ahogy azt is, hogy a kormányoknak nyilvános konzultációt kell folytatniuk a klímahelyzet kezeléséről, a magyar kormány azonban semmilyen módon nem hirdette a konzultálási lehetőséget. A kérdőív kitöltésére is mindössze egyetlen hetet hagytak, ez az egy hét november 25-én, hétfőn le is jár.</p>
      <p>A Párbeszéd vasárnapi <a href="https://hvg.hu/gazdasag/20191124_Sajat_konzultaciot_indit_a_klimavaltozasrol_az_allami_helyett_Parbeszed">közleményében jelezte</a>, hogy "a kormány szakmaiatlan, sunyi álkonzultációja" helyett sajátot akar indítani. A párt társelnöke, Szabó Tímea hiányolta a nemzeti konzultációk esetében megszokott személyes leveleket és a reklámkampányt, és közölte, hogy a saját, "valódi társadalmi egyeztetést szolgáló" kérdőívük eredményét eljuttatja majd a kormánynak és az Európai Bizottságnak is.</p>
      <p>Gyurcsány Ferenc, a Demokratikus Koalíció elnöke ugyanakkor a kormányzati kérdőív kitöltési határidejének meghosszabbítását követelte. Hogy milyen formában képzelte el a dolgot, azt nem részletezte.</p>
      <related>
        <a href="https://hvg.hu/elet/20191121_Molnar_Aron_noAr_klimavedelem_levegot_klip"/>
        <a href="https://hvg.hu/gazdasag/20191113_Ader_Magyarorszag_a_klimavaltozas_nyertese_lehet"/>
      </related>
    </article>
  </body>
</html>