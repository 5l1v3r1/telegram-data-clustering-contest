<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/nemecky-basf-zacal-s-vystavbou-vlastn/431975-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T15:17:00+00:00"/>
    <meta property="og:title" content="Nemecký BASF začal s výstavbou vlastného závodu v Číne"/>
    <meta property="og:description" content="Projekt v meste Čan-ťiang bude prvým chemickým komplexom v Číne v úplnom vlastníctve zahraničnej spoločnosti. Rámcová dohoda bola podpísaná v januári."/>
  </head>
  <body>
    <article>
      <h1>Nemecký BASF začal s výstavbou vlastného závodu v Číne</h1>
      <h2>Projekt v meste Čan-ťiang bude prvým chemickým komplexom v Číne v úplnom vlastníctve zahraničnej spoločnosti. Rámcová dohoda bola podpísaná v januári.</h2>
      <address><time datetime="2019-11-24T15:17:00+00:00">24 Nov 2019, 15:17</time> by <a rel="author">TASR</a></address>
      <p>Ludwigshafen 24. novembra (TASR) - Nemecký chemický gigant BASF začal s výstavbou svojho integrovaného petrochemického projektu v hodnote 10 miliárd USD (9,04 miliardy eur) v provincii Kuang-tung na juhu Číny.</p>
      <p>Projekt v meste Čan-ťiang bude prvým chemickým komplexom v Číne v úplnom vlastníctve zahraničnej spoločnosti. Rámcová dohoda bola podpísaná v januári.</p>
      <p>Bude vyrábať predovšetkým technické plasty a výrobky široko používané v automobilovom priemysle, elektronike a pri výrobe tzv. nových energetických vozidiel (NEV).</p>
      <p>Prvá fáza výroby v novom závode sa začne v roku 2022 s kapacitou 60.000 ton ročne. Vďaka tomu stúpne celková kapacita výroby technických plastov spoločnosti BASF v ázijsko-tichomorskom regióne na 290.000 ton ročne.</p>
      <p>BASF chce projekt dokončiť do roku 2030 a stane sa tretím najväčším závodom BASF na svete po Ludwigshafene v Nemecku a Antverpách v Belgicku.</p>
      <p>Nemecká spoločnosť BASF plánuje pri projekte využiť komplexnú inteligentnú výrobnú koncepciu, nasadiť automatizované balenie a vyspelé kontrolné systémy.</p>
      <p>Projekt vytvorí pevný základ pre priemyselné podniky v čínskom meste a silnejšie obchodné vzťahy medzi južnou Čínou a ostatnými ázijskými krajinami, uviedol Stephan Kothrade, regionálny predstaviteľ BASF v Číne.</p>
      <p>Podľa čínskeho premiéra Li Kche-čchianga projekt ukazuje, že sa už začína prejavovať úsilie Číny o ďalšie otvorenie svojho trhu.</p>
      <p>Dodal, že Čína bude pristupovať ku všetkým firmám rovnako a bez diskriminácie, bez ohľadu na ich vlastnícku štruktúru.</p>
      <p>Martin Brudermüller, generálny riaditeľ nemeckého koncernu, uviedol, že projekt v Kuang-tung je najväčšou investíciou v 154-ročnej histórii spoločnosti BASF a odráža jej dôveru v rast čínskeho trhu.</p>
      <p>Nemecká spoločnosť predpovedá, že Čína sa bude do roku 2030 podieľať 50 % na celosvetovom dopyte po chemikáliách, oproti dnešným 40 %.</p>
      <p>Peking uvoľnil obmedzenia pre zahraničné spoločnosti, ktoré chcú investovať alebo získať podiel v priemyselnom a finančnom sektore po tom, ako sa tempo rastu priamych zahraničných investícií v Číne v minulom roku spomalilo len na 3 %.</p>
      <p>Zahraničné spoločnosti sú dlhodobo vylúčené z podnikania vo viacerých odvetviach s vysokým rastom alebo sú nútené vytvárať spoločné podniky s čínskymi firmami. Americké a európske obchodné komory opakovane vyzvali Peking, aby urýchlil otvorenie svojho trhu zahraničným investíciám.</p>
      <p>Závod BASF je prvým svojho druhu v Číne. Jeho plné zahraničné vlastníctvo by tak mohlo povzbudiť iné spoločnosti, aby používali vyspelejšie technológie v Číne.</p>
      <p>Aj niekoľko amerických firiem naznačilo, že plánuje nové závody v Číne napriek obchodnému sporu medzi Washingtonom a Pekingom. ExxonMobil vlani povedal, že tiež plánuje výstavbu petrochemického komplexu v provincii Kuang-tung. A belgická chemická spoločnosť Solvay minulý týždeň uviedla, že rozšíri svoje výskumné centrum v Číne a zvýši výrobu špeciálnych plastov v krajine, kde má ročne tržby vyššie ako 1 miliardu USD.</p>
      <p>(1 EUR = 1,1058 USD)</p>
    </article>
  </body>
</html>