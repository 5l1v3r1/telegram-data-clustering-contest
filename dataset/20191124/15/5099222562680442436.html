<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23511059-elcen-locuitorii-din-sectoarele-1-5-din-nou-apa-caldura-apa-calda-avaria-cte-grozavesti-rezultatul-degradarii-continue-determinate-lipsa-finantare-investitii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T15:51:00+00:00"/>
    <meta property="og:title" content="ELCEN: Locuitorii din sectoarele 1 și 5 au din nou căldură și apă caldă. Avaria de la CTE Grozăvești, rezultatul degradării continue determinate de lipsa de finanțare și de investiții"/>
    <meta property="og:description" content="Locuitorii din sectoarele 1 și 5 au din nou căldură și apă caldă, avaria produsă sâmbătă seară la CTE Grozăvești fiind remediată, a anunțat duminică ELCEN. Producătorul de energie electrică și"/>
  </head>
  <body>
    <article>
      <h1>ELCEN: Locuitorii din sectoarele 1 și 5 au din nou căldură și apă caldă. Avaria de la CTE Grozăvești, rezultatul degradării continue determinate de lipsa de finanțare și de investiții</h1>
      <address><time datetime="2019-11-24T15:51:00+00:00">24 Nov 2019, 15:51</time> by <a rel="author">Redactia</a></address>
      <p><b>Locuitorii din sectoarele 1 și 5 au din nou căldură și apă caldă, <a href="https://www.hotnews.ro/stiri-esential-23509859-locuitorii-din-sectoarele-1-5-nu-vor-avea-caldura-apa-calda-aceasta-noapte-avarie-elcen-cet-grozavesi.htm">avaria produsă sâmbătă seară la CTE Grozăvești</a> fiind remediată, a anunțat duminică ELCEN. Producătorul de energie electrică și termică precizează că CTE Grozăvești a fost construită în anul 1964, iar alte două centrale aparținând ELCEN (CTE București Sud și CTE Progresu) sunt vechi de peste 40 de ani și neperformante, din cauza lipsei de investiții.<br/></b><b><br/></b>RADET nu a putut furniza apă caldă și căldură la parametrii contractuali pentru bucureștenii din sectoarele 1 și 5 ca urmare a unei avarii la ELCEN - CTE Grozăvești, din cauza unei fisuri survenite la un cazan din incinta centralei.<br/><br/>Duminică, ELCEN a anunțat că echipele Electrocentrale au reușit îmbunătățirea considerabilă a parametrilor de livrare a energiei termice, astfel încât necesarul de sarcină termică este acoperit. În acest moment, temperatura agentului termic livrat este foarte aproape de comanda RADET, adică aprox. 82°C față de solicitarea de 88°C-94°C, potrivit ELCEN.<br/><br/>Electrocentrale mai spune că centralele pot asigura rezerva de sarcină termică în eventualitatea producerii unui incident cum este cel din CTE Grozăvești, însă un aspect semnificativ îl constituie capacitatea rețelei de termoficare aflată într-o stare tehnică precară de a prelua necesarul de energie termică aferent centralei în aria celorlalte CTE-uri ale ELCEN.<br/><br/>Conform sursei citate, CTE Grozăvești a fost construită în anul 1964. Alte două centrale aparținând ELCEN (CTE București Sud și CTE Progresu) sunt, de asemenea, vechi de peste 40 de ani și neperformante, din cauza lipsei de investiții.<br/><br/>"Incidentul de ieri, 23.11, de la CTE Grozăvești este rezultatul degradării continue determinate de lipsa de finanțare și de investiții. O singură centrală din cadrul ELCEN este modernizată – CTE București Vest, cu punere în funcțiune în 2009. Fără investiții serioase atât la nivelul surselor de producere, cât și la nivelul rețelei de transport și distribuție a agentului termic, riscul de avarii crește, iar livrarea apei calde și căldurii la parametri normali poate deveni o sarcină extrem de dificilă. Echipele noastre fac eforturi mari pentru a gestiona situația critică în care s-a ajuns și pentru ca oamenii să nu sufere, însă este necesar ca investițiile în sistemul de termoficare din Capitală să fie trecute pe lista priorităților factorilor de decizie", spune producătorul de energie electrică și termică, aflat în subordinea Ministerului Economiei.<br/><br/>Datoriile RADET față de ELCEN la data intrării în insolvență și înscrise la masa credală totalizează 3.659.805.493,39 lei. Obligațiile curente ale RADET sunt în valoare de 267,093 milioane lei, adaugă sursa citată.</p>
    </article>
  </body>
</html>