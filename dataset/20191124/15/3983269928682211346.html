<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/dos-detinguts-entre-ells-un-sanitari-en-la-41a-nit-de-tall-a-la-meridiana/noticia/2965751/"/>
    <meta property="og:site_name" content="CCMA"/>
    <meta property="article:published_time" content="2019-11-24T15:53:00+00:00"/>
    <meta property="og:title" content="Dos detinguts, entre ells un sanitari, en la 41a nit de tall a la Meridiana"/>
    <meta property="og:description" content="Des de fa unes nits els Mossos d'Esquadra actuen per impedir el tall de la Meridiana en protesta per la sentència del procés"/>
  </head>
  <body>
    <article>
      <h1>Dos detinguts, entre ells un sanitari, en la 41a nit de tall a la Meridiana</h1>
      <h2>Des de fa unes nits els Mossos d'Esquadra actuen per impedir el tall de la Meridiana en protesta per la sentència del procés</h2>
      <address><time datetime="2019-11-24T15:53:00+00:00">24 Nov 2019, 15:53</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/2/0/1574610576602.jpg"/>
      </figure>
      <p>Els talls de trànsit continuen als vespres, després de 41 dies, a l'avinguda Meridiana de Barcelona i els carrers pròxims. Des de fa unes nits, però, els Mossos d'Esquadra <a href="https://www.ccma.cat/324/els-mossos-impedeixen-el-tall-diari-dels-cdr-a-la-meridiana/noticia/2965149/">actuen per impedir-lo</a>. Aquest dissabte<b>, la policia va aixecar el tall i van detenir dos manifestants</b>. Entre els detinguts hi ha un sanitari.</p>
      <p>Un dels detinguts està acusat d'atemptat contra agents de l'autoritat per llençar una ampolla de vidre a la línia policial, i l'altre d'amenaces als agents i desordres públics.</p>
      <p>El membre del grup "sanitaris del carrer" ha quedat en llibertat aquest diumenge a la tarda. El col·lectiu ha denunciat l'actuació dels Mossos. Asseguren que<b> van impedir l'assistència d'un manifestant</b> i finalment van acabar detenint el seu company:</p>
      <figure>
        <iframe data-src="https://twitter.com/StreetMedicBCN/status/1198393113116585986?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Aquest migdia un centenar de persones<b> s'han concentrat davant la comissaria dels Mossos del barri de les Corts</b> per protestar per les dues detencions.</p>
      <p>El segon detingut passarà demà a disposició judicial.</p>
      <p>
        <b>41a nit de tall</b>
      </p>
      <p>En la que va ser la 41a nit consecutiva de tall a la Meridiana, hi va haver moments de tensió entre els manifestants i la policia, que va provar de desallotjar la manifestació.</p>
      <p>Agents de la BRIMO van provar de dispersar els manifestants i, tot i que la majoria van situar-se al marge de la via, alguns van desplaçar-se cap al carrer Olesa. </p>
      <p> </p>
      <figure>
        <img src="https://www.ccma.cat/multimedia/jpg/1/9/1574610584691.jpg"/>
      </figure>
      <p> </p>
      <p>Alguns manifestants van tombar contenidors. Segons els manifestants, en aquesta zona<b> hi va haver "fortes càrregues policials"</b>, mentre que els Mossos parlen d'un ús "de la defensa mínima i restrictiva" per protegir-se. </p>
      <p>Fonts dels Mossos han assenyalat que un dels detinguts va llançar ampolles de vidre contra els agents per la qual cosa va ser detingut per atemptat contra l'autoritat, i que el segon va ser arrestat per amenaces i desordres públics.  </p>
    </article>
  </body>
</html>