<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/686199/bainoun-periorismoi-stis-eispraktikes-poses-kliseis-tha-epitrepon"/>
    <meta property="og:site_name" content="enikos.gr"/>
    <meta property="article:published_time" content="2019-11-24T15:02:00+00:00"/>
    <meta property="og:title" content="Μπαίνουν περιορισμοί στις εισπρακτικές - Πόσες κλήσεις θα επιτρέπονται"/>
    <meta property="og:description" content="«Φρένο» σε πρακτικές των λεγόμενων «εισπρακτικών εταιρειών» επιχειρεί να βάλει το υπουργείο Ανάπτυξης και Επενδύσεων..."/>
  </head>
  <body>
    <article>
      <h1>Μπαίνουν περιορισμοί στις εισπρακτικές - Πόσες κλήσεις θα επιτρέπονται</h1>
      <address>
        <time datetime="2019-11-24T15:02:00+00:00">24 Nov 2019, 15:02</time>
      </address>
      <p>«Φρένο» σε πρακτικές των λεγόμενων «<a href="http://www.enikos.gr/society/676249/prostima-46000-evro-se-tesseris-eispraktikes-etaireies-poies-para">εισπρακτικών </a>εταιρειών» επιχειρεί να βάλει το υπουργείο Ανάπτυξης και Επενδύσεων. Το νέο θεσμικό πλαίσιο που επεξεργάζεται το εν λόγω υπουργείο, σε συνεργασία και με το υπουργείο Δικαιοσύνης, αναμένεται να περιλαμβάνει, σύμφωνα με πληροφορίες της Καθημερινής της Κυριακής μείωση του αριθμού των επιτρεπόμενων κλήσεων προς οφειλέτες, απαγόρευση της όχλησης των οφειλετών στον χώρο εργασίας, καθώς και κατά τις ώρες κοινής ησυχίας, ενώ ρητά θα απαγορεύεται και η όχληση συγγενών. Το νομοσχέδιο εκτιμάται ότι θα είναι έτοιμο στις αρχές του 2020.</p>
      <p>Σύμφωνα με την Καθημερινή, τα βασικά σημεία του νέου σχεδίου για τη λειτουργία των εταιρειών ενημέρωσης οφειλετών είναι τα ακόλουθα:</p>
      <p>-Τίθεται πλαφόν στον αριθμό των κλήσεων. Ειδικότερα, θα επιτρέπεται να γίνονται προς τον οφειλέτη από μια «εισπρακτική εταιρεία» έως και τρεις κλήσεις την εβδομάδα και μάλιστα σε αυτές θα συμπεριλαμβάνονται και οι αναπάντητες.</p>
      <p>Σήμερα, ο νόμος ορίζει ότι η επικοινωνία με τον οφειλέτη πρέπει να γίνεται με συχνότητα οχλήσεων όχι πέραν της μιας ανά δεύτερη μέρα. Συχνά, ωστόσο, γίνεται αυθαίρετη ερμηνεία του νόμου έτσι ώστε οι «εισπρακτικές» να θεωρούν ως όχληση μόνο την κλήση στην οποία απαντά ο οφειλέτης.</p>
      <p>-Θα απαγορεύονται οι κλήσεις προς τους οφειλέτες τις ώρες κοινής ησυχίας. Υπενθυμίζεται ότι σύμφωνα με τον νέο Ποινικό Κώδικα, η διατάραξη της κοινής ησυχίας αναβαθμίστηκε σε ελαφρύ πλημμέλημα από πταίσμα που ήταν. Με βάση το ισχύον νομικό πλαίσιο οι κλήσεις των «εισπρακτικών» επιτρέπεται να γίνονται από τις 9 π. μ. έως τις 8 μ.μ.</p>
      <p>-Θα απαγορεύονται οι κλήσεις στον χώρο εργασίας του οφειλέτη. Σύμφωνα με τον ισχύοντα νόμο, τον 3758/2009, οι εταιρείες ενημέρωσης οφειλετών μπορούν να καλούν στον χώρο εργασίας του οφειλέτη μόνο στην περίπτωση που έχει δηλωθεί το τηλέφωνο εργασίας ως ο μοναδικός αριθμός επικοινωνίας. Στις σκέψεις του υπουργείου είναι να θεσπιστεί η ενημέρωση του οφειλέτη εγγράφως (επιστολή ή email) και όχι μέσω τηλεφωνικής κλήσης.</p>
      <p>-Θα απαγορεύονται ρητά οι οχλήσεις προς συγγενικά πρόσωπα και γενικώς οι οχλήσεις προς τρίτους εάν δεν πρόκειται για συνοφειλέτες ή εγγυητές. Στην υφιστάμενη νομοθεσία το σημείο αυτό είναι αρκετό θολό . Αν και στην παράγραφο 9 του άρθρου 4 5του νόμου 3758/2009 αναφέρεται ότι απαγορεύεται η όχληση των οικείων προσώπων του οφειλέτη, προστίθεται η φράση «κατά την έννοια της παραγράφου 4»η οποία αναφέρει ότι απαγορεύεται η δυσφήμηση ή απειλή δυσφήμησης του οφειλέτη στο οικογενειακό ή εργασιακό περιβάλλον του.</p>
      <p>Τέλος, όπως αναφέρει η Καθημερινή, ένα από τα «αγκάθια» που αντιμετώπισε η προηγούμενη κυβέρνηση στην προσπάθειά της να αλλάξει το θεσμικό πλαίσιο είναι αυτό που αφορά στην επιβολή κυρώσεων όταν ασκούν δραστηριότητα «εισπρακτικής» εταιρείας τα δικηγορικά γραφεία. Η λύση που εξετάζεται είναι να διατηρήσουν οι οικείοι δικηγορικοί σύλλογοι την αρμοδιότητα επιβολής των κυρώσεων στα δικηγορικά γραφεία, αλλά να υποχρεώνονται να επιβάλλουν τις ίδιες κυρώσεις που προβλέπονται στον νόμο για τις «εισπρακτικές εταιρείες»</p>
      <related>
        <h4>σχετικά άρθρα</h4>
        <a href="http://www.enikos.gr/economy/685233/kourmousis-tha-dimiourgithei-enas-kratikos-teiresias-pos-tha-leit%0A%20%20%20%20%0A"/>
        <a href="http://www.enikos.gr/economy/684267/sto-sfyri-dekades-akinita-ofeileton-poioi-bainoun-sto-mikroskopio%0A%20%20%20%20%0A"/>
        <a href="http://www.enikos.gr/economy/682437/nea-fesia-stin-eforia-ton-septemvrio-posoi-ofeiletes-einai-antime%0A%20%20%20%20%0A"/>
        <a href="http://www.enikos.gr/economy/686172/montelo-dei-kai-se-alles-deko-ti-provlepetai-ston-kyvernitiko-sch%0A%20%20%20%20%0A"/>
        <a href="http://www.enikos.gr/economy/686176/staikouras-parathyro-gia-neo-epidoma-thermansis-ton-ianouario-ti-%0A%20%20%20%20%0A"/>
        <a href="http://www.enikos.gr/economy/686168/ta-nea-prostima-gia-ta-afthaireta-ola-osa-prepei-na-gnorizete%0A%20%20%20%20%0A"/>
        <a href="http://www.enikos.gr/economy/686093/theocharis-o-tourismos-borei-na-odigisei-se-rythmo-anaptyxis-28-t%0A%20%20%20%20%0A"/>
        <a href="http://www.enikos.gr/economy/686088/daneia-dnt-kyvernitiko-schedio-gia-defteri-proori-apopliromi-to-2%0A%20%20%20%20%0A"/>
        <a href="http://www.enikos.gr/economy/686133/perissotera-apo-2000-proionta-paremporiou-kataschethikan-sti-thes%0A%20%20%20%20%0A"/>
      </related>
    </article>
  </body>
</html>