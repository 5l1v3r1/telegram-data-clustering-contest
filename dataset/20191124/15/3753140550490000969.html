<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/u_genichesku_obicyayut_prypynyty_nelegalni_reysy_do_krymu"/>
    <meta property="og:site_name" content="espreso.tv"/>
    <meta property="article:published_time" content="2019-11-24T15:35:00+00:00"/>
    <meta property="og:title" content="У Генічеську обіцяють припинити нелегальні рейси до Криму"/>
    <meta property="og:description" content="Новий голова Генічеської районної державної адміністрації Андрій Онищенко запевнив, що припинить нелегальні пасажирські перевезеннями з прикордонного району Херсонщини до окупованого Криму"/>
  </head>
  <body>
    <article>
      <h1>У Генічеську обіцяють припинити нелегальні рейси до Криму</h1>
      <address>
        <time datetime="2019-11-24T15:35:00+00:00">24 Nov 2019, 15:35</time>
      </address>
      <p>Новий голова Генічеської районної державної адміністрації Андрій Онищенко запевнив, що припинить нелегальні пасажирські перевезення з прикордонного району Херсонщини до окупованого Криму</p>
      <p>Про це передає <a href="https://espreso.tv/">Еспресо.TV</a> з посиланням на місцевий сайт <a href="https://genichesk.ipc.org.ua/">IPC-Генічеськ.</a></p>
      <p>"Деякі перевізники забирають людей з потягів, їдуть напряму до тимчасово окупованого Криму, беруть гроші в російських рублях. Достатньо. Буде реагування у повній мірі … Їздять, заробляють кошти. Такого не буде в нашому районі. Відповідно до закону про місцеві державні адміністрації, ситуацію з законністю я тримаю на повному контролі", - наголосив голова РДА.</p>
      <p>Він пообіцяв розпочати з 27 листопада перевірки перевізників у Генічеському район.</p>
      <p>До цього терміну перевізники мають перевести свою діяльність у відповідність з законодавством.</p>
      <p>"Щоб у нас всі працювали в законному руслі, щоб податки йшли до бюджету для розвитку нашого району, а ні в якому разі не для якихось окремих груп осіб. У нас буде робоча група і ті, хто не виконує законні вимоги, будуть притягнуті до відповідальності", - зазначив Онищенко.</p>
      <p>Він звернув увагу, що у селищі Новоолексіївка - кінцевому пункту для потягів, які до окупації прямували до Криму - легалізація приватних перевізників не відбувається. Жоден з них досі не зареєструвався, як суб’єкт підприємницької діяльності на відміну від села Чонгар, де вже зареєструвались 17 перевізників.</p>
      <p>"Я попереджую, а потім реагую. Щоб було у нас все по-людські, термін у нас 27 листопада. Це наступний тиждень, хто не встиг, вибачте. Така позиція остаточна. Якщо Чонгарські почали більш-менш легалізовуватись, то в Новоолексіївці жодного", – сказав голова держрайадміністрації.</p>
      <ul>
        <li>Як повідомлялось, 1 жовтня президент України <a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> призначив офіцера запасу служби цивільного захисту Андрія Онищенка на посаду голови Генічеської районної державної адміністрації Херсонської області.</li>
      </ul>
    </article>
  </body>
</html>