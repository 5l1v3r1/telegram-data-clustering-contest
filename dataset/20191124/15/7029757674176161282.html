<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/hristiyan-mitskoski-nyamam-dilema-za-nashiya-makedonets-gotse-delchev.html"/>
    <meta property="og:site_name" content="News.bg"/>
    <meta property="article:published_time" content="2019-11-24T15:07:32+00:00"/>
    <meta property="og:title" content="Християн Мицкоски: Нямам дилема за нашия македонец Гоце Делчев"/>
    <meta property="og:description" content="Разговорът му с Борисов бил по инициатива на българския премиер"/>
  </head>
  <body>
    <article>
      <h1>Християн Мицкоски: Нямам дилема за нашия македонец Гоце Делчев</h1>
      <address>
        <time datetime="2019-11-24T15:07:32+00:00">24 Nov 2019, 15:07</time>
      </address>
      <p>"<b>Н</b><b>икога няма да приема неща, които са в ущърб на македонския народ и гражданите на Македония</b>, безпринципни искания, ултиматуми или компромиси с неистината за други цели. Нямам никаква дилема нито за <b>нашия македонец Гоце Делчев, нито за борбата му за създаването на македонска държава, нито за уникалността на македонския език</b>. Не съм човек, който прави компромиси с истината, поне не в ущърб на Македония".</p>
      <p>Това твърди лидерът на македонската опозиционна партия ВМРО- ДПМНЕ Християн Мицкоски в интервю за македонското издание "Курир". </p>
      <p>Българският премиер Бойко Борисов е бил инициатор на срещата им в Загреб, твърди македонският политик.</p>
      <p>По думите на Мицкоски, разговорът му с Борисов е бил конструктивен. "С радост приех срещата, защото считам, че е необходимо да се изграждат мостове на сътрудничество, а не да се създават конфликти. </p>
      <p>"Срещата се фокусира върху актуалните проблеми в Македония, в България и  върху бъдещето. Обсъдени бяха и теми, които са част от миналото на двете страни", каза лидерът на ВМРО-ДПМНЕ. </p>
      <p>Припомняме, Борисов и Мицкоски се срещнаха в Загреб. Тогава Борисов посъветва <a href="https://news.bg/politics/borisov-savetva-makedontsite-da-zabravyat-antibalgarskata-retorika.html">македонците да забравят антибългарската реторика</a>. </p>
      <p>Мицкоски призна, че <b>по някои теми мненията им съвпадали, за други - се различавали</b>. По думите на лидера на ВМРО-ДПМНЕ техните политически противници СДСМ (партията на Зоран Заев - б.р.) са създали фалшиви новини.</p>
      <p>"<b>Никъде в срещата <a href="https://news.bg/bulgaria/podpisahme-dogovora-za-dobrosasedstvo-s-makedoniya.html">не споменах споразумението</a>, то не можеше да бъде цитирано, тъй като не го казах, но тук виждаме, че фалшивите новини могат да се правят под палката</b> и от уста на уста, които никога не съм говорил. Иначе, да, казах преди, казах това на г-н Борисов и тук ще повторя сега, че <b>смятам да подкрепя всичко, което е добре и за двете страни</b>, това означава, че без колебание подкрепям икономическото сътрудничество, да укрепва търговията", заяви Мицкоски.</p>
      <p>Той приветства <b>спортно, културно и научно сътрудничество</b>, в интерес на гражданите на Македония. </p>
      <p>"И макар че вероятно съм нов във високата политика и с по-малък опит, що се отнася до двустранните срещи и слабостите в протокола, от които можем да се поучим, но ви уверявам, че <b>по същество знам точно за какво говоря, за какво се боря и за какви интереси защитавам и ще продължа да го правя</b>", заяви лидерът на ВМРО-ДПМНЕ.</p>
      <p>Запитан <b>защо мисли, че фалшивите новини идват от правителството (партията СДСМ е на премиера Зоран Заев</b> - б.р.), той каза, че не се ядосва на медиите, но гледа от къде идват новините и посочи правителствената сграда на Илинденска. </p>
      <p>"<b>Вместо да открият фабрика за нови работници, те откриха фабрика за фалшиви новини</b>", каза Мицкоски визирайки премиера Заев и вътрешнополитически спорове. </p>
      <p>Припомняме, на 30 септември 2019 г. на среща при президента Румен Радев бе решено, че <a href="https://news.bg/politics/balgariya-ne-dava-bezuslovna-podkrepa-na-severna-makedoniya.html">България не дава безусловна подкрепа на Северна Македония</a> за процеса й към присъединяване към ЕС.</p>
      <p>Седмица преди това <a href="https://news.bg/politics/rumen-radev-svikva-konsultatsii-po-temata-severna-makedoniya.html">държавният глава свика спешна консултативна среща</a> по темата Северна Македония, след като стана ясно, че последната среща на Смесената българо-македонска комисия по историческите въпроси, която се състоя на 13 септември, <a href="https://news.bg/politics/balgariya-i-makedoniya-pak-ne-se-razbraha-za-istoriyata-si.html">беше определена като "най-безплодната"</a>, тъй като на нея отново не бе постигнато единодушие относно въпроса с Гоце Делчев. В последно време преговорите за общата история на България и Македония <a href="https://news.bg/bulgaria/prof-topalov-za-pregovorite-s-makedoniya-vse-edno-si-izpraven-sreshtu-stena.html">започнаха да буксуват</a>.</p>
      <p>Месеци по-рано вицепремиерът и лидер на ВМРО Красимир <a href="https://news.bg/politics/karakachanov-makedoniya-samo-ni-izpolzva-za-da-vleze-v-es-i-nato.html">Каракачанов пръв заяви</a>, че комисията за решаването на въпросите за общата история с Македония не работи. Той призова страната ни да постави ултиматум на Македония - ако те не се примирят с въпросите от общата ни история, България да не подкрепя Македония за ЕС, а вчера дори и намекна, че <a href="https://news.bg/bulgaria/karakachanov-vmro-napuska-upravlenieto-ako-podkrepim-severna-makedoniya-za-es.html">ВМРО може да излезе от управлението</a>. Според него <a href="https://news.bg/politics/karakachanov-makedoniya-samo-ni-izpolzva-za-da-vleze-v-es-i-nato.html">Македония само използва България за членство в ЕС и НАТО.</a></p>
      <p>Възлово се оказа отказът на България да приеме двете страни заедно да честват празника на легендарния деец и идеолог на ВМРО Гоце Делчев на датата 7 октомври, когато костите му са предадени на Скопие от Георги Димитров.</p>
      <p>На 1 август 2017 г. <a href="https://news.bg/bulgaria/podpisahme-dogovora-za-dobrosasedstvo-s-makedoniya.html">страната ни подписа със Северна Македония Договор за добросъседство</a>. Две години по-късно на среща на двамата държавни глави в Познан Борисов и Заев бяха единодушни, че подписването на <a href="https://news.bg/bulgaria/podpisahme-dogovora-za-dobrosasedstvo-s-makedoniya.html">Договора</a> е довело до положителен тласък в партньорството между двете страни и е допринесло за разрешаване на <a href="https://news.bg/int-politics/republika-severna-makedoniya-gartsiya-i-makedoniya-podpisaha-sporazumenieto-za-novoto-ime.html">конфликта с името на западната ни съседка</a> и сключването на Преспанския договор - договора с Гърция, който доведе до приемането на името Северна Македония и отпуши пътя на западната ни съседка към Европейския съюз и НАТО.</p>
    </article>
  </body>
</html>