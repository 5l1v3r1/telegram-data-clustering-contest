<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779930/%D8%A7%D8%AE%D8%AA%D8%B5%D8%A7%D8%B5-%D8%AA%D8%B3%D9%87%DB%8C%D9%84%D8%A7%D8%AA-%D9%88%DB%8C%DA%98%D9%87-%D8%A8%D8%B1%D8%A7%DB%8C-%D9%85%D8%B4%D8%A7%D8%BA%D9%84-%D8%AE%D8%A7%D9%86%DA%AF%DB%8C-%D8%A8%D8%A7%D9%86%D9%88%D8%A7%D9%86-%D8%AF%D8%B1-%D8%A7%D8%B1%D8%AF%D8%A8%DB%8C%D9%84"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:57:50+00:00"/>
    <meta property="og:title" content="مدیرکل کار اردبیل مطرح کرد؛ اختصاص تسهیلات ویژه برای مشاغل خانگی بانوان در اردبیل"/>
    <meta property="og:description" content="اردبیل - مدیرکل تعاون، کار و رفاه اجتماعی استان اردبیل گفت: بخش ویژه‌ای از منابع مشاغل خانگی اردبیل به عنوان تسهیلات به حوزه بانوان اختصاص می‌یابد."/>
  </head>
  <body>
    <article>
      <h1>مدیرکل کار اردبیل مطرح کرد؛ اختصاص تسهیلات ویژه برای مشاغل خانگی بانوان در اردبیل</h1>
      <address>
        <time datetime="2019-11-24T15:57:50+00:00">24 Nov 2019, 15:57</time>
      </address>
      <p>به گزارش <a href="http://www.mehrnews.com/">خبرنگار مهر</a>، قاسم رحیمی عصر یکشنبه در کارگروه اشتغال بانوان استان اردبیل عنوان کرد: اختصاص بخش ویژه‌ای از منابع مشاغل خانگی به عنوان تسهیلات به حوزه بانوان یکی از راهکارهایی است که برای حمایت از این حوزه درنظر گرفته شده است.</p>
      <p>وی یادآور شد: مشاغل خانگی یکی از حوزه‌های مهم فعالیت حوزه بانوان بوده که ۸۰ درصد مجوزهای صادره مشاغل خانگی در سال جاری مختص به حوزه بانوان است.</p>
      <p>مدیرکل تعاون، کار و رفاه اجتماعی استان اردبیل تصریح کرد: با استفاده از ظرفیت‌های ویژه دولت و وزارت تعاون، کار و رفاه اجتماعی به دنبال ایجاد بسترهای مناسب جهت ارائه خدمات مطلوب به بانوان کارآفرینان هستیم.</p>
      <p>رحیمی ادامه داد: از محل عقد تفاهم‌نامه مشترک با صندوق کارآفرینی امید اختصاص تسهیلات به حوزه بانوان از محل این منابع نیز در نظر گرفته شده است.</p>
      <p>وی متذکر شد: تکیه کامل کارآفرینان به تسهیلات قطعا نتیجه بخش نخواهد بود و در ارائه آن ملزم به رعایت چهار چوب قانونی هستیم.</p>
      <p>مدیرکل تعاون، کار و رفاه اجتماعی استان اردبیل با گرامیداشت هفته جهانی کارآفرینی به ویژه به بانوان فعال این حوزه، افزود: در شرایط کنونی نگرش به حضور بانوان تغییر یافته و لازم است که بانوان در فعالیت‌های کارآفرینی نیز حضور یابند.</p>
      <figure>
        <img src="https://media.mehrnews.com/d/2019/11/24/4/3302304.jpg"/>
      </figure>
      <p>در ادامه این جلسه محمدلو، مدیرکل دفتر امور بانوان و خانواده استانداری اردبیل گفت: وجود ۴۰ نفر از بانوان به عنوان دهیار در استان ظرفیت مناسبی جهت بهره‌گیری از این ظرفیت و انتخاب این روستاها به عنوان روستاهای هدف اشتغال بانوان روستایی محسوب می‌شود.</p>
      <p>در پایان کارگروه اشتغال بانوان استان اردبیل، مشکلات حوزه بانوان کارآفرین بررسی شده و از پنج بانوی موفق کارآفرین تجلیل به عمل آمد.</p>
    </article>
  </body>
</html>