<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301843/%DA%A9%D8%A7%D9%87%D8%B4-%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%A8%D8%A7-%D8%AA%D8%B1%D9%88%DB%8C%D8%AC-%D8%B3%D8%A8%DA%A9-%D8%B2%D9%86%D8%AF%DA%AF%DB%8C-%D8%A7%DB%8C%D8%B1%D8%A7%D9%86%DB%8C-%D8%A7%D8%B3%D9%84%D8%A7%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T15:25:17+00:00"/>
    <meta property="og:title" content="کاهش آسیب های اجتماعی با ترویج سبک زندگی ایرانی - اسلامی"/>
    <meta property="og:description" content="ایسنا/گیلان استاندار گیلان با بیان اینکه آسیب های اجتماعی و فرهنگی یکی از عوامل بازدارنده در عرصه های اقتصادی و مولفه های توسعه ای است، گفت: بیانیه گام دوم انقلاب توجه ویژه ای به عرصه های فرهنگی و اجتماعی در قالب ترویج فرهنگ و سبک زندگی ایرانی – اسلامی دارد."/>
  </head>
  <body>
    <article>
      <h6 class="kicker">استاندار گیلان عنوان کرد</h6>
      <h1>کاهش آسیب های اجتماعی با ترویج سبک زندگی ایرانی - اسلامی</h1>
      <address><time datetime="2019-11-24T15:25:17+00:00">24 Nov 2019, 15:25</time> by <a rel="author">طاهره رفعتی</a></address>
      <p>ایسنا/گیلان استاندار گیلان با بیان اینکه آسیب های اجتماعی و فرهنگی یکی از عوامل بازدارنده در عرصه های اقتصادی و مولفه های توسعه ای است، گفت: بیانیه گام دوم انقلاب توجه ویژه ای به عرصه های فرهنگی و اجتماعی در قالب ترویج فرهنگ و سبک زندگی ایرانی – اسلامی دارد.</p>
      <p>ارسلان زارع در کارگروه فرهنگی، اجتماعی، سلامت، زنان و خانواده استانداری گیلان، با اشاره به تجمیع سه کارگروه در کارگروه مذکور، اظهار کرد: در راستای اجرای سیاست های ابلاغی مقام معظم رهبری در بیانیه گام دوم انقلال و تاکیدات دولت دبیر و امید، باید برنامه ریزی های لازم جهت پیشگیری از آسیب های اجتماعی، ارتقای شاخص های سرمایه اجتماعی و اشاعه برنامه های فرهنگی صورت بگیرد.</p>
      <p>وی با اشاره به روند مثبت شاخص های اقتصادی در کشور، افزود: در حوزه آسیب های اجتماعی نیز نیازمند همدلی و همکاری همه سازمان ها و نهادها و دستگاه ها و سازمان های مردم نهاد و تشکل های دولتی و غیر دولتی هستیم تا شاخص های سرمایه اجتماعی را بالا ببریم.</p>
      <p>استاندار گیلان با بیان اینکه آسیب های اجتماعی و فرهنگی یکی از عوامل بازدارنده در عرصه های اقتصادی و مولفه های توسعه ای است، گفت: بیانیه گام دوم انقلاب توجه ویژه ای به عرصه های فرهنگی و اجتماعی در قالب ترویج فرهنگ و سبک زندگی ایرانی – اسلامی دارد. متاسفانه امروزه به سبب فاصله گرفتن از الگوهای ایرانی و اسلامی دچار آسیب های روحی و جسمی شده ایم که از جمله آنها می توان به اعتیاد و طلاق و خشونت و چاقی و کم تحرکی و انواع بیماری های واگیر و غیر واگیر اشاره کرد.</p>
      <p>زارع از دستگاه ها خواست متناسب با شرح وظایفشان در کارگروه فرهنگی، اجتماعی، سلامت، زنان و خانواده استان برنامه ریزی های لازم را انجام دهند و تصریح کرد: برنامه های ارائه شده به دفتر امور اجتماعی و فرهنگی استانداری به عنوان دبیرخانه کارگروه در شورای برنامه ریزی و توسعه استان منعکس و تصویب خواهد شد.</p>
      <p>وی از تشکیل مجمع سلامت استان در شهرستان های ۱۶گانه تا دی ماه سال جاری خبر داد و خاطرنشان کرد: باید توجه ویژه ای به سلامت بانوان داشته باشیم، زیرا بانوان نیمی از جامعه ما را تشکیل می دهند.</p>
      <p>این مقام مسئول بانوان گیلانی را از جمله بانوان موفق در سطح کشور دانست که در عرصه های علمی و فرهنگی و اجتماعی و ورزشی خوش درخشیدند و عنوان کرد: گیلان پنجمین استان امیدوار کشور است و این جایگاه با کمک بانوان به دست آمده است لذا می طلبد توجه ویژه ای به مسائل بانوان و خانواده داشته باشیم.</p>
      <p>نماینده عالی دولت در گیلان با تاکید بر لزوم اجرای برنامه های آموزشی با محوریت توانمندسازی بانوان، یادآور شد: بی تردید با ترویج فرهنگ و سبک زندگی ایرانی – اسلامی شاهد ارتقای شاخص های فرهنگی و اجتماعی متناسب با اسناد بالادستی از جمله برنامه ششم و آمایش خواهیم بود.</p>
      <p>وی با بیان اینکه جامعه امروز نیازمند افزایش دانش و آگاهی نسبت به مسائل و موضوعات به ویژه در حوزه آسیب های اجتماعی است، اظهار کرد: بسیاری از آسیب ها به واسطه عدم شناخت و ناآگاهی بروز و ظهور پیدا می کند و لذا باید از ظرفیت سازمان های مردم نهاد برای ارتقای شاخص های سرمایه اجتماعی استفاده کنیم.</p>
      <p>زارع از دانشگاهیان خواست در حوزه سلامت و پیشگیری از شیوع بیماری های واگیر و غیر واگیر ورود جدی داشته باشند و گفت: همچنین نیازمند ترویج ورزش همگانی در حوزه سلامت هستیم. وضعیت تحرک جسمانی در گیلان نسبت به میانگین کشوری پایین تر بوده و می طلبد برنامه ریزی موثر داشته باشیم.</p>
      <p>انتهای پیام</p>
    </article>
  </body>
</html>