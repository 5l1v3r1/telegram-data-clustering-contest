<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/594421/%E0%A6%9C%E0%A6%BF%E0%A6%95%E0%A7%87-%E0%A6%B6%E0%A6%BE%E0%A6%AE%E0%A7%80%E0%A6%AE%E0%A7%87%E0%A6%B0-%E0%A6%AC%E0%A6%A8%E0%A7%8D%E0%A6%A7-%E0%A6%A5%E0%A6%BE%E0%A6%95%E0%A6%BE-%E0%A6%AA%E0%A7%8D%E0%A6%B0%E0%A6%95%E0%A6%B2%E0%A7%8D%E0%A6%AA%E0%A7%87%E0%A6%B0-%E0%A6%9A%E0%A7%81%E0%A6%95%E0%A7%8D%E0%A6%A4%E0%A6%BF-%E0%A6%AC%E0%A6%BE%E0%A6%A4%E0%A6%BF%E0%A6%B2%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T15:40:00+00:00"/>
    <meta property="og:title" content="জিকে শামীমের বন্ধ থাকা প্রকল্পের চুক্তি বাতিলের নোটিশ"/>
    <meta property="og:description" content="শুদ্ধি অভিযানের সময় গ্রেফতার হওয়া জি কে শামীমের ঠিকাদারি প্রতিষ্ঠান জিকেবি অ্যান্ড কোম্পানির বন্ধ থাকা প্রকল্পের চুক্তি বাতিলে টার্মিনেশন নোটিশ দেওয়া হয়েছে। এদিকে, জিকে শামীমের প্রতিষ্ঠানের সঙ্গে যৌথ উদ্যোগে বাস্তবায়নাধীন ৫টি প্রকল্পের স্থগিত থাকা ব্যাংক হিসাব অবমুক্ত করার সুপারিশ..."/>
  </head>
  <body>
    <article>
      <h1>জিকে শামীমের বন্ধ থাকা প্রকল্পের চুক্তি বাতিলের নোটিশ</h1>
      <address><time datetime="2019-11-24T15:40:00+00:00">24 Nov 2019, 15:40</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/697860d951fe993fb80c4ff10e7336ea-5ddaa50d57dbf.jpg"/>
        <figcaption>জি কে শামীম (ফাইল ছবি)</figcaption>
      </figure>
      <p>শুদ্ধি অভিযানের সময় গ্রেফতার হওয়া জি কে শামীমের ঠিকাদারি প্রতিষ্ঠান জিকেবি অ্যান্ড কোম্পানির বন্ধ থাকা প্রকল্পের চুক্তি বাতিলে টার্মিনেশন নোটিশ দেওয়া হয়েছে। এদিকে, জিকে শামীমের প্রতিষ্ঠানের সঙ্গে যৌথ উদ্যোগে বাস্তবায়নাধীন ৫টি প্রকল্পের স্থগিত থাকা ব্যাংক হিসাব অবমুক্ত করার সুপারিশ করেছে গণপূর্ত অধিদফতর। রবিবার (২৪ নভেম্বর) সংসদ ভবনে অনুষ্ঠিত গৃহায়ণ ও গণপূর্ত মন্ত্রণালয় সম্পর্কিত সংসদীয় কমিটির বৈঠকে মন্ত্রণালয় থেকে এই তথ্য জানানো হয়েছে বলে সংসদের কার্যপত্র থেকে জানা গেছে।</p>
      <p>বৈঠকে মন্ত্রণালয়ের পক্ষ থেকে জানানো হয়, জিকে শামীমের ঠিকাদারি প্রতিষ্ঠান পণপূর্ত অধিদফতরের যে সব প্রকল্পের কাজ এককভাবে বাস্তবায়ন করছে, সেগুলো চুক্তির শর্ত অনুযায়ী প্রয়োজনীয় ব্যবস্থা নেওয়ার বিষয়ে সংশ্লিষ্টদের নির্দেশনা দেওয়া হয়েছে বলে জানানো হয়।</p>
      <p>বৈঠকে সংসদীয় কমিটি সমুদ্র সৈকত কক্সবাজারের বসার জন্য স্থাপিত কিটকট চেয়ারগুলো পর্টকদের জন্য বিনা মূল্যে ব্যবহারের ব্যবস্থা নিশ্চিত করার সুপারিশ করেছে।</p>
      <p>কক্সবাজারে ১৪৪টি হোটেল মোটেল ও গেস্টহাউজ সরেজমিনে পরিদর্শন করা হয়েছে। এসব হোটেল-মোটেল ও রেস্টহাউজের মধ্যে ৭৯টি ২/৩ চেম্বার বিশিষ্ট সেপটিক ট্যাংক ব্যবহার করছে। বাকি ৬৫টিতে এ ধরনের সেপটিক ট্যাংক ব্যবস্থা পাওয়া যায়নি। তাদের দ্রুত সময়ের মধ্যে ২/৩ চেম্বার বিশিষ্ট সেপটিক ট্যাংক স্থাপনের নির্দেশনা দেওয়া হয়েছে।</p>
      <p>বৈঠক শেষে কমিটির সভাপতি ইঞ্জিনিয়ার মোশাররফ হোসেন সাংবাদিকদের বলেন, কক্সবাজার সমুদ্রসৈকতে কিটকট চেয়ারগুলোর অর্ধেক বিনামূল্যে ব্যবহার করতে দেওয়ার জন্য ২০১৬ সালে নির্দেশনা দেন হাইকোর্ট। বিনামূল্যের চেয়ার নিয়ে দীর্ঘদিন ধরে অব্যবস্থাপনায় চলছিল। সম্প্রতি সমুদ্রসৈকত থেকে এসব চেয়ার একেবারে উধাও হয়ে গেছে। এমনকি সাইনবোর্ডও সরিয়ে ফেলা হয়েছে। এজন্য সরকারি ব্যবস্থাপনা সেখানে পর্টকদের বিনা মূল্যে বসার সুপারিশ করেছে কমিটি। জানা যায়, বৈঠকে চট্টগ্রামে ডিসি হিল পার্কের সংস্কারের সুপারিশ করা হয়। চট্টগ্রাম উন্নয়ন কর্তৃপক্ষ কর্তৃক চট্টগ্রামের শাহআমানত বিমানবন্দর থেকে লালখান বাজার পর্যন্ত এলিভেটেড এক্সপ্রেসওয়ে তৈরিতে গৃহীত প্রকল্পের কাজ দ্রুত সম্পন্ন করতে প্রয়োজনীয় ব্যবস্থা নেওয়ার সুপারিশ করা হয়।</p>
      <p>কমিটির সভাপতি ইঞ্জিনিয়ার মোশাররফ হোসেনের সভাপতিত্বে বৈঠকে কমিটির সদস্য ও গৃহায়ন ও গণপূর্তমন্ত্রী শ ম রেজাউল করিম, নারায়ণ চন্দ্র চন্দ, মো. জিল্লুল হাকিম, মো. মনোয়ার হোসেন চৌধুরী, আনোয়ারুল আশরাফ খান ও ফরিদা খানম অংশ নেন।</p>
      <footer>/ইএইচএস/এমএনএইচ/</footer>
    </article>
  </body>
</html>