<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474451-badz-bezpieczny"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T15:51:48+00:00"/>
    <meta property="og:title" content="Bądź bezpieczny. „Wielcy ludzie, o których uczyli w reakcyjnych szkołach, nie zdali egzaminu, teraz czas na nowe autorytety”"/>
    <meta property="og:description" content="&quot;Jeśli chcesz, to spiszemy dla ciebie nowy dekalog, abyś – w sytuacjach gdy masz wątpliwości – wiedział, że czasem nie trzeba myśleć, trzeba działać&quot;."/>
  </head>
  <body>
    <article>
      <h1>Bądź bezpieczny. „Wielcy ludzie, o których uczyli w reakcyjnych szkołach, nie zdali egzaminu, teraz czas na nowe autorytety”</h1>
      <address><time datetime="2019-11-24T15:51:48+00:00">24 Nov 2019, 15:51</time> by <a rel="author" href="https://wpolityce.pl/autorzy/218-witold-gadowski" target="_blank">Witold Gadowski</a></address>
      <p>
        <b>Bez eksperta sobie nie poradzisz. Nie podejmiesz najprostszej decyzji. Tylko ekspert, i to ekspert certyfikowany, powie ci, co masz zrobić, a jak postąpisz inaczej… no to zajmie się tobą władza, ta prawdziwa władza. Posłuchaj, bo dzięki światłym radom unikniesz kłopotów.</b>
      </p>
      <p>Tak więc strzeż się mowy nienawiści i staraj się słuchać, jak mówi TVN, to najlepszy poradnik, aby znaleźć się po stronie właściwych. Bądź tolerancyjny, bo inaczej skierujemy na ciebie reflektory poprawności. Nie podobają ci się homoaktywiści? – zduś w sobie to uczucie. Inaczej nie znajdziesz dobrej pracy, nie zrobisz kariery w korporacji, nie będziesz pasował do swoich sąsiadów, którzy już od dawna idą tą właściwą i jedyną drogą. Nie zwracaj uwagi na ekscesy swobody obyczajowej, to realizacja najpiękniejszych ludzkich praw i wolności. Bądź wierny przekazom dnia, które podają ci ludzie bardziej kompetentni i wprawieni w arkana demokracji praktycznej. Pamiętaj, że jak odezwie się w tobie pamięć dawnych porządków, to natychmiast to od siebie odrzuć. Nie zawracaj sobie głowy tym, co słyszysz w Kościele, tam czai się średniowiecze, tam cię zniewalają. I najważniejsze: zaufaj bankom i naszym specjalistom od nowego ładu.</p>
      <p>Nie płać gotówką, staraj się kupować najnowsze urządzenia, dzięki którym twoje życie stanie się wygodne, one same będą regulować twoje zobowiązania. Kiedy usłyszysz, że gdzieś opornie idzie wprowadzanie zdobyczy gender –  połóż się Rejtanem. Pamiętaj też o tym, że zwierzęta mają taką duszę i osobowość jak ty, więc nie spożywaj ich ciał. Troszcz się o nie bardziej niż o nienarodzone dzieci, bo ludzi na świecie jest i tak już zbyt wielu. Pamiętaj, że przede wszystkim musimy szanować poglądy mniejszości, bo większość – jak przecież zauważasz – nie doprowadziła dotąd do niczego dobrego. Wielcy ludzie, o których uczyli cię w reakcyjnych szkołach twojego pokolenia, nie zdali egzaminu, teraz czas na nowe autorytety. Jeśli chcesz, to spiszemy dla ciebie nowy dekalog, abyś – w sytuacjach gdy masz wątpliwości – wiedział, że czasem nie trzeba myśleć, trzeba działać. I troszcz się o Ziemię, dbaj o klimat, to sprawy najważniejsze. Pamiętaj o tym, jak poprzednie pokolenia zniszczyły planetę.</p>
      <p>Rozumiesz? To dobrze.</p>
      <p>Teraz, Czerwony Kapturku, wreszcie będzie można cię spokojnie zjeść.</p>
      <p>
        <i>Felieton ukazał się w tygodniku „Sieci” nr 46/2019</i>
      </p>
      <figure>
        <img src="https://wpolityce.pl/p/635557"/>
      </figure>
    </article>
  </body>
</html>