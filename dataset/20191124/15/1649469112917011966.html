<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/maistas/90-sostines-kaviniu-sekmadieniais-nemokamai-vaisina-senjorus-kava-ir-arbata/"/>
    <meta property="og:site_name" content="Made in vilnius"/>
    <meta property="article:published_time" content="2019-11-24T15:17:09+00:00"/>
    <meta property="og:title" content="90 sostinės kavinių sekmadieniais nemokamai vaišina senjorus kava ir arbata"/>
    <meta property="og:description" content="Jau 19-us metus sostinėje, artėjant gražiausioms žiemos šventėms, skelbiama šilta ir bendruomeniška akcija senjorams – „Susitikim prie kavos puodelio“. Savivaldybei pakvietus verslą jungtis prie gražios iniciatyvos ir vaišinti senjorus kava ar arbata, sulaukta rekordiškai daug pasiūlymų – net 90 kavinių, restoranų, viešbučių, kepyklėlių laukia senjorų nuo lapkričio 24 iki sausio..."/>
  </head>
  <body>
    <article>
      <h1>90 sostinės kavinių sekmadieniais nemokamai vaišina senjorus kava ir arbata</h1>
      <address><time datetime="2019-11-24T15:17:09+00:00">24 Nov 2019, 15:17</time> by <a rel="author">Made in Vilnius</a></address>
      <p>Jau 19-us metus sostinėje, artėjant gražiausioms žiemos šventėms, skelbiama šilta ir bendruomeniška akcija senjorams – „Susitikim prie kavos puodelio“. Savivaldybei pakvietus verslą jungtis prie gražios iniciatyvos ir vaišinti senjorus kava ar arbata, sulaukta rekordiškai daug pasiūlymų – net 90 kavinių, restoranų, viešbučių, kepyklėlių laukia senjorų nuo lapkričio 24 iki sausio 5 dienos, kviesdami leisti sekmadienio popietes jaukiai besišnekučiuojant prie kavos ar arbatos puodelių.</p>
      <p>Pirmąjį akcijos sekmadienį Vilniaus meras Remigijus Šimašius susitiko su senjorais restorane „Bacchus“ Antakalnyje, kur atvyko ir senjorai iš dienos centro „Atgaiva“, vyrų choro „Varpas“ bei kiti garbaus amžiaus vilniečiai.</p>
      <figure>
        <img src="https://cdn3.hellovilnius.lt/wp-content/uploads/2019/11/VMS_1226.jpg"/>
        <figcaption>Nuotr.: Sauliaus Žiūros</figcaption>
      </figure>
      <p>„Kiekvienais metais vis daugiau senjorų ir vis daugiau kavinių prisijungia prie šios gerumo akcijos ir dalina šilumą visiems. Kava yra bendravimo simbolis, susitikimo, miesto pažinimo ir naujų vietų atradimo ženklas. Kviečiu senjorus dalyvauti, važinėti ir vaikščioti po miestą, jį pažinti ir bendrauti“, – sveikindamas senjorus su akcijos pradžia kalbėjo Vilniaus meras Remigijus Šimašius.</p>
      <p>Anot Alfredo Basevičiaus vyrų choro „Varpas“ prezidento, visų chore dainuojančių senjorų tikslas vienas: siekti ne tik chorinio meno aukštumų, propaguoti lietuvių kompozitorių kūrybą bei chorinį dainavimą, bet tai yra puiki proga susitikus pabendrauti su bendraamžiais.</p>
      <figure>
        <img src="https://cdn1.hellovilnius.lt/wp-content/uploads/2019/11/VMS_1254.jpg"/>
        <figcaption>Nuotr.: Sauliaus Žiūros</figcaption>
      </figure>
      <p>„Visuomet smagu susitikti su bendraamžiais prie puodelio kavos ar arbatos ir pasidalinti naujienomis. Tą darome gana dažnai, nes vyrų choro repeticijos vyksta du kartus per savaitę, o kartą per mėnesį surengiame koncertą. Pasibaigus repeticijai ar pasirodymui susėdame prie stalo išgerti kavos ar arbatos. Ir taip jau 64 metus. Šios akcijos dėka turėsime puikią progą išeiti iš namų, atsitraukti nuo televizijos ar laikraščio ir maloniai bei šiltai pabendrauti“, – sako Alfredas Basevičius, vyrų choro „Varpas“ prezidentas.</p>
      <p>Šiemet dauguma kavinių ir restoranų tradiciškai senjorų laukia sekmadieniais. Keletas sostinės restoranų kava senjorus vaišins ir kitomis savaitės dienomis: nuo antradienio iki ketvirtadienio, 14-15 val. gardžios kavos ar arbatos puodeliu vaišins kavinė „Coffee1“, įsikūrusi Užupio g. 9. Kavinė „Pirmas blynas“, įsikūrusi Konstitucijos pr. 12A, kava ar arbata pasimėgauti kvies šeštadieniais nuo 10 iki 18 val., o „Šeimos restoranėlis“, esantis Paupio g. 5, vaišins šeštadieniais nuo 10 iki 11 val.</p>
      <figure>
        <img src="https://cdn3.hellovilnius.lt/wp-content/uploads/2019/11/VMS_1261.jpg"/>
        <figcaption>Nuotr.: Sauliaus Žiūros</figcaption>
      </figure>
      <p>Restoranas „Amatininkų užeiga“ senjorų lauks iki gruodžio 23 d., kiekvieną sekmadienį nuo 11 iki 13 val.</p>
      <p>„Labai džiaugiamės prisijungę prie šios gražios akcijos senjorams. Akivaizdu, kad ši akcija senjorams labai patinka – jie mielai renkasi, bendrauja ir vaišinasi. Senjorams tikrai labai smagu susitikti ir pabendrauti. Tad nuoširdžiai kviečiame senjorus užsukti ir mūsų restoraną ir pasivaišinti gardžia kava ar arbata“, – pasakojo restoranų „Bacchus“ ir „One for All“ vadovas Tomas Prieskienis.</p>
      <figure>
        <img src="https://cdn1.hellovilnius.lt/wp-content/uploads/2019/11/VMS_1298.jpg"/>
        <figcaption>Nuotr.: Sauliaus Žiūros</figcaption>
      </figure>
      <p>Visi garbaus amžiaus vilniečiai akcijos kavinėse ir restoranuose nemokamai pasivaišinti kava arba arbata galės pateikę pensininko pažymėjimą. Prie 19-osios gerumo akcijos „Susitikime prie kavos puodelio“ šiemet prisijungė: restoranas „Agotos gryčia“, restoranas „Amatininkų užeiga“, restoranas „Bacchus“, kavinė „Backstage Cafe“, kavinė „Bali Wood“, restoranas „Balzac“, kavinė „Beigelistai“, restoranai „Brooklyn Brothers“, kavinės „Caif Cafe“, restoranai „CanCan Pizza“, restoranas „Charlie pizza“, kavinė „Coffee1“, restoranas „Cozy“, kepyklėlė „Crustum”, restoranas „Daily“, restoranai „Etno Dvaras“, kavinės „Formosa“, restoranai „Fortas“ , restoranas „Grey“, restoranai „Jurgis ir Drakonas“, restoranas „Kinza“, restoranas „Kitchen“, restoranas „Mano Guru“, restoranas „Marceliukės klėtis“, restoranas „Meat Lovers Pub“, kavinė „Mint Vinetu“, parduotuvė „Nuts About“, restoranas „One for All“, kavinė „Piestro“, kavinė „Pirmas blynas“, vegetariniai restoranai „Radharanė“, kavinė „Raštinė“, restoranas „Senatoriai“, restoranas (desertinė) „Sugamour“, kepinių namai „Sucré“, kavinė „Sushi Boutique“, restoranai „Sushi City“, restoranas „Šeimos restoranėlis“, kavinės „Taste Map“, restoranas „Žuvinė“, viešbutis „Comfort Hotel LT“, viešbutis „Green Vilnius Hotel“, viešbutis „Green Park Hotel“, viešbutis „Karolina Park Hotel” (holo baras), viešbutis „Žemaitė“.</p>
      <p>Pernai nemokama kava ir arbata senjorus šešias savaites vaišino 85 Vilniaus įstaigų, padovanojusių senoliams daugiau kaip 8 tūkst. puodelių arbatos arba kavos.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>16 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/maistas/12-ispudingu-restoranu-lietuvoje-is-kuriu-atsiveria-kvapa-gniauziantys-vaizdai/"/>
        <a href="https://madeinvilnius.lt/maistas/naujamiestyje-duris-atvere-nauja-sveiko-maisto-gaminimo-studija-good-food-studio/"/>
        <a href="https://madeinvilnius.lt/maistas/akropolyje-atidarytas-naujas-meksikieciu-restoranas/"/>
        <a href="https://madeinvilnius.lt/maistas/du-nauji-ilunch-restoranai-kursis-m-m-m-projektu-vystomuose-verslo-centruose/"/>
        <a href="https://madeinvilnius.lt/verslas/vilniaus-rinka/greito-maisto-restoranas-burger-king-isteige-imone-lietuvoje/"/>
        <a href="https://madeinvilnius.lt/maistas/populiarus-sefai-vilnieciai-per-mazai-valgo-vaisiu-ir-darzoviu/"/>
      </related>
    </article>
  </body>
</html>