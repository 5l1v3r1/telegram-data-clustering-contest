<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/deviatakov-ma-na-dalsie-studium-nas/431978-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T15:52:00+00:00"/>
    <meta property="og:title" content="Deviatakov má na ďalšie štúdium nasmerovať správna voľba povolania"/>
    <meta property="og:description" content="V Košiciach sa zapojí 30 stredných škôl a jedno centrum voľného času v zriaďovateľskej pôsobnosti samosprávy."/>
  </head>
  <body>
    <article>
      <h1>Deviatakov má na ďalšie štúdium nasmerovať správna voľba povolania</h1>
      <h2>V Košiciach sa zapojí 30 stredných škôl a jedno centrum voľného času v zriaďovateľskej pôsobnosti samosprávy.</h2>
      <address><time datetime="2019-11-24T15:52:00+00:00">24 Nov 2019, 15:52</time> by <a rel="author">TASR</a></address>
      <p>Košice 24. novembra (TASR) - Prehľad o aktuálnej ponuke študijných odborov na stredných školách v Košickom samosprávnom kraji (KSK) ponúkne podujatie Správna voľba povolania – príležitosť k úspechu. Vzdelávaciu prezentáciu škôl a tiež potrieb súčasného trhu práce organizuje KSK tento rok po deviatykrát. Okrem Košíc sa uskutoční aj v Spišskej Novej Vsi, Michalovciach, Rožňave a Gelnici. Informovala o tom hovorkyňa predsedu KSK Anna Terezková.</p>
      <p><i>"Absolventom základných škôl chceme uľahčiť rozhodovanie sa a poskytnúť im čo najviac informácií o ďalších možnostiach štúdia tak, aby mohli aj s odstupom času povedať, že sa pre svoje povolanie rozhodli správne," </i>povedal predseda KSK Rastislav Trnka s tým, že počas pondelka a utorka (25. a 26. 11.) očakávajú na podujatí návštevnosť približne 1500 žiakov základných škôl z Košíc a okolia.</p>
      <p>V Košiciach sa do prezentácie, ako uviedla Terezková, zapojí 30 stredných škôl a jedno centrum voľného času v zriaďovateľskej pôsobnosti KSK, dve cirkevné, štyri súkromné stredné školy a tri školy, ktorých zriaďovateľom je okresný úrad.</p>
      <p>Sprievodnými podujatiami vzdelávacej prezentácie, ktorá sa v Košiciach uskutoční na Strednej odbornej škole (SOŠ) Ostrovského, budú tiež panelové diskusie a konferencia určené pre riaditeľov a výchovných poradcov základných i stredných škôl. Odborníci na nich budú diskutovať na témy odborného a duálneho vzdelávania či o možnostiach zvyšovania zodpovednosti mladých ľudí za svoj osobnostný rozvoj.</p>
      <p>Správna voľba povolania – príležitosť k úspechu sa v utorok a stredu (26. a 27. 11.) uskutoční v priestoroch Gymnázia Školská 7 v Spišskej Novej Vsi, v Michalovciach na Gymnáziu P. Horova v stredu, v priestoroch obchodno-kultúrneho centra v Rožňave vo štvrtok (28. 11.) a v Gelnici na Gymnáziu SNP 1 v piatok (29. 11.).</p>
    </article>
  </body>
</html>