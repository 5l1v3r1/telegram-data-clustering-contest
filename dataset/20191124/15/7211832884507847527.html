<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607306"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T15:20:00+00:00"/>
    <meta property="og:title" content="&quot;พี่ตูน&quot;ร่วมวิ่งมินิมาราธอนเส้นทางประวัติศาสตร์“ศรีนครินทร์–ร่มเกล้า”"/>
    <meta property="og:description" content="กทม.จับมือภาคเอกชนจัดวิ่งมินิมาราธอนเส้นทางประวัติศาสตร์บนถนนเส้นใหม่ &amp;ldquo;ศรีนครินทร์&amp;ndash;ร่มเกล้า&amp;rdquo; พร้อมปลูกต้น &amp;ldquo;รวงผึ้ง&amp;rdquo; ต้นไม้ประจำรัชกาลที่ 10 จำนวน 2562 ต้นตลอดเส้นทาง"/>
  </head>
  <body>
    <article>
      <h1>"พี่ตูน"ร่วมวิ่งมินิมาราธอนเส้นทางประวัติศาสตร์“ศรีนครินทร์–ร่มเกล้า”</h1>
      <address><time datetime="2019-11-24T15:20:00+00:00">24 Nov 2019, 15:20</time> by <a rel="author">PostToday</a></address>
      <p>กทม.จับมือภาคเอกชนจัดวิ่งมินิมาราธอนเส้นทางประวัติศาสตร์บนถนนเส้นใหม่ “ศรีนครินทร์–ร่มเกล้า” พร้อมปลูกต้น “รวงผึ้ง” ต้นไม้ประจำรัชกาลที่ 10 จำนวน 2562 ต้นตลอดเส้นทาง</p>
      <p>เมื่อวันที่ 24 พ.ย.กรุงเทพมหานคร ร่วมกับ บริษัท พร็อพเพอร์ตี้ เพอร์เฟค บริษัท แสนสิริ และ บริษัท เนอวานา ไดอิ พร้อมด้วยพันธมิตรภาคเอกชนกว่า 30 แห่ง จัดกิจกรรมปลูกต้นไม้ตามโครงการ “1 จังหวัด 1 ถนนเฉลิมพระเกียรติ” เนื่องในโอกาสมหามงคลพระราชพิธีบรมราชาภิเษก และงานวิ่งมินิมาราธอน “รวงผึ้ง Bangkok Run” โดยมี พล.ต.อ.อัศวิน ขวัญเมือง ผู้ว่าฯกทม. เป็นประธานในพิธี มีนักวิ่งกว่า 5,000 คน</p>
      <figure>
        <img src="https://www.posttoday.com/media/content/2019/11/24/0357391FE7194696B41D8036D449D41F.jpg"/>
      </figure>
      <p>ทั้งนี้ กิจกรรมในครั้งนี้ถือเป็นการร่วมมือครั้งสำคัญในการปลูกต้นรวงผึ้ง ต้นไม้มงคลประจำรัชกาลที่ 10 บนถนนเส้นใหม่ล่าสุดของกรุงเทพมหานคร คือ ถนนศรีนครินทร์–ร่มเกล้า เพื่อทำให้ถนนเส้นใหม่แห่งนี้มีความสวยงามและภูมิทัศน์ร่มรื่นยิ่งขึ้นและที่สำคัญยังเป็นถนนตามโครงการ “1 จังหวัด 1 ถนนเฉลิมพระเกียรติ” อีกด้วย</p>
      <p>สำหรับกิจกรรมวิ่งมินิมาราธอน “รวงผึ้ง Bangkok Run” ถือเป็นการบันทึกประวัติศาสตร์ครั้งใหม่ของงานวิ่ง เนื่องจากเป็นครั้งแรกที่คนไทยจะได้วิ่งบนถนนศรีนครินทร์ – ร่มเกล้า ที่เพิ่งก่อสร้างแล้วเสร็จทั้งเส้นทาง อีกทั้งนักวิ่งทุกคนยังได้ทำบุญต้อนรับปีใหม่ เนื่องจากรายได้ส่วนหนึ่งหลังหักค่าใช้จ่าย จะนำไปสมทบทุนซื้ออุปกรณ์การแพทย์ให้กับโรงพยาบาลสิรินธร ในสังกัดกรุงเทพมหานคร ซึ่งถือว่านักวิ่งได้มีส่วนร่วมกับการ “ให้” เพื่อช่วยชีวิตคนอีกหลายร้อยพันคนจากวิ่งครั้งนี้</p>
      <p>อย่างไรก็ตาม ไฮไลต์ของการวิ่งระยะทาง 10 กิโลเมตรคือ ศิลปินชื่อดังขวัญใจคนไทย ตูน-อาทิวราห์ คงมาลัย และยังมีเหล่าแก๊งนางฟ้านักวิ่ง อย่าง กอล์ฟ-สุรัมภา หยกโชติสกุล, อีฟ-อนัญญา ไอศุริยกรเทพ, มินเมย์-เสาวลักษณ์ พิพัฒน์ประเทือง, พลอย-ธิติพร เกียติทวีพงษ์ รวมทั้งอดีตนักกรีฑาทีมชาติไทยที่ผันตัวเองเป็นผู้ฝึกสอน อย่าง “โค้ชเดี่ยว” ปฏิการ เพชรศรีชา มาร่วมวิ่งครั้งนี้ด้วย</p>
      <figure>
        <img src="https://www.posttoday.com/media/content/2019/11/24/DBD7B71C759E4FA69E250B2E98AEEA81.jpg"/>
      </figure>
    </article>
  </body>
</html>