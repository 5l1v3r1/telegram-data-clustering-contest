<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/1888620-1888620/"/>
    <meta property="og:site_name" content="Világgazdaság"/>
    <meta property="article:published_time" content="2019-11-24T15:12:00+00:00"/>
    <meta property="og:title" content="Varga Mihály: a nyugat-európai gazdaság lassulása Közép-Európa lassulásához vezet"/>
    <meta property="og:description" content="A pénzügyminiszter szerint a magyar kormány feladata 2020-ban a magyar gazdaság, a magyar munkahelyek és vállalatok védelme."/>
  </head>
  <body>
    <article>
      <h1>Varga Mihály: a nyugat-európai gazdaság lassulása Közép-Európa lassulásához vezet</h1>
      <address><time datetime="2019-11-24T15:12:00+00:00">24 Nov 2019, 15:12</time> by <a rel="author">MTI</a></address>
      <p>Az unió nemcsak a bevándorláspolitikát rontotta el, hanem a gazdaságpolitikát is – mondta Varga Mihály pénzügyminiszter a Kossuth rádió Vasárnapi újság című műsorában.</p>
      <p>Hozzátette,</p>
      <aside>az EU egyik legnagyobb gazdasága, a brit kilép az integrációból. A nyugat-európai és különösen a német gazdaság lassulása pedig azért probléma, mert a magyar gazdaság tőlük függ, a magyar export/import háromnegyede oda irányul. A nyugat-európai gazdaság lassulása hosszú távon Közép-Európa lassulásához vezet</aside>
      <p>– fűzte hozzá.</p>
      <p>A pénzügyminiszter értékelése szerint ugyanakkor a magyar gazdaság jól van, a harmadik negyedévi növekedés 5 százalék, ami háromszorosa az uniós átlagnak és dobogós helyet jelent az egész unióban.</p>
      <figure>
        <img src="https://www.vg.hu/wp-content/uploads/2019/09/DEBRE20190907020.jpg"/>
        <figcaption>Varga Mihály pénzügyminiszter<br/>Fotó: Czeglédi Zsolt / MTI</figcaption>
      </figure>
      <p>A magyar kormány feladata 2020-ban a magyar gazdaság, a magyar munkahelyek és vállalatok védelme. A magyar gazdasági növekedés hátterében az adócsökkentés áll. A legfontosabb munkát terhelő adó, a szociális hozzájárulás például 2016 és 2019 között harmadával, 27 százalékról 17,5 százalékra csökkent.</p>
      <blockquote>Ez 2600 milliárd forint többletet jelentett a magyar cégeknek, amelyek ebből finanszírozhatták a béremeléseket, anélkül, hogy versenyképességük csökkent volna. Jövőre egy százalékkal, 13-ról 12 százalékra csökken a kisvállalkozások adója. A kata lényege megmarad, ám fel kívánnak lépni az ellen, hogy egyre több munkáltató kényszeríti át ebbe az adózási formába munkavállalóját</blockquote>
      <p>– ismertette a pénzügyminiszter.</p>
      <p>Miután 2020-ban az ideinél kevésbé nő a magyar gazdaság, a személyi jövedelemadó csökkentésének 2020 után lehet realitása – fűzte hozzá.<br/>Az uniós támogatásokkal kapcsolatban a pénzügyminiszter hangsúlyozta: Magyarország még egyetlen támogatást sem vesztett el, viták vannak az Európai Bizottsággal, ahogy sok más ország esetében is.</p>
      <p>A jövőre 27 százalékra emelkedő lakásáfával kapcsolatban Varga Mihály arra hívta fel a figyelmet: a nagyvárosokban, főleg Budapesten túlárazottak az ingatlanok, de lassan megáll az árnövekedés.</p>
      <p>A tervezett atlétikai stadionról szólva a miniszter megjegyezte: beruházásokra szüksége van a gazdaságnak, sajnálatos lenne, ha a csarnok építése elmaradna.</p>
    </article>
  </body>
</html>