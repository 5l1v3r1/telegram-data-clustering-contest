<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/24/sakota-potrebna-mi-je-pomoc-strucnog-staba-a-igracima-podrska-navijaca/"/>
    <meta property="og:site_name" content="Sportska centrala"/>
    <meta property="article:published_time" content="2019-11-24T15:08:20+00:00"/>
    <meta property="og:title" content="Šakota: Potrebna mi je pomoć stručnog štaba, a igračima podrška navijača"/>
    <meta property="og:description" content="Navijači Crvene zvezde imaće u ponedeljak priliku da pozdrave novog trenera. Crveno-beli u 8. kolu dočekuju Mornar, a Dragan Šakota izuzetno ceni goste iz Bara. – Ulazim odmah u takmičarski ritam, i to nije lako. Zato očekujem pomoć stručnog štaba kako bi mi sve bilo mnogo jasnije i kako bi se brzo uklopio jer vremena […]"/>
  </head>
  <body>
    <article>
      <h1>Šakota: Potrebna mi je pomoć stručnog štaba, a igračima podrška navijača</h1>
      <address><time datetime="2019-11-24T15:08:20+00:00">24 Nov 2019, 15:08</time> by <a rel="author">Darko</a></address>
      <p>Navijači Crvene zvezde imaće u ponedeljak priliku da pozdrave novog trenera. Crveno-beli u 8. kolu dočekuju Mornar, a Dragan Šakota izuzetno ceni goste iz Bara.</p>
      <p><b>– Ulazim odmah u takmičarski ritam, i to nije lako. Zato očekujem pomoć stručnog štaba kako bi mi sve bilo mnogo jasnije i kako bi se brzo uklopio jer vremena nema. U ovakvim situacijama trudite se da utičete samo dobrim odlukama, i da na prvom mestu vidite šta se igralo, i šta treba da se implementira ili eventualno menja. Svi zajedno radićemo kao tim na klupi</b>, rekao je trener Crvene zvezde Dragan Šakota i izneo niz komplimenata na račun narednog protivnika:</p>
      <p><b>– Braća Pavićević su izgradili Mornar koji je izašao svojim kvalitetom iz regiona, uradili su puno toga i napravili uspeh. Zbog toga ih izuzetno cenim. Uz to napravili su tim sa vrlo respektabilnim i dobrim igračima. Kada se uzme u obzir da timovi koji igraju Evroligu, po nepisanom pravilu imaju pad u igri kada igraju ligaške utakmice, a već sam rekao koliko nam je <a href="https://www.sportskacentrala.com/tag/aba-liga/">ABA liga</a> važna, onda nam je podrška navijača preko potrebna. Bio sam nekoliko godina u drugom ambijentu van Beograda, ali znam da svi u Evropi zavide Crvenoj zvezdi na podršci koju ima, i koju daju navijači kao pomoć svom timu. Imamo zajednički cilj, a to su pobede Crvene zvezde</b>, rekao je Šakota.</p>
      <p>Ognjen Dobrić kaže da će odbrana biti ključna u duelu sa Baranima:</p>
      <p><b>– Očekuje nas utakmica sa Mornarom, ekipa koja igra brzu košarku, sa puno šuteva. Njihov stil se zna, i neće biti nikakvog opuštanja jer je ovaj tim po kvalitetu u vrhu regionalne košarke. Zato moramo da odigramo na prvom mestu dobru odbranu, jer smo videli i u Kaunasu da je to recept da se stvore dobri uslovi da stižete i do lakših poena i do pobeda. Imali smo vremena nakon izuzetno teškog perioda od 6 dana i 4 utakmice, da se malo odmorimo osvežimo i spremni dočekujemo ovaj meč</b>, rekao je Dobrić.</p>
      <p>Utakmica između Crvene zvezde i Mornara igra se u ponedeljak od 18 časova u hali „Aleksandar Nikolić“, a prodaja ulaznica vrši se već od petka u svim poslovnicama Tickets.rs. Karte će se prodavati i na blagajnama dvorane u ponedeljak od 15 časova.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/23/perperoglu-operisan/"/>
        <a href="https://www.sportskacentrala.com/2019/11/23/covic-ostro-o-napadima-na-sina-i-situaciji-oko-gista/"/>
        <a href="https://www.sportskacentrala.com/2019/11/23/sakota-cekao-sam-ovakav-izazov-nema-potrebe-za-promenama/"/>
        <a href="https://www.sportskacentrala.com/2019/11/23/iznenadjenje-bivsi-selektor-scg-preuzeo-zvezdu/"/>
        <a href="https://www.sportskacentrala.com/2019/11/23/zvezda-zakazala-vanrednu-konferenciju-za-medije/"/>
        <a href="https://www.sportskacentrala.com/2019/11/22/zvezda-valensija-definitivno-u-pioniru/"/>
        <a href="https://www.sportskacentrala.com/2019/11/22/zvezda-docekuje-valensiju-u-pioniru/"/>
        <a href="https://www.sportskacentrala.com/2019/11/21/beron-sjajan-osecaj-ovo-je-bila-duga-nedelja-za-nas-video/"/>
        <a href="https://www.sportskacentrala.com/2019/11/21/prezaljena-zvezda-ponovo-zasijala/"/>
      </related>
    </article>
  </body>
</html>