<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/v-hongkongu-sa-skoncili-komunalne-vol/431977-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T15:42:00+00:00"/>
    <meta property="og:title" content="V Hongkongu sa skončili komunálne voľby, mali rekordnú účasť"/>
  </head>
  <body>
    <article>
      <h1>V Hongkongu sa skončili komunálne voľby, mali rekordnú účasť</h1>
      <address><time datetime="2019-11-24T15:42:00+00:00">24 Nov 2019, 15:42</time> by <a rel="author">TASR</a></address>
      <p>Hongkong 24. novembra (TASR) - V Hongkongu sa v nedeľu večer skončilo hlasovanie v komunálnych voľbách, ktoré sprevádzala mohutná účasť voličov. Informovala o tom agentúra AP s tým, že voľby sú považované za určité referendum o podpore prodemokratických protestov, ktoré sa na tomto čínskom území odohrávajú od júna.</p>
      <p>Volebná komisia bezprostredne po skončení hlasovania o 22.30 h miestneho času (15.30 h SEČ) informáciu o volenej účasti neposkytla.</p>
      <p>O hodinu skôr, a síce o 21.30 h miestneho času (14.30 h SEČ), dosahovala rekordných 69 percent. Pričom vo voľbách pred štyrmi rokmi to bolo v tom istom čase iba 47 percent.</p>
      <p>Priebeh komunálnych volieb pozorovatelia i úrady hodnotili ako celkovo pokojný. Takmer nikto z voličov nemal na tvári masku, znak protivládnych demonštrácií.</p>
      <p>Volebné právo mohlo využiť vyše 4,1 milióna Hongkončanov, o ktorých priazeň sa uchádzalo viac než 1000 kandidátov. Hoci obvodné rady plnia len prevažne poradnú funkciu, výsledkom volieb bude pripisovaný značný symbolický význam.</p>
      <p>Výsledky komunálnych volieb v Hongkongu majú podľa očakávaní ukázať, do akej miery sú protestujúci podporovaní širokou verejnosťou. Hlasovanie o novom obsadení 452 kresiel v 18 obvodných radách sa začalo v skorých ranných hodinách miestneho času.</p>
      <p>Sčítanie hlasov sa začalo bezprostredne po uzavretí volebných miestností a prvé výsledky majú byť zverejnené počas noci na pondelok.</p>
    </article>
  </body>
</html>