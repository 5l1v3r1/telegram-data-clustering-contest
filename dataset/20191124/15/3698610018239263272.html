<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/shansi-ukrayini-priyednatisya-do-gaazkoyi-konvenciyi-pro-zahist-ditey-visoki-yak-nikoli-ekspert-330726_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T15:00:00+00:00"/>
    <meta property="og:title" content="Шанси України приєднатися до Гаазької конвенції про захист дітей високі, як ніколи – експерт"/>
    <meta property="og:description" content="Перед цим провалилося вже сім спроб ратифікації конвенції, однак наступна повинна стати успішною."/>
  </head>
  <body>
    <article>
      <h1>Шанси України приєднатися до Гаазької конвенції про захист дітей високі, як ніколи – експерт</h1>
      <h2>Перед цим провалилося вже сім спроб ратифікації конвенції, однак наступна повинна стати успішною.</h2>
      <address>
        <time datetime="2019-11-24T15:00:00+00:00">24 Nov 2019, 15:00</time>
      </address>
      <p>В українському суспільстві тема дозволу міжнародного усиновлення призводить до запеклих баталій всякий раз, як спливає вгору – або це чергова спроба Верховній Раді прийняти законопроект про ратифікацію Україною Гаазької конвенції про захист дітей та співробітництво з питань міждержавного усиновлення, або пов'язаний з усиновленням гучний скандал. Про це пише редактор відділу "Соціум" <a href="https://dt.ua/">DT.UA</a> Алла Котляр.</p>
      <p>За її словами, раніше скандали загасали, провалювалася чергова спроба ратифікації, і справа застигала до наступного свого піку активності. Проте зараз ситуація може скластися по-іншому завдяки збігу ряду факторів.</p>
      <p>"Цього ж разу одночасно зійшлося чимало різних подій. І скандальні історії в дитячій сфері, включаючи з'ясовування ситуації з <a href="https://dt.ua/UKRAINE/do-znuschan-nad-vihovancyami-pritulku-svitanok-prichetni-schonaymenshe-troye-pravoohoronciv-zmi-330565_.html"><b>насильством над дітьми в одеському ЦСПРД "Світанок"</b></a>. І задекларований Мінсоцполітики пріоритет теми дитинства на 2020 рік. І указ президента №721/2019 від 30.09. 2019 р. "Про деякі питання забезпечення прав і законних інтересів дітей-сиріт, дітей, позбавлених батьківської опіки, розвитку та підтримки сімейних форм виховання", де пункт номер один — міжнародне всиновлення і приєднання України до Гаазької конвенції (цього разу шанси її прийняти високі як ніколи раніше). І набуття чинності 20 жовтня постановою Кабміну №603 від 10.07.2019 р., де закріплено вимогу до кандидатів в усиновителі обов'язково пройти курси підготовки, яких у переважній більшості регіонів України просто немає. Ну й зовсім нещодавно виявлений експертами у сфері захисту прав дитини збільшений удвічі "Перелік захворювань", які дають право на всиновлення хворих дітей без дотримання термінів перебування на обліку в центральному органі виконавчої влади, у тому числі іноземцями, до досягнення дитиною п'яти років. Цей перелік, затверджений наказом МОЗ №1648 від 19.07.2019 р., набув чинності 27 вересня", – пише автор.</p>
      <p>Нагадаємо, що справа про насильство в дитячому ЦСПРД "Світанок" стало доволі резонансною. Раніше про знущання над дітьми у "Світанку" вже повідомляла волонтерка і колишня співробітниця поліції Зоя Мельник. За її словами, співробітники центру систематично піддають дітей психологічному та фізичному насильству, в тому числі, вдаючись до послуг охоронної фірми "Центр". Зокрема, Мельник описала випадок, коли охоронці публічно принижували, били, били електрошокером, обливали холодною водою і змушували жувати використаний презерватив підлітків, яких застали за заняттям сексом. </p>
      <p>Через знущання над дітьми  відкрили провадження за 1 ч. ст. 137 (неналежне виконання обов'язків щодо охорони життя та здоров'я дітей), ч. 3 ст. 152 (зґвалтування неповнолітньої особи), ч. 2 ст. 365 (перевищення влади) Кримінального кодексу.</p>
      <p>Детальніше про проблеми усиновлення в Україні, проблеми державної політики в цьому питанні та демографію читайте в матеріалі Алли Котляр <a href="https://dt.ua/SOCIUM/doli-na-eksport-2-330589_.html"><b>"Долі на експорт-2?"</b></a> в тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>