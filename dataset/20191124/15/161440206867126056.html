<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/24/orgoglio-torres-rimonta-il-trastevere-e-resiste-in-dieci-2-1-4-956575.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T15:33:12+00:00"/>
    <meta property="og:title" content="Orgoglio Torres, prima rimonta il Trastevere, poi resiste in dieci: 2-1"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">serie d</h6>
      <h1>Orgoglio Torres, prima rimonta il Trastevere, poi resiste in dieci: 2-1</h1>
      <h2>Vittoria di carattere dei sassaresi</h2>
      <address><time datetime="2019-11-24T15:33:12+00:00">24 Nov 2019, 15:33</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>Grande carattere della squadra sassarese che va sotto dopo dieci minuti ma poi recupera e vince col gol di Bianco che procura anche il rigore trasformato da Sartor. La Torres gioca quasi tutto il secondo tempo in inferiorità numerica per l'espulsione di Bianco (doppio cartellino giallo) ma resiste con orgoglio.</p>
      <p>Trastevere subito avanti e sul traversone da destra nell'area piccola incornata di Tarantino sotto la traversa: bel riflesso di Colombo. Risponde al 6' Milani che a sinistra entra in area e dal fondo dribbla all'interno e cerca il primo angolo: il portiere Cavalli si salva con l'aiuto del palo. Poco dopo recupera palla Demartis che entra in area, ma il difensore riesce con l'intervento a prendere il pallone.</p>
      <p>Insiste la Torres: al 9' Pinna affonda sulla sinistra e mette in mezzo dove Masala cerca lo spiovente che passa sopra la traversa d'un soffio. Il Trastevere però passa al 10': da sinistra il diciassettenne Sordilli converge in area al centro, bevendosi due dofensori, e manda la palla nell'angolo destro.</p>
      <p>La Torres si riaffaccia alla mezzora, Guarino riceve in area, si gira ma il tiro è da difensore: alto. La squadra sassarese pareggia al 40': Milani accelera a sinistra ed esplode il tiro che si stampa sulla traversa, ma Bianco è ben appostato e di testa corregge in rete. Nel secondo tempo la prima azione pericolosa è firmata da Milani che a sinistra cerca l'angolo lontano: fuori.</p>
      <p>All'8' accelera Bianco a destra e appena entrato in area viene atterrato. Il rigore lo batte Sartor e porta i suoi in vantaggio. Al 13' l'arbitro tira fuori il secondo cartellino per Bianco dopo un fallo normalissimo: il centrocampista viene espulso. Al 26' il neo entrato Tajarol spreca dopo una bella triangolazione, calciando alto da dentro l'area. Il Trastevere spreca il pareggio con Bertoldi al 34' che spedisce alto dopo che la palla è stata mancata da tutti, portiere di casa compreso, su traversone basso. L'ultimo quarto d'ora è un assedio, ma la squadra sassarese resiste e conserva il risultato.</p>
    </article>
  </body>
</html>