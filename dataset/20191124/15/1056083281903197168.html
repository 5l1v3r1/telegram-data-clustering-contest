<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301839/%D8%B4%D9%86%D8%A7%D8%B3%D8%A7%DB%8C%DB%8C-%D8%AF%D8%B1-%D9%86%D9%81%DB%8C%D8%B3-%D9%87%D8%B2%D8%A7%D8%B1-%D8%B3%D8%A7%D9%84%D9%87-%D9%85%D8%AA%D8%B9%D9%84%D9%82-%D8%A8%D9%87-%D8%AF%D9%88%D8%B1%D9%87-%D8%A2%D9%84-%D8%A8%D9%88%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T15:18:06+00:00"/>
    <meta property="og:title" content="شناسایی &quot;دُر&quot; نفیس هزار ساله متعلق به دوره آل‌بویه"/>
    <meta property="og:description" content="&quot;دُر&quot; نفیس هزار ساله متعلق به دوره آل بویه توسط محققان دانشگاه تربیت مدرس شناسایی شد."/>
  </head>
  <body>
    <article>
      <h6 class="kicker">توسط پژوهشگران دانشگاه تربیت مدرس صورت پذیرفت</h6>
      <h1>شناسایی "دُر" نفیس هزار ساله متعلق به دوره آل‌بویه</h1>
      <address>
        <time datetime="2019-11-24T15:18:06+00:00">24 Nov 2019, 15:18</time>
      </address>
      <p>"دُر" نفیس هزار ساله متعلق به دوره آل بویه توسط محققان دانشگاه تربیت مدرس شناسایی شد.</p>
      <p><b>به گزارش ایسنا،</b> دکترمحمد خزایی، عضو هیئت علمی دانشگاه تربیت مدرس و پژوهشگر هنر اسلامی از کشف و شناسایی در متعلق به امامزاده حمزه (معصوم) شهر دهدشت خبر داد و گفت: دو سال پیش در موزه ملی ایران باستان "دُری" را دیدم که محل کشف آن شهر بهبهان ذکر شده بود اما مطالعه و بررسی های تاریخی و معماری نشان می داد این "در" نمی تواند متعلق به بنایی در بهبهان باشد.</p>
      <p>وی در تشریح ویژگی‌های در مذکور اظهار کرد: کتیبه‌هایی از سوره «یس» و دعای توبه صحیفه سجادیه و دعای امام زمان (عج) با نقوش گیاهی روی در حک شده و در اطلاعات مربوطه به تاریخ در، قرن پنجم ذکر شده بود. اما اینکه مربوط به چه بنایی است و در چه دوره ای، مشخص نبود. بررسی کتیبه‌های منقوش بر در نشان داد که قدمت آن به دوره آل بویه بر می‌گردد.</p>
      <p>عضو هیئت علمی دانشگاه تربیت مدرس گفت: با مطالعه و مقایسه بناهای بهبهان مرتبط بودن در با قدمت آثار این شهر بعید به نظر می‌رسید تا اینکه در کتاب ستارگان پراکنده اسلام زمین، اطلاعات جالبی در مورد امامزاده حمزه و انتقال در آن جهت مرمت در سال ۱۳۲۰ به شهر بهبهان به‌دست آمد. دُر مذکور پس از مرمت در بهبهان ابتدا به دارلفنون و سپس به موزه ایران باستان انتقال می یابد. نامه‌های متولی امامزاده به وزیر فرهنگ وقت را مطالعه کردم این ظن ایجاد شد که مربوط به امامزاده حمزه در دهدشت باشد.</p>
      <p>خزایی با اشاره به ابعاد این در افزود: ابعاد ۱۱۰ (حروف امجد اسم علی) در ۱۹۷ است که با اندازه‌گیری عرض در امامزاده حمزه مشخص شد دقیق ۱۱۰ و همین اندازه بود.</p>
      <p>وی در ادامه افزود: دُر نفیس از مهم‌ترین آثار دوره آل بویه و از منحصربفردترین دُرهایی است که طی یک‌هزار سال پیش کار شده بود. کتیبه تاریخی در چهار مربع اطراف در به دستور آخرین پادشاه ال بویه نوشته شده و از معدود آثار به جای مانده از دوره آل بویه است مقایسه گنبد امامزاده با یک بقعه در ابرکوه تشابه معماری دوره ال بویه را تصدیق می‌کند.</p>
      <p>بنا بر اعلام روابط عمومی وزارت علوم، خزایی با بیان اینکه با کشف دوره تاریخی این در تاریخ بنای امامزاده حمزه دهدشت حداقل ۴۰۰ سال به عقب‌تر برمی‌گردد، اضافه کرد: نمونه‌های کتیبه کار شده در حرم حضرت علی (ع) کار شده و نشان از اهمیت و جایگاه این امامزاده دارد.</p>
      <p>انتهای پیام</p>
    </article>
  </body>
</html>