<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/najboljsa-juha-se-doma-skuha-252280"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T15:14:00+00:00"/>
    <meta property="og:title" content="Najboljša juha se doma skuha"/>
    <meta property="og:description" content="Rada kuham in še raje jem, včasih drugo bolj kot prvo. Uživam, kadar krožniki prihajajo na mizo, ne da bi imela kaj dosti pri tem. Vedno me zanima preizkušanje novih jedi, fino je jesti zunaj, pa..."/>
  </head>
  <body>
    <article>
      <h1>Najboljša juha se doma skuha</h1>
      <h2>Jedi na žlico so v hladnem dnevu vse, kar potrebuješ, zraven pa kos rahlo popečenega, toplega in dišečega kruha.</h2>
      <address><time datetime="2019-11-24T15:14:00+00:00">24 Nov 2019, 15:14</time> by <a rel="author">Beba Splichal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/20/1700014.jpg"/>
          <figcaption>FOTO: Hana Splichal</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/1700033.jpg"/>
          <figcaption>Gomolj zelene spada med trpežno zimsko zlenjavo, brez težav ga hranimo v papirnati embalaži na dnu hladilnika. Gomolj, stebla in listi zelene vsebujejo izjemne snovi, ki podprejo imunski sistem še pred obdobjem prehladov. FOTO: Guliver/Getty Images</figcaption>
        </figure>
      </slideshow>
      <p>Rada kuham in še raje jem, včasih drugo bolj kot prvo. Uživam, kadar krožniki prihajajo na mizo, ne da bi imela kaj dosti pri tem. Vedno me zanima preizkušanje novih jedi, fino je jesti zunaj, pa še domača kuhinja ostane čista. Nič pomivanja in pospravljanja. Pred dnevi sem v Kuchi, restavraciji, ki je absolutno vredna obiska že zato, ker je tako posebna, jedla rdeče zelje z mlinci, pripravljeno kot enolončnica. Skrajno nenavadna, vsaj zame na glavo postavljena jed. Navdihujoče razmišljanje zunaj okvira, super. Ampak na koncu, ne glede na to, kako dobro smo kje jedli, kako me je navdušil kakšen kuhar, filozofija restavracije ali kaj takega, na koncu si vedno oddahnem za domačo mizo in si rečem, da se nikjer ne je tako dobro kot doma.</p>
      <blockquote>Listi zelene vsebujejo veliko natrija in so zato dober nadomestek soli.</blockquote>
      <p>Pozimi bomo pri nas kuhali predvsem juhe. Jedi na žlico so v hladnem dnevu popolnoma nujne. Zraven kos kruha, če je možno, rahlo popečenega, da je topel in dišeč, in to je vse, kar potrebujem, da lahko zadovoljna obsedim pri mizi, medtem ko zunaj piha, dežuje ali oboje. Zimske juhe so največkrat enolončnice, torej tako gosta jed iz različnih sestavin, po navadi tudi stročnic in testenin, v kateri naj bi žlica stala pokonci. V Kuchi temu rečejo gužvaš in ime se je nehote prijelo tudi v našem kuharskem žargonu. Verjetno druga po vrsti med klasičnimi in najbolj popularnimi vrstami juh je kremna. Kremna je tudi najbolj preprosta, saj v lonec zmečeš vso zelenjavo, ki je pri roki, skuhaš, miksaš, in to je to. Takšne juhe so nedoločne rjavkaste barve in ne preveč privlačne. Za bolj všečno se je treba vseeno malo bolj potruditi.<br/><br/>Današnji recept je recimo polkremna juha. Njena glavna in po okusu prevladujoča sestavina je zelena, bolj natančno gomolj zelene.<br/><br/>Gomolj zelene je trpežna in zato velikokrat prezrta zelenjava. Ko vsega zmanjka in ostane le še zguban gomolj, ki ždi v kotu hladilnika, po navadi konča v juhi. Prav škoda, sveža bi bila odlična, narezana na rezine in popečena, naribana v solato ali stisnjena v sok. Listi zelene vsebujejo veliko natrija in so dober nadomestek soli. Posušimo jih v dehidratorju, zdrobimo in damo v juho namesto ene žličke soli pol žličke zelene v prahu. Zelena je dobra skoraj v vsaki mineštri, res pa ima izrazit okus, ki ga ne moreš skriti. V kremni juhi z nežno cvetačo je glavna, čeprav je zraven par strokov česna in kar močna dišavnica timijan, umirila jo je šele žlička gorčice. Tako je nastal nov recept in napolnil domačo kuhinjo in krožnike s tistim, česar nikjer drugje ne moreš dobiti.<br/><br/><b>Juha za deževne dni</b><br/><br/>Za dva:<br/><br/>gomolj zelene<br/>manjša cvetača<br/>por<br/>čebula<br/>4 stroki česna<br/>svež timijan<br/>500 ml jušne osnove<br/>sol in poper<br/>žlička gorčice (če je možno, s celimi semeni)<br/>sok pol limone<br/>oljčno olje<br/><br/>Timijan osmukamo in nasekljamo. Naj ga bo za eno žlico.<br/><br/>Cvetačo razdelimo na cvetke. Narežemo por, nasekljamo čebulo in česen. Zeleno olupimo in narežemo na majhne kocke.<br/><br/>Pripravimo jušno osnovo: vroča voda in jušne začimbe.<br/><br/>Na olju popražimo čebulo, dodamo por, česen in timijan, pražimo samo pol minute, por se ne sme zapeči. Vmešamo gorčico, cvetačo in zeleno, zalijemo z jušno osnovo, popramo in solimo, če je treba – jušna osnova je že slana. Boljše je, če je gorčica cela, s semeni, v redu pa bo tudi mleta.<br/><br/>Kuhamo od 10 do 15 minut, merilo je cvetača.<br/><br/>Dobro polovico zmiksamo, vrnemo v lonec, okisamo z limonovim sokom. Juha naj bo gosta.</p>
    </article>
  </body>
</html>