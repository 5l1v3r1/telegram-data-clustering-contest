<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204837-sim-gru-shnikiv-namagalisya-otruyiti-bolgarskogo-biznesmena-novichkom-bellingcat"/>
    <meta property="og:site_name" content="Mind UA"/>
    <meta property="article:published_time" content="2019-11-24T15:45:00+00:00"/>
    <meta property="og:title" content="Сім ГРУ-шників намагалися отруїти болгарського бізнесмена «Новічком» - Bellingcat"/>
    <meta property="og:description" content="Причиною називають імовірне постачання бізнесменом зброї в гарячі точки"/>
  </head>
  <body>
    <article>
      <h1>Сім ГРУ-шників намагалися отруїти болгарського бізнесмена «Новічком» - Bellingcat</h1>
      <h2>Причиною називають імовірне постачання бізнесменом зброї в гарячі точки</h2>
      <address>
        <time datetime="2019-11-24T15:45:00+00:00">24 Nov 2019, 15:45</time>
      </address>
      <p>Щонайменше семеро співробітників Головного управління Генштабу Росії (раніше – ГРУ) брали участь в отруєнні болгарського бізнесмена <b>Ємельяна Гебрєва</b>, його сина і директора його фірми. Про це йдеться в <a href="https://theins.ru/politika/189327">розслідуванні </a>The Insider, Bellingcat і Der Spiegel. Співробітників спецслужб вдалося ідентифікувати за даними закордонних паспортів.</p>
      <p>Отруєння сталося в квітні 2015 року. Гебрєв, його син та директор фірми всі троє відчули однакові симтоми погіршення самопочуття. Вони в цей час перебували в різних місцях, але за кілька годин до цього всі троє відвідали робочий офіс на фабриці. Після госпіталізації в їх організмах було виявлено сліди нервово-паралітичної речовини із групи «Новічок» – тієї самої, яка була застосована для отруєння екс-полковника ГРУ Сергія Скрипаля та його доньки.</p>
      <p>На записах відеокамер з місця отруєння болгарського  бізнесмена помітили офіцера ГРУ <b>Дениса Сергєєва </b>(оперативне ім'я – Сергій Федотов). «Того самого Сергєєва, який прибув до Британії разом з «Бошировим» і «Петровим» в день отруєння Скрипалів», – зазначається в розслідуванні.</p>
      <p>Група розслідувачів стверджує, що Сергєєв діяв не сам, а з групою щонайменше з семи спецагентів. Їм вдалося з'ясувати імена інших можливих учасників отруєння в Болгарії – це Сергій Павлов (справжнє імʼя Сергій Лютенко), Георгій Горшков (Петро Борисов), Іван Лебедєв (Іван Терентьєв), Микола Кононихін (Микола Єжов), Олексій Нікітін (Олексій Калінін ), Володимир Попов (Володимир Моісеєв) і Данило Степанов (Данило Капралов). Всі вони в період до отруєння або під час нього знаходилися в Болгарії.</p>
      <p>Розслідувачі заявили, що співробітників ГРУ ідентифікували за закордонними паспортами.</p>
      <p>«Співробітники ГРУ (і інших спецслужб, які працюють за кордоном) кожні кілька років випускають закордонні паспорти серіями, де номери йдуть послідовно один за одним. Тому, визначивши закордонний паспорт одного зі співробітників, нескладно виловити схожі номери серед, наприклад, його попутників. Реальні ж імена можна легко встановлювати в зв'язку з тим, що великі конспіратори з ГРУ в більшості випадків залишали для своїх шпигунів той же рік і дату народження, після чого їх було відносно нескладно виявити в російських базах даних», – пише Insider.</p>
      <p>Причини отруєння Гебрєва невідомі, в тому числі для нього самого. Він займається експортом зброї. У 2008 він передавав зброю до Грузії під час війни. Однак, за його словами, його поставки склали не більше 10% від поставок Болгарії. За однією з версій, в Москві могли зарахувати його до продавців зброї американським союзникам в Сирії. Однак підприємець стверджує, що не займався цим.</p>
      <p>Нагадаємо, той же Денис Сергєєв (Сергей Федотов) <a href="https://mind.ua/news/20204831-u-zhovtni-v-ispaniyi-zatrimali-rosiyanina-i-ukrayincya-u-spravi-pro-vtruchannya-v-katalonsku-krizu">засвітився у розслідуванні </a>іспанської влади щодо втручання росіян у каталонську кризу.</p>
      <related>
        <h4>Також читайте</h4>
        <a href="https://mind.ua/news/20204851-nastupna-tristoronnya-zustrich-po-tranzitu-gazu-zaplanovana-na-29-listopada"/>
        <a href="https://mind.ua/news/20204834-derzhdep-vidnosini-vashingtona-i-moskvi-zalezhat-vid-dotrimannya-minskih-ugod"/>
        <a href="https://mind.ua/news/20204831-u-zhovtni-v-ispaniyi-zatrimali-rosiyanina-i-ukrayincya-u-spravi-pro-vtruchannya-v-katalonsku-krizu"/>
      </related>
    </article>
  </body>
</html>