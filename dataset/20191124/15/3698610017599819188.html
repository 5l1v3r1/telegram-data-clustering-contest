<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/prezident-serbiyi-viznav-scho-zbroya-yogo-krayini-mogla-opinitisya-v-donbasi-330729_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T15:36:00+00:00"/>
    <meta property="og:title" content="Президент Сербії визнав, що зброя його країни могла опинитися в Донбасі"/>
    <meta property="og:description" content="Сербська зброя в Україні створює проблеми для Вучича через тісні зв'язки із Росією."/>
  </head>
  <body>
    <article>
      <h1>Президент Сербії визнав, що зброя його країни могла опинитися в Донбасі</h1>
      <h2>Сербська зброя в Україні створює проблеми для Вучича через тісні зв'язки із Росією.</h2>
      <address>
        <time datetime="2019-11-24T15:36:00+00:00">24 Nov 2019, 15:36</time>
      </address>
      <p><a href="https://dt.ua/WORLD/rumuniya-zaboronila-rosiyi-vezti-po-svoyiy-teritoriyi-viyskovu-tehniku-dlya-serbiyi-318753_.html"><b>Сербія</b></a> не продавала Україні зброю, однак її мінометні снаряди могли опинитися в Донбасі шляхом реекспорту, заявив президент країни Александар Вучич, коментуючи раніше оприлюднені документи про зустріч представника України з представниками сербського заводу "Крушик". Про це повідомляє <a href="https://www.eurointegration.com.ua/news/2019/11/24/7103414/">"Європейська правда"</a> з посиланням на портал N1info.</p>
      <p>"Вони (опозиція, – ред.) звинуватили нас у вбивстві російських дітей в Донецьку і Луганську, бо ми продаємо зброю в Україну. Вони хочуть погіршення відносин між нашою країною і Росією. Вони показали документ, який має продемонструвати вину Сербії" - сказав Вучич.</p>
      <p>Згідно із оприлюдненими даними віце-президентом Партії свободи і справедливості Марінікою Тепич, сербська компанія "Техноремонт" купила партію мін виробництва заводу "Крушик" у продавця Jugoimport SDPR, продала їх польській компанії Nattan, представником якої був українець Віталій Дементьєв і вже потім нібито боєприпаси потрапили в Україну.</p>
      <figure>
        <iframe data-src="https://twitter.com/MarinikaTepic/status/1198326876965609475?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>За словами Вучича, міністерство торгівлі дозволило "Техноремонту" продати зброю польській Nattan, яка у документах названа кінцевим отримувачем зброї. Вучич каже, що хоча все було зроблено відповідно до закону, однак спецслужби Сербії все одно попередили Службу зовнішньої розвідки РФ про можливий реекспорт озброєння в Україну. Крім того, власника "Техноремонту" викликали до безпеково-інформаційного агентства і казали "не гратися та не експортувати в Україну, не загрожувати відносинам з Росією".</p>
      <p>У Сербії не має обмежень на експорт зброї в Україну, але її зброя в Донбасі створює проблеми для президента країни через тісні зв'язки із Росією.</p>
      <p>Раніше болгарська антизахідна розслідувачка Діляна Гайтанджиєва заявила про те, що українські військові можуть використовувати сербську зброю попри те, що Сербія офіційно не експортує своє озброєння до України.</p>
      <p>Минулого року повідомлялося про те, що <a href="https://dt.ua/UKRAINE/ukrayina-obgovorila-z-serbiyeyu-voyuyuchih-u-donbasi-serbskih-naymanciv-282126_.html"><b>Україна і Сербія працюють над виявленням сербських найманців у Донбасі</b></a>, які воюють на боці російських окупаційних військ. Тодішній міністр закордонних справ України Павло Клімкін зазначав, що в Сербії вже були винесені декілька судових рішень у подібних справах.</p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>