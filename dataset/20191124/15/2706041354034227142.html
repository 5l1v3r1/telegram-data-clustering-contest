<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221055/velka-zmena-a-risk-druhej-tenistky-sveta-bud-uspech-alebo-vypadnutie-z-elitnej-desiatky"/>
    <meta property="og:site_name" content="Športky.sk"/>
    <meta property="article:published_time" content="2019-11-24T15:40:00+00:00"/>
    <meta property="og:title" content="Veľká zmena a risk druhej tenistky sveta: Buď úspech alebo vypadnutie z elitnej desiatky!"/>
    <meta property="og:description" content="PRAHA - Česká tenistka Karolína Plíšková vstúpi do novej sezóny pod vedením nového trénera Daniho Vallverdua. Rodák z Venezuely v minulosti spolupracoval s Plíškovej krajanom Tomášom Berdychom a ..."/>
  </head>
  <body>
    <article>
      <h1>Veľká zmena a risk druhej tenistky sveta: Buď úspech alebo vypadnutie z elitnej desiatky!</h1>
      <address>
        <time datetime="2019-11-24T15:40:00+00:00">24 Nov 2019, 15:40</time>
      </address>
      <p>PRAHA - Česká tenistka Karolína Plíšková vstúpi do novej sezóny pod vedením nového trénera Daniho Vallverdua. Rodák z Venezuely v minulosti spolupracoval s Plíškovej krajanom Tomášom Berdychom a koučoval aj Brita Andyho Murrayho, Argentínčana Juana Martina del Potra či Švajčiara Stana Wawrinku.</p>
      <p><i><b>"Som presvedčená, že Dani mi toho bude môcť veľa ponúknuť a pomôže mi dobre sa pripraviť na veľké zápasy. Chcem niečo zmeniť, v niektorých momentoch zahrať niektoré údery ináč. Chcem vyskúšať niečo nové aj za cenu, že to hneď nepôjde podľa mojich predstáv a možno vypadnem z elitnej svetovej desiatky," </b></i>povedala pre server iDnes.cz Plíšková, ktorá sa po MS WTA Tour v čínskom Šen-čene rozišla so španielskou trénerkou Conchitou Martinezovou.</p>
      <p>Pre venezuelského kouča to síce bude prvá skúsenosť so ženským tenisom, ale nie s českým prostredím. V novembri 2014 spolupracoval s Tomášom Berdychom, ktorému v tom čase patrilo siedme miesto na okruhu ATP. Pre svoju novú zverenku má Vallverdú iba slová chvály.<b><i> "Karolína je skvelá hráčka a teším sa, že svojou prácou jej pomôžem k dosiahnutiu cieľov. WTA je pre mňa niečo nové, ale výzvy mám rád,"</i></b> vyjadril sa úspešný tenisový tréner.</p>
      <p>Podľa manžela aktuálne najlepšej českej tenistky Michala Hrdličku je spomenutá spolupráca krokom dopredu. <b><i>"S Karolínou sa poznajú už dlho a majú dobrý vzťah. Už tento rok boli spolu na turnaji v čínskom Čeng-čou, ktorý Karolína ovládla,"</i></b> skonštatoval Hrdlička. Okrem iného doplní trénerský tím 27-ročnej rodáčky z mesta Louny aj bývala ukrajinská tenistka Olga Savčuková.</p>
      <footer><b>Zdroj:</b> TASR, SITA<br/><b>Foto:</b> SITA/AP/Andy Wong</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221031/kaja-mrtvu-minulost-treba-zahodit-za-hlavu-nove-ciele-riadne-vyzvy-a-olympiada"/>
        <a href="https://sportky.zoznam.sk/c/221017/nelutostny-bratsky-suboj-slovenska-proti-cesku-mame-sa-na-co-tesit-bude-to-vyhrotene"/>
        <a href="https://sportky.zoznam.sk/c/221009/spanielsky-uspech-hodny-filmoveho-spracovania-co-viac-dodat-rafa-nie-je-z-tohto-sveta"/>
        <a href="https://sportky.zoznam.sk/c/220987/video-nezastavitelny-nadal-rozjasal-divakov-spanielsko-oslavuje-siesty-daviscupovy-titul"/>
      </related>
    </article>
  </body>
</html>