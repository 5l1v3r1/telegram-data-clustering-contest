<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/kanena-paidi-mono-to-schedio-tis-kyvernisis-gia-ta-asynodeyta-prosfygopoyla-mitsotakis-dinoyme-to-synthima-tis-anthropias/"/>
    <meta property="og:site_name" content="economico.gr"/>
    <meta property="article:published_time" content="2019-11-24T15:33:43+00:00"/>
    <meta property="og:title" content="«Κανένα παιδί μόνο»: Το σχέδιο της κυβέρνησης για τα ασυνόδευτα προσφυγόπουλα. Μητσοτάκης: Δίνουμε το σύνθημα της ανθρωπιάς"/>
    <meta property="og:description" content="Συνολικό σχέδιο για την προστασία και τη φροντίδα των ασυνόδευτων παιδιών που έχουν φτάσει στη χώρα μας μέσω των προσφυγικών-μεταναστευτικών ροών και ζουν υπό άθλιες συνθήκες ενεργοποιεί η κυβέρνηση."/>
  </head>
  <body>
    <article>
      <h1>«Κανένα παιδί μόνο»: Το σχέδιο της κυβέρνησης για τα ασυνόδευτα προσφυγόπουλα. Μητσοτάκης: Δίνουμε το σύνθημα της ανθρωπιάς</h1>
      <address><time datetime="2019-11-24T15:33:43+00:00">24 Nov 2019, 15:33</time> by <a rel="author">Έλλη Τριανταφύλλου</a></address>
      <p><b>Συνολικό σχέδιο</b> για την προστασία και τη φροντίδα των <b>ασυνόδευτων παιδιών</b> που έχουν φτάσει στη χώρα μας μέσω των προσφυγικών-μεταναστευτικών ροών και ζουν υπό άθλιες συνθήκες ενεργοποιεί η κυβέρνηση.</p>
      <p>Βασική επιδίωξη της κυβέρνησης είναι η μεταφορά <b>2.500 ασυνόδευτων ανηλίκων</b> που βρίσκονται σε καταυλισμούς όπως η Μόρια και<b> 1.300</b> που αγωνίζονται να επιβιώσουν εκτός οργανωμένων κέντρων σε δομές μακροχρόνιας φιλοξενίας, οι οποίες θα ειδικεύονται στην πολύπλευρη παροχή της φροντίδας που απαιτούν τα παιδιά.</p>
      <p>Παράλληλα, το κράτος δρομολογεί ένα <b>πλέγμα μέτρων</b> ώστε να θωρακιστούν τα δικαιώματα των παιδιών και να τιμωρηθούν παραδειγματικά τα κυκλώματα που τα εκμεταλλεύονται, εκθέτοντάς τα -μεταξύ άλλων- σε καταναγκαστική εργασία και σεξουαλική κακοποίηση.</p>
      <p><b>Κάθε νέα δομή</b> θα φιλοξενεί μικρό αριθμό ανηλίκων και θα καλύπτει τις ανάγκες των παιδιών για στέγη, τροφή, εκπαίδευση, πρόσβαση σε φαρμακοϊατρική περίθαλψη, ψυχολογική στήριξη και στοργή. Θα προσφέρει επίσης τις απαραίτητες νομικές υπηρεσίες στα ασυνόδευτα παιδιά που έχουν συγγενείς σε άλλες ευρωπαϊκές χώρες και θέλουν να επανενωθούν με την οικογένειά τους.</p>
      <p>Ήδη λειτουργούν περίπου 60 τέτοιου τύπου δομές στη χώρα μας και φιλοξενούν περίπου 1.200 παιδιά, κυρίως με πρωτοβουλία μη κυβερνητικών οργανώσεων ή του Διεθνούς Οργανισμού Μετανάστευσης.</p>
      <p>Το σχέδιο θα υλοποιηθεί με ταχείς ρυθμούς. Σε πρώτη φάση, καθώς θα δημιουργούνται οι νέες μονάδες και θα εκπαιδεύεται προσωπικό, θα τεθούν σε ισχύ μεταβατικές ρυθμίσεις.</p>
      <p>Το σχέδιο θα χρηματοδοτηθεί εν πολλοίς από το ταμείο <b>AMIF της Ευρωπαϊκής Ένωσης,</b> το οποίο ήδη στηρίζει πολλές από τις υπάρχουσες δομές μακροχρόνιας φιλοξενίας, αλλά και από ιδιωτικά φιλανθρωπικά ιδρύματα, μερικά από τα οποία ήδη στηρίζουν κάποιες υφιστάμενες δομές. Θα επιδιωχθεί επίσης η μέγιστη δυνατή συνεργασία με την Ύπατη Αρμοστεία του ΟΗΕ για τους Πρόσφυγες και άλλες διεθνείς οργανώσεις.</p>
      <p>
        <b>Υπό την επίβλεψη Μητσοτάκη το πρόγραμμα</b>
      </p>
      <p>Το πρόγραμμα θα εκτελεστεί υπό την επίβλεψη του Πρωθυπουργού ώστε να συντονίζονται ταχύτατα όλες οι εμπλεκόμενες υπηρεσίες. Κομβικό ρόλο θα διαδραματίσει η <b>Εθνική Συντονίστρια Ειρήνη Αγαπηδάκη</b>, σε συνεργασία με τον Υφυπουργό παρά τω Πρωθυπουργώ αρμόδιο για το συντονισμό του κυβερνητικού έργου,<b> Άκη Σκέρτσο</b>. Η κυβέρνηση βασίζεται στην ενεργή στήριξη της κοινωνίας των πολιτών καθώς και προσωπικοτήτων που δραστηριοποιούνται σε αυτή, με πρώτο εθελοντή τον Απόστολο Δοξιάδη, επιφανή υπέρμαχο του κράτους δικαίου.</p>
      <p>
        <b>Μητσοτάκης: Η Ελλάδα δίνει σήμερα πρώτη το σύνθημα της ανθρωπιάς – Κανένα παιδί μόνο!</b>
      </p>
      <p>«Όλοι αναγνωρίζουμε την εθνική πρόκληση του Μεταναστευτικού που αντιμετωπίζει η χώρα μας. Γνωστά είναι, επίσης, τα προβλήματα στα νησιά μας και οι οργανωμένες πρωτοβουλίες της κυβέρνησης, με τη συμπαράσταση όλων των Ελλήνων. Όπως φανερές είναι και οι μεγάλες ευθύνες των γειτόνων μας, αλλά και της Ευρώπης. Για ένα πρόβλημα ευρωπαϊκό, που εκδηλώνεται στα ανατολικά όρια της ηπείρου μας», τονίζει ο πρωθυπουργός Κυριάκος Μητσοτάκης.</p>
      <p>Ωστόσο όπως λέει υπάρχει και μία πληγή του Προσφυγικού που μπορούμε να κλείσουμε αμέσως και μόνοι μας.</p>
      <p>«Μας το επιβάλλει ο πολιτισμός, η ανθρωπιά, η ευαισθησία, η ίδια η παράδοσή μας. Μιλώ για την προστασία των ανήλικων παιδιών που βρέθηκαν εδώ ασυνόδευτα. Χωρίς κανέναν δίπλα τους και χωρίς ελπίδα μπροστά τους. Δεν πρέπει να τα αφήσουμε να χαθούν μέσα στην εκμετάλλευση και στο έγκλημα», αναφέρει ο πρωθυπουργός.</p>
      <p>«Οι μικρές ψυχές του κόσμου δεν μπορεί να γίνονται θύματα των ενόχων του κόσμου. Γι’ αυτό και αναλαμβάνω προσωπικά την υπόθεσή τους, συγκεντρώνοντας όλες τις σχετικές αρμοδιότητες στο Γραφείο του Πρωθυπουργού», εξηγεί ο κ. Μητσοτάκης προσθέτοντας πως η κυβέρνηση θα συνεργαστεί με την Ευρωπαϊκή Ένωση και διεθνείς οργανισμούς. Με ιδρύματα, μη κυβερνητικές οργανώσεις και φορείς που ενδιαφέρονται. «Όλοι μαζί, τώρα, θα πετύχουμε περισσότερα», σημειώνει χαρακτηριστικά.</p>
      <p>Ο κ. Μητσοτάκης έστειλε αυστηρή προειδοποίηση λέγοντας πως «Όσοι εγκληματίες τολμούν να βασανίζουν και να εμπορεύονται παιδιά, να ξέρουν ότι το κράτος θα τους κυνηγήσει αμείλικτα. Και θα τους τιμωρήσει χωρίς οίκτο, σώζοντας τα αθώα πλάσματα από τα χέρια τους».</p>
      <p>
        <b>Ποια είναι η Ειρήνη Αγαπηδάκη</b>
      </p>
      <p>Η Ειρήνη Αγαπηδάκη είναι Λέκτορας Δημόσιας Υγείας στην Ιατρική Σχολή του Ευρωπαϊκού Πανεπιστημίου Κύπρου. Είναι ψυχολόγος, έχει λάβει μεταπτυχιακό δίπλωμα ειδίκευσης στο γνωστικό αντικείμενο της «Προαγωγής και Αγωγής Υγείας» από την Ιατρική Σχολή του Εθνικού και Καποδιστριακού Πανεπιστημίου Αθηνών, από όπου έλαβε και το διδακτορικό της δίπλωμα. Έχει συμμετάσχει ως ερευνητική συνεργάτιδα σε πολλά εθνικά, ευρωπαϊκά και διεθνή ερευνητικά προγράμματα στα αντικείμενα της πολιτικής δημόσιας υγείας, της προαγωγής ψυχικής υγείας και πρόληψης ψυχικών διαταραχών, καθώς και της πρόληψης των χρόνιων νοσημάτων.</p>
      <p>Έχει δημοσιεύσει εργασίες της σε επιστημονικά περιοδικά με κριτές και έχει παρουσιάσει αποτελέσματα ερευνητικών εργασιών σε περισσότερα από 50 εθνικά, ευρωπαϊκά και διεθνή επιστημονικά συνέδρια και ημερίδες.</p>
    </article>
  </body>
</html>