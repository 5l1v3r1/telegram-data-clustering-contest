<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815920"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T15:04:00+00:00"/>
    <meta property="og:title" content="Късмет за Хичо и Урал срещу Спартак"/>
    <meta property="og:description" content="Спартак (Москва) изигра един от най-силните си мачове през сезона, но трябваше да се задоволи само с точка при гостуването си на Урал. Въпреки ..."/>
  </head>
  <body>
    <article>
      <h1>Късмет за Хичо и Урал срещу Спартак</h1>
      <address><time datetime="2019-11-24T15:04:00+00:00">24 Nov 2019, 15:04</time> by <a rel="author">КРАСИМИР ГЪЛЪБОВ</a></address>
      <p>Спартак (Москва) изигра един от най-силните си мачове през сезона, но трябваше да се задоволи само с точка при гостуването си на <a href="https://www.sportal.bg/statistics_team_news.php?champ=17&amp;team=427">Урал</a>. Въпреки офанзивната и доста разнообразна игра, столичният гранд не успя да отбележи гол и с актив от 22 точки е шести в класирането. Феновете обаче могат да са доволни от положителната промяна в облика на тима при <a href="https://www.sportal.bg/statistics_manager_details.php?champ=17&amp;team=178">Доменико Тедеско</a>.<br/><br/><a href="https://www.sportal.bg/statistics_player.php?team=427&amp;player=64&amp;champ=17">Николай Димитров</a> беше титуляр за Урал. Българският халф игра до 69-ата минута, когато вместо него на терена се появи Александър Панюков. "Оранжевите" са 8-и в класирането, а след седмица им предстои гостуване на <a href="https://www.sportal.bg/statistics_team_news.php?champ=17&amp;team=175">Ростов</a>.<br/><br/><br/>Урал взе само точка от предишните си три мача в РПЛ, но имаше на своя страна традицията от последните срещи със Спартак. По време на паузата за националните отбори тимът от Екатеринбург спечели турнир в Кипър, но загуби звездата си <a href="https://www.sportal.bg/statistics_player.php?team=427&amp;player=21876&amp;champ=17">Ерик Бикфалви</a>, който се контузи. Нямаше го и <a href="https://www.sportal.bg/statistics_player.php?team=427&amp;player=4342597&amp;champ=17">Отман Ел Кабир</a>, което наложи Николай Димитров да се премести на левия фланг, а неговото място отдясно зае <a href="https://www.sportal.bg/statistics_player.php?team=427&amp;player=2260830&amp;champ=17">Михал Кухарчик</a>. В предни позиции стартира <a href="https://www.sportal.bg/statistics_player.php?team=427&amp;player=100449&amp;champ=17">Владимир Илин</a>. <br/><br/>Треньорът на Спартак Доменико Тедеско заложи в атака на <a href="https://www.sportal.bg/statistics_player.php?team=178&amp;player=5377&amp;champ=17">Андре Шюрле</a> и <a href="https://www.sportal.bg/statistics_player.php?team=178&amp;player=42786&amp;champ=17">Джордан Ларсон</a>. В ролята на плеймейкър се изявяваше <a href="https://www.sportal.bg/statistics_player.php?team=178&amp;player=12707&amp;champ=17">Зелимхан Бакаев</a>, а тримата в центъра на защитата бяха <a href="https://www.sportal.bg/statistics_player.php?team=178&amp;player=21138&amp;champ=17">Самуел Жиго</a>, Илия Кутепов и <a href="https://www.sportal.bg/statistics_player.php?team=178&amp;player=15093&amp;champ=17">Георгий Джикия</a>.</p>
      <figure>
        <img src="https://www.sportal.bg/uploads/tinymce/010101010/boyan4/boyan7/boyan12/boyan13/boyan14/boyan15/boyan16/EKIt7BgXsAA8Shd.jpg"/>
      </figure>
      <p>Началните минути бяха равностойни, но след това спартаковци започнаха да играят много активно и създадоха няколко чисти положения пред вратата на <a href="https://www.sportal.bg/statistics_player.php?team=427&amp;player=4509&amp;champ=17">Ярослав Годзюр</a>. След пас на <a href="https://www.sportal.bg/statistics_player.php?team=178&amp;player=8126360&amp;champ=17">Алекс Крал</a> топката стигна до непокрития <a href="https://www.sportal.bg/statistics_player.php?team=178&amp;player=24606&amp;champ=17">Айртон</a>, но бразилецът не можа да я прати в мрежата. Не след дълго Годзюр спаси удар отблизо на Ларсон, а опасен удар отправи и <a href="https://www.sportal.bg/statistics_player.php?team=178&amp;player=11997&amp;champ=17">Роман Зобнин</a>.<br/><br/>До почивката имаше само една напрегната ситуация пред вратата на Спартак, когато Илин падна в наказателното поле след единобортство с Джикия, но сигнал за дузпа не последва. Димитров направи няколко пробива и центрирания, но без особен успех. </p>
      <figure>
        <iframe data-src="https://twitter.com/fcsm_official/status/1198587017313038337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>В 48-ата минута Шюрле подаде на Баакев, който стреля с глава, но Годзюр внимаваше. Домакините опитваха епизодични контраатаки, но нито една от тях не завърши с качествен удар. Тедеско усили халфовата линия с включването на Гуус Тул, а <a href="https://www.sportal.bg/statistics_player.php?team=178&amp;player=26499&amp;champ=17">Есекиел Понсе</a> замени Шюрле и Спартак продължи да напада мощно.<br/><br/>В 67-ата минута Бакаев направи нещо много красиво, но прехвърлящият му удар не намери очертанията на вратата. Секунди по-късно Тил пропусна от удобна позиция. Понсе имаше последния шанс да донесе победата на московчани, но Годзюр отново спаси. <br/><br/><a href="http://lmnew.sportal.bg/ls/widgets/?/sportalbg/bg/Europe:Athens/page/sportcenter/soccer#matchId=18382319">МИНУТА ПО МИНУТА</a><br/><a href="https://www.sportal.bg/statistics_game.php?champ=17&amp;season=361&amp;game=85647">СТАТИСТИКА ОТ МАЧА</a><br/><a href="https://www.sportal.bg/statistics_ranking.php?champ=17&amp;season=361">КЛАСИРАНЕ</a><br/><a href="https://www.sportal.bg/statistics_players_stats.php?champ=17&amp;season=361&amp;team=0&amp;order=score">ГОЛМАЙСТОРИ</a><br/><a href="https://www.sportal.bg/statistics_schedule.php?champ=17&amp;season=361&amp;team=0">ПРОГРАМА</a></p>
    </article>
  </body>
</html>