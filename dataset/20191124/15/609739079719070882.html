<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/dunya/ve-adini-koydu-resmen-duyurdu-41381467"/>
    <meta property="og:site_name" content="Hürriyet"/>
    <meta property="article:published_time" content="2019-11-24T15:58:00+00:00"/>
    <meta property="og:title" content="Ve adını koydu... Resmen duyurdu"/>
    <meta property="og:description" content="ABD'li milyarder ve eski New York Belediye Başkanı Michael Bloomberg beklendiği gibi 2020 başkanlık seçimleri için Demokrat Parti'den resmi olarak aday adaylığını açıkladı."/>
  </head>
  <body>
    <article>
      <h1>Ve adını koydu... Resmen duyurdu</h1>
      <h2>ABD'li milyarder ve eski New York Belediye Başkanı Michael Bloomberg beklendiği gibi 2020 başkanlık seçimleri için Demokrat Parti'den resmi olarak aday adaylığını açıkladı.</h2>
      <address><time datetime="2019-11-24T15:58:00+00:00">24 Nov 2019, 15:58</time> by <a rel="author">AA</a></address>
      <p><a href="http://www.hurriyet.com.tr/haberleri/bloomberg">Bloomberg</a>, yaptığı yazılı açıklamada, "Donald <a href="http://www.hurriyet.com.tr/haberleri/trump">Trump</a>'ı yenmek ve <a href="http://www.hurriyet.com.tr/haberleri/abd">ABD</a>'yi yeniden inşa etmek için ABD başkanlığı için yarışacağım." ifadesini kullandı.</p>
      <p>Trump'ın 4 yıl daha "pervasız ve ahlaksız davranışlarını" kaldıramayacaklarını savunan Bloomberg, "Trump, ülkemize ve değerlerimize karşı bir varoluş tehdidi. Eğer bir dönem daha seçimleri kazanırsa, yol açtığı zararı atlatamayabiliriz." değerlendirmesinde bulundu.</p>
      <p>Yaklaşık 36 milyar dolarlık servetiyle dünyanın en zengin kişilerinden birisi olan 77 yaşındaki Bloomberg, 2003-2013'te New York belediye başkanlığını yürütmüştü.</p>
      <p>
        <b>DEMOKRAT PARTİ'NİN ÖNE ÇIKAN İSMİ BİDEN</b>
      </p>
      <p>ABD'de 3 Kasım 2020'de yapılacak başkanlık seçimleri için Demokrat Parti'den Bloomberg dışında 17 aday adayı daha yarışıyor.</p>
      <p>Yapılan anketlere göre, şu anda Barack Obama dönemi ABD Başkan Yardımcısı Joe Biden yarışı önde götürüyor.</p>
      <p>Biden'ı, Massachusetts Senatörü Elizabeth Warren ve Vermont Senatörü Bernie Sanders takip ediyor.</p>
    </article>
  </body>
</html>