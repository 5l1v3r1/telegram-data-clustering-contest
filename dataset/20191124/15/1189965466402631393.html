<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/people/260451/nekri-i-star-tis-k-pop-goo-hara-i-teleytaia-fotografia-sto-instagram-itan-mia-kalinyxta"/>
    <meta property="og:site_name" content="LiFO"/>
    <meta property="article:published_time" content="2019-11-24T15:45:00+00:00"/>
    <meta property="og:title" content="Νεκρή η σταρ της K-Pop Goo Hara - Η τελευταία φωτογραφία στο Instagram ήταν μια «καληνύχτα»"/>
    <meta property="og:description" content="Η 28χρονη σταρ της K-pop, Goo Hara, βρέθηκε νεκρή στο σπίτι της στη Σεούλ της Νότιας Κορέας"/>
  </head>
  <body>
    <article>
      <h1>Νεκρή η σταρ της K-Pop Goo Hara - Η τελευταία φωτογραφία στο Instagram ήταν μια «καληνύχτα»</h1>
      <h2>Η 28χρονη σταρ της K-pop, Goo Hara, βρέθηκε νεκρή στο σπίτι της στη Σεούλ της Νότιας Κορέας</h2>
      <address><time datetime="2019-11-24T15:45:00+00:00">24 Nov 2019, 15:45</time> by <a rel="author">NEWSROOM</a></address>
      <p>
        <b>Η σταρ της K-pop, Goo Hara, βρέθηκε νεκρή την Κυριακή στο σπίτι της στη Σεούλ της Νότιας Κορέας. Ήταν μόλις 28 ετών και η καριέρα της την είχε κάνει εξαιρετικά δημοφιλή στα social media.</b>
      </p>
      <p>Η Goo Hara, ήταν πρώην μέλος ενός γυναικείου συγκροτήματος από το 2008 έως το 2015. Μετά ξεκίνησε μια σόλο μουσική σταδιοδρομία η οποία την οδήγησε να κερδίσει μια σειρά κινηματογραφικών και τηλεοπτικών ρόλων. Η σημαντικότερη στιγμή της καριέρας της ήταν η συμμετοχή της στο πενταμελές συγκρότημα Ήταν ένα από τα πρώτα συγκροτήματα που συνέβαλε στο να εξαπλωθεί το παγκόσμιο κύμα της K-pop, με πολλούς θαυμαστές στην Ιαπωνία, την Κίνα και σε άλλες χώρες.</p>
      <p>Η αιτία του θανάτου της είναι επί του παρόντος ασαφής. Η αστυνομία δεν έχει ακόμη κάνει επίσημη αναφορά για το θάνατό της, ούτε επιβεβαίωσε τα όσα γράφονται περί αυτοκτονίας. Λίγο πριν βρεθεί νεκρή, η Goo Hara είχε μοιραστεί μια φωτογραφία με τους φανς της στο Ιnstagram και έγραψε απλά «Καληνύχτα».</p>
      <figure>
        <embed-post data-src="https://www.instagram.com/p/B5LVadAFvWC" data-service="Instagram"/>
      </figure>
      <p>Ωστόσο είναι γνωστό ότι η Goo Hara προσπάθησε να αυτοκτονήσει τον περασμένο Μάρτιο, αφότου ένας πρώην σύντροφός της προσπάθησε να την εκβιάσει με απειλές δημοσιοποίησης ενός βίντεο με ερωτικές στιγμές. Στον απόηχο του σκανδάλου, το πρακτορείο της τερμάτισε το συμβόλαιό της. Όμως τον Ιούνιο βρήκε νέα στέγη στην κορυφαία εταιρεία διαχείρισης ταλέντων Production Ogi στην Ιαπωνία.</p>
      <p>Η Gu Hara ήταν επίσης στενή φίλη <a href="https://www.lifo.gr/now/people/255428/nekri-vrethike-i-25xroni-tragoydistria-tis-k-pop-sulli">της τραγουδίστριας Sulli, η οποία αυτοκτόνησε τον Οκτώβριο</a>. Τότε, η Goo είχε δηλώσει ότι θα προσπαθούσε να το ξεπεράσει και πως θα συνέχιζε να εργάζεται ακόμα πιο σκληρά. Οι θαυμαστές έχουν πλημμυρίσει με μηνύματα θλίψης τα μέσα κοινωνικής δικτύωσης ενώ ο θάνατός της έρχεται να αναθερμάνει τη συζήτηση για τους θανάτους ποπ σταρ που συνδέονται με τη κατάθλιψη.</p>
      <p>Η Goo Hara είχε εξομολογηθεί λίγο αφότου βρέθηκε χωρίς τις αισθήσεις της στο σπίτι της και χρειάστηκε να νοσηλευτεί, ότι είναι δύσκολο να ξεπεράσει την κατάθλιψη και απηύθυνε έκκληση για θετικά σχόλια και σκέψεις προς το πρόσωπό της απευθυνόμενη στους χρήστες των μέσων κοινωνικής δικτύωσης.</p>
    </article>
  </body>
</html>