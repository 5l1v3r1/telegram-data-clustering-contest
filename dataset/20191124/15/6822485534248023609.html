<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903117.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T15:32:00+00:00"/>
    <meta property="og:title" content="انتخاب ۷ عضو جدید خبرگان در انتخاباتِ اسفند"/>
    <meta property="og:description" content="آیت الله سید احمد خاتمی در مصاحبه با خبرگزاری صدا و سیما گفت: هفت عضو جدید مجلس خبرگان رهبری در نخستین انتخابات میان دوره‌ای این مجلس از دوره پنجم؛ دوم اسفند ماه سال جاری در استان‌های تهران، فارس، خراسان رضوی، قم و خراسان شمالی انتخاب می‌شوند."/>
  </head>
  <body>
    <article>
      <h1>انتخاب ۷ عضو جدید خبرگان در انتخاباتِ اسفند</h1>
      <address>
        <time datetime="2019-11-24T15:32:00+00:00">24 Nov 2019, 15:32</time>
      </address>
      <p>سخنگوی هیئت رئیسه مجلس خبرگان رهبری از انتخاب ۷ عضو جدید مجلس خبرگان در انتخاباتِ اسفندماه خبر داد.</p>
      <p>آیت الله سید احمد خاتمی در مصاحبه با خبرگزاری صدا و سیما گفت: هفت عضو جدید مجلس خبرگان رهبری در نخستین انتخابات میان دوره‌ای این مجلس از دوره پنجم؛ دوم اسفند ماه سال جاری در استان‌های تهران، فارس، خراسان رضوی، قم و خراسان شمالی انتخاب می‌شوند.</p>
      <p>سخنگوی هیئت رئیسه مجلس خبرگان رهبری سه نفر از این نمایندگان را مربوط به استان تهران و چهار نماینده دیگر را متعلق به استان‌های فارس، خراسان رضوی، قم و خراسان شمالی دانست و افزود: هیچ محدودیتی از نظر تعداد داوطلبان نمایندگی مجلس خبرگان رهبری نیست و طبق اطلاعیه وزارت کشور؛ نام نویسی از داوطلبان از ۱۵ تا ۲۱ آذر انجام می‌شود.</p>
      <p>وی درباره شرایط نام نویسی داوطلبان مجلس خبرگان رهبری گفت: داوطلبان باید در آزمون کتبی و شفاهی پذیرفته شوند و صلاحیت آنان تایید شود که تشخیص آن، طبق قانون برعهده شورای نگهبان است.</p>
      <p>آیت الله خاتمی تاکید کرد: علاوه بر لزوم تایید صلاحیت داوطلبان مجلس خبرگان رهبری، تایید اجتهاد داوطلبان در حدی که بتوانند فقاهت رهبری را تشخیص دهند؛ ضروری است.</p>
      <p>سخنگوی هیات رئیسه مجلس خبرگان رهبری همچنین درباره تغییر شرایط داوطلبان نمایندگی این مجلس گفت: هنوز تغییری در این باره ایجاد نشده است و این تغییرات باید در صحن علنی این مجلس بررسی و مصوب شود که با توجه به برگزاری انتخابات میان دوره‌ای مجلس خبرگان در دوم اسفند؛ مصوبه مذکور برای این دوره از انتخابات اعمال نمی‌شود.</p>
      <p>سه نماینده مجلس خبرگان رهبری در حوزه انتخابیه استان تهران به جای سه عضو فقید این مجلس حضرات آیات هاشمی رفسنجانی، شاه آبادی و میرمحمدی انتخاب خواهند شد.</p>
    </article>
  </body>
</html>