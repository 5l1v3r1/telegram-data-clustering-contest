<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/lancia-potrebbe-esserci-un-suv-futuro-marchio-fca-psa-fusione-fiat-alfa-romeo-469042.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T15:00:18+00:00"/>
    <meta property="og:title" content="Lancia, potrebbe essere un B-Suv il futuro del marchio"/>
    <meta property="og:description" content="Un nuovo suv dello storico marchio italiano basato sulla nuova piattaforma elettrica di Alfa Romeo, questo vogliono le ultime indiscrezioni"/>
  </head>
  <body>
    <article>
      <h1>Lancia, potrebbe essere un B-Suv il futuro del marchio</h1>
      <h2>Un nuovo suv dello storico marchio italiano basato sulla nuova piattaforma elettrica di Alfa Romeo, questo vogliono le ultime indiscrezioni</h2>
      <address><time datetime="2019-11-24T15:00:18+00:00">24 Nov 2019, 15:00</time> by <a rel="author">Lorenzo Moro</a></address>
      <p>Fusione o non fusione, il gruppo FCA ha bisogno di dare <b>una “sistemata” ai suoi marchi italiani</b>. Se infatti un brand come Jeep al momento gode di un periodo particolarmente florido, lo stesso non si può dire per <b>Fiat, Lancia e Alfa Romeo</b>, tre brand con modelli vecchi, una cronica mancanza di innovazione e<a href="https://www.formulapassion.it/automoto/mondoauto/alfa-romeo-sospese-vendite-4c-466094.html"> stime al ribasso.</a> Seppur la Fiat Panda e la Lancia Ypsilon siano ancora in testa nelle classifiche di vendite è indubbio che, specialmente con il periodo ostico che l’intero mondo dell’automobilismo sta per attraversare, per queste icone della storia automobilistica italiana ci sia bisogno di una <b>ventata d’aria fresca.</b></p>
      <blockquote>
        <a href="https://www.formulapassion.it/automoto/mondoauto/fiat-lancia-50-anni-assieme-non-festeggiati-462461.html">Fiat-Lancia, 50 anni assieme non festeggiati</a>
      </blockquote>
      <p>Fra i vari brand del gruppo FCA, quello che langue più di tutti è <b>Lancia</b> che, nonostante un passato da libri di storia e un presente fatto di ottimi risultati di vendita, è stato completamente accantonato in attesa di non si sa bene quale futuro. Un futuro che, secondo le ultime indiscrezioni, potrebbe prendere le forme di – questo la moda vuole –<b> un B-Suv compatto da città. </b></p>
      <p>Secondo quanto riportato da alcuni siti specializzati nel brand italiano, le indiscrezioni parlano di un “porting” di quello che sarà il prossimo SUV compatto 100% elettrico di Alfa Romeo (che affiancherà Stelvio e tonale) <b>utilizzandone la piattaforma per creare una vettura della stessa categoria ma a marchio Lancia.</b> La nuova vettura potrebbe riprendere le linee della Ypsilon e posizionarsi tra la Fiat 500X e la Jeep Renegade, andando quindi a “combattere” in uno dei segmenti più <b>agguerriti</b> del momento. A questa prima voce ne segue un’altra, secondo la quale starebbe per arrivare un <a href="https://www.formulapassion.it/automoto/mondoauto/fiat-e-lancia-si-dotano-di-tecnologia-mild-hybrid-462504.html">nuovo modello della piccola Ypsilon</a>, dotata di una più moderna alimentazione ibrida o anche elettrica.</p>
      <footer>RIPRODUZIONE RISERVATA</footer>
    </article>
  </body>
</html>