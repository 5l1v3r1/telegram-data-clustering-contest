<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/novinkou-vianocnych-trhov-v-trencine/431976-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T15:25:00+00:00"/>
    <meta property="og:title" content="Novinkou vianočných trhov v Trenčíne budú horúce limonády či wafle"/>
    <meta property="og:description" content="Vianočné trhy budú prvý raz rozšírené až na Štúrovo námestie."/>
  </head>
  <body>
    <article>
      <h1>Novinkou vianočných trhov v Trenčíne budú horúce limonády či wafle</h1>
      <h2>Vianočné trhy budú prvý raz rozšírené až na Štúrovo námestie.</h2>
      <address><time datetime="2019-11-24T15:25:00+00:00">24 Nov 2019, 15:25</time> by <a rel="author">TASR</a></address>
      <p>Trenčín 24. novembra (TASR) - Návštevníci Vianočných trhov v Trenčíne (5. – 22. 12.) si tento rok budú môcť pochutnať aj na nápojoch a jedlách, ktoré nie sú bežné a trhy ich doteraz neponúkali. Víťazi výberových konaní ponúknu horúce limonády, vegánske jedlá a belgické wafle.</p>
      <p>Podľa trenčianskej hovorkyne Eriky Ságovej budú stánky umiestnené na rohu Farskej ulice. Predajca z Hornej Súče bude ponúkať 'beyond' burger s hranolčekmi a vegánskou tatárskou omáčkou či vegánsky Gazda burger. V druhom zariadení návštevníci nájdu belgické wafle poliate belgickou čokoládou a posypané orieškami, mandľovými lupienkami, lentilkami a podobne, wafle s ovocím, palacinky, nutelový toast, ale aj wafle na slano, s bryndzou a cibuľkou, čiernymi olivami.</p>
      <p><i>„Výberovým konaním bude obsadený aj jeden stánok s nealkoholickými nápojmi. Víťazom sa stala bratislavská spoločnosť, ktorá ponúkne horúce limonády šípka–jablko, materina dúška, pomaranč–zázvor, jablko–hruška. V ostatných 11 stánkoch s občerstvením budú tradičné slovenské jedlá, zabíjačkové špeciality, syrové jedlá, vianočné alkoholické a nealkoholické nápoje, horúca čapovaná medovina. Títo predajcovia sú víťazmi elektronickej aukcie,“</i> doplnila hovorkyňa.</p>
      <p>Ako dodala, vianočné trhy budú prvý raz rozšírené až na Štúrovo námestie. Na Mierovom námestí bude 56 drevených domčekov, v 44 z nich budú svoje produkty ponúkať remeselníci, v 12 mestských stánkoch bude občerstvenie. Vianočný sortiment na Sládkovičovej ulici nájdu návštevníci trhov v piatich stánkoch, na Štúrovom námestí bude šesť predajných miest.</p>
    </article>
  </body>
</html>