<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.it/2019/11/oneplus-nuova-falla-di-sicurezza/"/>
    <meta property="og:site_name" content="GizChina.it"/>
    <meta property="article:published_time" content="2019-11-24T15:31:51+00:00"/>
    <meta property="og:title" content="Nuova falla per OnePlus: sottratti i dati di alcuni utenti"/>
    <meta property="og:description" content="OnePlus afferma: i dati sensibili di alcuni utenti sono stati compromessi da una falla di sicurezza, ecco quali sono i rischi."/>
  </head>
  <body>
    <article>
      <h1>Nuova falla per OnePlus: sottratti i dati di alcuni utenti</h1>
      <address><time datetime="2019-11-24T15:31:51+00:00">24 Nov 2019, 15:31</time> by <a rel="author">Michele Perrone</a></address>
      <figure>
        <img src="https://gizchina.it/wp-content/uploads/2018/08/Oneplus-logo-696x392.jpg.pagespeed.ce.y0tp3F3kfN.jpg"/>
      </figure>
      <p>Qualche giorno fa <b>OnePlus</b> ha postato un thread sul proprio forum ufficiale, confermando l'esistenza di una <b>falla di sicurezza</b> nei propri sistemi. Questo buco ha fatto sì che i<b> dati sensibili</b> di una porzione di utenza siano stati compromessi, mettendo a rischio la privacy degli utenti colpiti. Se non avete ancora ricevuto una mail da parte di OnePlus stessa, allora dovreste star tranquilli, visto che l'azienda ha affermato di aver già contattato i diretti interessati.</p>
      <p><b>LEGGI ANCHE</b>:<br/><a href="https://gizchina.it/2019/11/oneplus-8-pro-immagini-foto-reali-rumor/">OnePlus 8 Pro avvistato dal vivo con doppio foro nel display</a></p>
      <h3>OnePlus conferma la falla di dati sensibili per alcuni utenti</h3>
      <p>La prima cosa che OnePlus ha voluto chiarire è che i metodi di pagamento e le relative informazioni non sono stati intaccati dalla falla in questione. Ciò significa che se avete effettuato acquisti sullo store ufficiale OnePlus i dati delle carte utilizzate sono al sicuro, almeno secondo le dichiarazioni della società. Al contrario, i dati compromessi riguardano <b>nome dell'utente</b>, <b>numero telefonico</b>, <b>email</b> ed<b> indirizzo</b>.</p>
      <p>OnePlus ha confermato di aver già attuato le relative procedure di sicurezza, informando le autorità competenti per ulteriori indagini. Non è dato sapere quanti utenti siano stati coinvolti in questa fuga di dati e se siano sparsi in tutte le nazioni coperte da OnePlus o meno. Nel caso, fatevi sentire nei commenti per farci sapere la vostra testimonianza. Fortunatamente il problema sembra meno grave di quanto <a href="https://gizchina.it/2018/01/oneplus-frode-carta-di-credito/">accadde nel 2018</a>, quando circa 40.000 utenti OnePlus videro compromessi i dati delle proprie carte di credito. Ricordiamo anche i problemi legati all'app <a href="https://gizchina.it/2019/06/shot-on-oneplus-problemi-sicurezza-mail-utenti/">Shot on OnePlus</a>, la quale rendeva pubbliche le mail degli utenti.</p>
    </article>
  </body>
</html>