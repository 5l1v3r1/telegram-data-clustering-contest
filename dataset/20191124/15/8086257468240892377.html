<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=507907"/>
    <meta property="og:site_name" content="0404"/>
    <meta property="article:published_time" content="2019-11-24T15:59:17+00:00"/>
    <meta property="og:title" content="נתניהו: &quot;יכול לאשר שאיראן מתכננת התקפות נוספות&quot;. בנט במסר לאיראנים: &quot;אין לכם מה לחפש כאן – תיתקלו בצה&quot;ל חזק&quot;"/>
    <meta property="og:description" content="ראש הממשלה בנימין נתניהו ושר הביטחון נפתלי בנט קיימו סיור ביטחוני בגזרה הצפונית, בהר אביטל, וקיבלו סקירות ביטחוניות מבכירי צה&quot;ל. השניים קיבלו סקירה גזרתית"/>
  </head>
  <body>
    <article>
      <h1>נתניהו: "יכול לאשר שאיראן מתכננת התקפות נוספות". בנט במסר לאיראנים: "אין לכם מה לחפש כאן – תיתקלו בצה"ל חזק"</h1>
      <address><time datetime="2019-11-24T15:59:17+00:00">24 Nov 2019, 15:59</time> by <a rel="author">ליעם גולן</a></address>
      <p>ראש הממשלה בנימין נתניהו ושר הביטחון נפתלי בנט קיימו סיור ביטחוני בגזרה הצפונית, בהר אביטל, וקיבלו סקירות ביטחוניות מבכירי צה"ל. השניים קיבלו סקירה גזרתית ממפקד פיקוד הצפון אלוף אמיר ברעם וממפקד אוגדת הבשן תא"ל עמית פישר. בסיור השתתף גם סגן הרמטכ"ל אלוף אייל זמיר.</p>
      <p>נתניהו: "התוקפנות של איראן באזורנו וגם מולנו נמשכת. אנחנו נוקטים את כל הפעולות הדרושות כדי למנוע מאיראן להתבסס כאן באזור. זה כולל גם את הפעילות הדרושה כדי לסכל העברות נשק קטלני מאיראן לסוריה, אם בדרך האוויר או דרך הקרקע. אנחנו גם נפעל לסכל את ניסיונה של איראן להפוך את עיראק ואת תימן לבסיסי שיגור של רקטות וטילים נגד מדינת ישראל.</p>
      <p>המחויבות שלנו והנכונות שלנו להיאבק בתוקפנות האיראנית היא מוחלטת, ואנחנו פועלים בכל האמצעים כדי למנוע מאיראן להשיג את היעדים שלה. אני לא יכול לפרט יותר מזה, אבל זה תהליך שנמשך כל הזמן. שימו לב גם למה שאמר הגנרל מקנזי, מפקד כוחות ארה"ב במזרח התיכון – שאיראן מתכננת התקפות נוספות. אני יכול לאשר את זה, ואני יכול לאשר לכם שאנחנו גם ממשיכים בתוכניות שלנו לסכל את התוקפנות הזאת באמצעים שונים".</p>
      <p>רה"מ נתניהו הוסיף: "אני עושה כל מה שצריך כדי לקיים את עבודת הממשלה, עבודת הקבינט, שממנו אני בא עכשיו, בכל הדרכים הדרושות, כדי לשמור על ביטחונם של אזרחי ישראל והדברים החיוניים למדינת ישראל".</p>
      <p>בנט: "צה"ל פעל בשבוע שעבר בפעולה משמעותית נגד הכוחות האיראניים בסוריה. המסר שלנו לאותם כוחות טרור איראניים בסוריה: אין לכם מה לחפש כאן, אין לכם מה לנסות להתבסס, כל מה שתנסו לעשות פה – אתם תיתקלו בצה"ל חזק ונחוש שיפגע בכם. <br/>למנהיגי איראן אנחנו אומרים: תתמקדו באזרחים שלכם, בשיפור החיים של אזרחי איראן ולא בניסיון בלתי מוצלח לפגוע באזרחי ישראל".</p>
      <figure>
        <img src="https://www.0404.co.il/wp-content/uploads/2019/11/%D7%91%D7%A0%D7%98-%D7%95%D7%A2%D7%95%D7%A4%D7%A8-%D7%95%D7%99%D7%A0%D7%98%D7%A8-%D7%91%D7%A6%D7%A4%D7%95%D7%9F.jpeg"/>
        <figcaption>אריאל חרמוני, משרד הביטחון</figcaption>
      </figure>
      <figure>
        <img src="https://www.0404.co.il/wp-content/uploads/2019/11/%D7%91%D7%A0%D7%98-%D7%91%D7%A6%D7%A4%D7%95%D7%9F.jpeg"/>
        <figcaption>אריאל חרמוני, משרד הביטחון</figcaption>
      </figure>
    </article>
  </body>
</html>