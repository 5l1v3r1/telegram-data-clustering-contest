<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563072/italiki-prwtotypia-700-eyrw-to-mina-se-opoion-egkatastathei-se-mikra-chwria"/>
    <meta property="og:site_name" content="NOOZ."/>
    <meta property="article:published_time" content="2019-11-24T15:40:00+00:00"/>
    <meta property="og:title" content="Ιταλική πρωτοτυπία: 700 ευρώ το μήνα σε όποιον εγκατασταθεί σε μικρά χωριά"/>
    <meta property="og:description" content="Καθαρός αέρας, όμορφο τοπίο και μηδέν εγκληματικότητα."/>
  </head>
  <body>
    <article>
      <h1>Ιταλική πρωτοτυπία: 700 ευρώ το μήνα σε όποιον εγκατασταθεί σε μικρά χωριά</h1>
      <address>
        <time datetime="2019-11-24T15:40:00+00:00">24 Nov 2019, 15:40</time>
      </address>
      <p>
        <b>Καθαρός αέρας, όμορφο τοπίο και μηδέν εγκληματικότητα.</b>
      </p>
      <p>Έτσι διαφημίζεται μια <b>μικρή ερημωμένη περιφέρεια </b>στη <b>νότια Ιταλία</b>.</p>
      <p>Και όποιος μετακομίσει εκεί παίρνει και χρήματα από το κράτος. Υπό προϋποθέσεις …</p>
      <p>Το Μόλιζε είναι μια από τις μικρότερες και πιο άγνωστες από τις συνολικά είκοσι περιφέρειες της Ιταλίας. </p>
      <p>«<b>Το Μόλιζε δεν υπάρχει</b>» είναι ένα χαρακτηριστικό αστείο στην Ιταλία.</p>
      <p>Η περιοχή βρίσκεται μόλις 200 χλμ νοτιανατολικά από τη <b>Ρώμη</b>, ανάμεσα στην <b>Αδριατική</b> και τα <b>Απέννινα Όρη</b>. Η επιφάνειά της είναι πέντε φορές μεγαλύτερη από αυτή του <b>Βερολίνου </b>και παρόλα αυτά δεν κατοικούν εκεί περισσότεροι από 300.000 άνθρωποι.</p>
      <p>«Κάτι πρέπει να αλλάξει» δηλώνει ο περιφερειάρχης <b>Ντονάτο Τομά</b>, ο οποίος έχει σχετικό σχέδιο.</p>
      <p>Όποιος λοιπόν μετακομίσει στο Μόλιζε, θα πάρει <b>μετρητά</b>.</p>
      <p>«Πληρώνουμε 700 ευρώ το μήνα για τρία χρόνια», δηλώνει ο Τομά στο <b>Γερμανικό Πρακτορείο Ειδήσεων</b>.</p>
      <p>Το γραφείο του βρίσκεται στην πρωτεύουσα <b>Καμπομπάσο</b>, μια πόλη 50.000 κατοίκων σε υψόμετρο 800 μέτρων. Η πρόσκλησή του απευθύνεται σε όσους θελήσουν και τολμήσουν να μετακομίσουν σε ένα χωριό με λιγότερους από 2.000 κατοίκους και μείνουν εκεί για τουλάχιστον πέντε χρόνια.</p>
      <p>Θα πρέπει όμως, εκτός από το να μείνει εκεί, ο νέος κάτοικος να ιδρύσει και μια <b>επιχείρηση </b>ή να <b>ανακαινίσει </b>ένα <b>σπίτι </b>στο οποίο θα <b>κατοικήσει</b>.</p>
      <p>Στόχος είναι να μην ερημώσει η περιοχή, λέει ο 61χρονος πολιτικός.</p>
      <p>Το Μόλιζε ανήκει στις <b>λιγότερο</b> <b>αναπτυγμένες </b>περιοχές της Ιταλίας και οι κάτοικοί του το εγκαταλείπουν εδώ και δεκαετίες. Ιδιαίτερα οι νέοι αναζητούν αλλού εργασία.</p>
      <p>Ο περιφερειάρχης Τομά δηλώνει πάντως πως η περιοχή έχει πολλά καλά και αξίζει τον κόπο να μετακομίσει κανείς εκεί: «Εδώ είναι ήσυχα, δεν υπάρχει οργανωμένο έγκλημα και έχουμε το καλύτερο νερό της Ιταλίας. Ακόμη εδώ τρώει κανείς καλά και το κρασί μας είναι εξαιρετικό».</p>
      <p>Όποιος κάνει το μεγάλο βήμα, έχει να επιλέξει <b>ανάμεσα σε 106 χωριά</b>.</p>
      <p>Η διορία για να δηλώσει κανείς ενδιαφέρον στο δήμο του Καμπομπάσο λήγει στις 30 Νοεμβρίου.</p>
      <p>Στη συνέχεια οι τοπικοί άρχοντες θα αποφασίσουν ποια από τα σχέδια αξίζουν τον κόπο.</p>
      <p>Στον πρώτο γύρο θα επιλεγούν <b>40 υποψήφιοι</b>.</p>
      <p>Εάν πάει καλά θα το πρόγραμμα, θα <b>παραταθεί </b>για ακόμα ένα χρόνο. Η <b>αποζημίωση </b>που λαμβάνει κάποιος είναι για τρία χρόνια και είναι απολύτως διασφαλισμένη, βεβαιώνει ο περιφερειάρχης.</p>
      <p>Δεν είναι όμως βαρετή η ζωή στο χωριό;</p>
      <p>Καθόλου, δηλώνει ο 47χρονος δήμαρχος του<b> Ορατίνο Ρομπέρτο ντε Σόκιο</b>, γιατρός στο επάγγελμα.</p>
      <p>Το <b>καλοκαίρι</b> είσαι σε τρία τέταρτα στην Αδριατική και το χειμ<b>ώνα </b>σε σαράντα λεπτά στο πιο κοντινό χιονοδρομικό κέντρο.</p>
      <p>Το Ορατίνο με τα στενά δρομάκια και τα αναπαλαιωμένα πέτρινα σπίτια ανήκει στην ένωση των πιο όμορφων χωριών της Ιταλίας, λέει με περηφάνια ο δήμαρχος.</p>
      <p>Πολλοί έχουν ακούσει για το νέο σχέδιο του περιφερειάρχη και ελπίζουν να έρθει πράγματι κόσμος. Θα προτιμούσαν πάντως να μην έρθουν φωνακλάδες <b>Ναπολιτάνοι </b>και τους χαλάσουν την ησυχία…</p>
      <p>
        <b>Πηγή: Deutsche Welle </b>
      </p>
    </article>
  </body>
</html>