<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701113-borras-diu-que-els-senyals-que-arriben-del-psoe-deixen-poc-espai-per-a-l-esperanca.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T15:46:05+00:00"/>
    <meta property="og:title" content="Borràs diu que els “senyals” que arriben del PSOE “deixen poc espai per a l’esperança”"/>
    <meta property="og:description" content="La portaveu de JxCat reclama a Pedro Sánchez que reconegui Quim Torra com a interlocutor"/>
  </head>
  <body>
    <article>
      <h1>Borràs diu que els “senyals” que arriben del PSOE “deixen poc espai per a l’esperança”</h1>
      <address><time datetime="2019-11-24T15:46:05+00:00">24 Nov 2019, 15:46</time> by <a rel="author">ACN</a></address>
      <ul>
        <li>
          <b>La portaveu de JxCat reclama a Pedro Sánchez que reconegui Quim Torra com a interlocutor</b>
        </li>
      </ul>
      <p>La portaveu de JxCat al Congrés, Laura Borràs, ha assegurat aquest diumenge que “tots els senyals” que arriben del PSOE “deixen poc marge per a l’esperança” i ha posat d’exemple que els socialistes “critiquin” la immersió lingüística. Un model que, segons ha defensat Borràs, no només és d’èxit sinó també de cohesió social.</p>
      <p>En una atenció als mitjans de comunicació des de Lleida, Borràs ha assegurat que JxCat té “tota” la predisposició per dialogar i ha instat el president del govern espanyol, Pedro Sánchez, a fer d’estadista i reconèixer el president de la Generalitat, Quim Torra, com a interlocutor.</p>
      <p>Borràs ha assegurat que JxCat vol fer política i ha demanat que hi hagi interlocució a l’altre costat per solucionar una situació de “repressió” que, segons ha apuntat, amb Sánchez no ha fet més que créixer.</p>
      <p>La portaveu de JxCat al Congrés ha dit que no ha rebut cap trucada i ha contraposat l’actitud del PSOE amb la del seu grup. “Nosaltres sí que hi som. Tenim solucions i propostes mentre que desconeixem les propostes de Sánchez. Les nostres propostes passen pel <i>Sit and Talk</i>”, ha afegit.</p>
      <p>Borràs ha refermat la posició de votar en contra la investidura de Sánchez “no com un caprici sinó fruit de la realitat que tenim davant”. “Volem solucions polítiques i per fer-ho fa falta aquesta interlocució”, ha insistit.</p>
      <p>En aquest context, després de la consulta a la militància del PSOE que ha avalat un govern de coalició PSOE-Unides Podem, s’ha preguntat si Sánchez serà capaç de progressar en alguna cosa més que “repressió, regressió de la democràcia, absència de diàleg i no reconeixement dels interlocutors polítics, com és Torra”. És el moment, segons Borràs, de veure si el president del govern espanyol en funcions fa d’estadista o vol “que progressi la retallada de drets fonamentals”.</p>
      <p>“Veurem si és capaç de tornar a uns mínims molt bàsics: reconeixement dels interlocutors i seure”, ha conclòs.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1701044-el-psoe-avala-l-acord-de-progres.html"/>
        <a href="http://www.elpuntavui.cat/politica/article/17-politica/1700936-les-bases-del-psoe-i-d-unides-podem-voten-sobre-el-govern-de-coalicio.html"/>
        <a href="http://www.elpuntavui.cat/politica/article/17-politica/1700888-erc-condiciona-la-investidura-de-pedro-sanchez-a-una-taula-de-negociacio-entre-governs.html"/>
        <a href="http://www.elpuntavui.cat/politica/article/17-politica/1700231-jxcat-critica-els-anuncis-parcials-sobre-acords-parcials-perque-dificulten-la-negociacio-dels-pressupostos.html"/>
      </related>
    </article>
  </body>
</html>