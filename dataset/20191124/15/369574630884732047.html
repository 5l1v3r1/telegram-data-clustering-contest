<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/nemka-obvinena-z/r~7622cae40ecc11eab259ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T15:53:27+00:00"/>
    <meta property="og:title" content="Němka, která se připojila k Islámskému státu, se s pomocí vlády i s dětmi vrátila"/>
    <meta property="og:description" content="Laura H. i s dětmi pobývala v zajateckém táboře v Irbílu. Její manžel, Američan somálského původu, zahynul v bojích v Sýrii."/>
  </head>
  <body>
    <article>
      <h1>Němka, která se připojila k Islámskému státu, se s pomocí vlády i s dětmi vrátila</h1>
      <address>
        <time datetime="2019-11-24T15:53:27+00:00">24 Nov 2019, 15:53</time>
      </address>
      <p>Laura H. z Hesenska a její tři děti přiletěly v sobotu večer na letiště ve Frankfurtu nad Mohanem. Na cestu do vlasti vyrazila 30letá Němka ze severoiráckého města Irbíl, kam se před tím dostala ze severu Sýrie. Podle agentury DPA tam pobývala v zajateckém táboře. Bližší údaje k ženině totožnosti úřady nesdělily.</p>
      <p>Podle časopisu Spiegel Němka na Blízký východ odcestovala v roce 2016 se svým manželem, Američanem somálského původu, a tehdy dvěma dětmi. Její muž v bojích v Sýrii zahynul.</p>
      <p>Související</p>
      <h3>Chybí voda a lidé prchají. Manželky bojovníků z IS popsaly tábory na severu Sýrie</h3>
      <figure>
        <img src="https://cdn.xsd.cz/resize/01aed52b04d238ceac9936ba943ec78b_extract=133,0,1959,1102_resize=240,135_.jpg?hash=dfad3c924306dbc6e549aa45073a6cfc"/>
      </figure>
      <p>Generální státní zastupitelství v Karlsruhe, které se zabývá závažnými trestnými činy včetně terorismu, sdělilo, že žena čelí obvinění z členství v teroristické organizaci a také z porušení povinností při péči o dítě. Zatykač na ní ale vydán nebyl.</p>
      <p>Západní státy se dlouho zdráhaly přijímat zpět své občany, kteří se na Blízkém východě připojili k teroristickým organizacím. Na počátku listopadu Turecko oznámilo, že začne zahraniční bojovníky deportovat. Do Německa do konce minulého týdne přiletělo po vyhoštění z Turecka deset lidí (jak Turecko vyhostilo nejdříve amerického islamistu a hned po něm dánského, <a href="https://zpravy.aktualne.cz/zahranici/turecko-vyhostilo-americkeho-islamistu-chysta-deportace-i-se/r~0c7830e6046511ea8d520cc47ab5f122/">jsme psali zde</a>).</p>
      <p>Už v srpnu ale do Německa ze Sýrie dorazily tři sirotci a jedno těžce nemocné dítě, jejichž rodiče odešli z Německa, aby se připojili k IS.</p>
      <p>Letos v červenci poslal Vrchní zemský soud ve Stuttgartu do vězení 32letou Němku na pět let za členství v teroristické organizaci Islámský stát. Policie Sabinu S. zadržela loni v létě v Baden-Badenu při návratu do Německa. Podle státního zastupitelství to je první případ, kdy <a href="https://zpravy.aktualne.cz/zahranici/na-zenu-bojovnika-islamskeho-statu-dopadl-trest-nemecky-soud/r~b412e4ee9f0311e98aa4ac1f6b220ee8/">soud rozhodl o vině ženy, jež působila v řadách hnutí Islámský stát.</a></p>
      <p>Podle statistik německých úřadů se nyní na Blízkém východě nachází asi 80 německých občanů, kteří tam v minulých letech bojovali v řadách IS.</p>
    </article>
  </body>
</html>