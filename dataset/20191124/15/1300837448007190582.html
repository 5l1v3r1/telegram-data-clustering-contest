<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/sport/tennis/2019/11/24/tennis-davis-2020-italia-trova-la-corea-el-turno-preliminare_35052e50-b95c-4ae2-b274-ae51c3b5690f.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T15:16:43+00:00"/>
    <meta property="og:title" content="Davis 2020, Italia trova la Corea nel turno preliminare"/>
    <meta property="og:description" content="A marzo la sfida in casa per entrare nella fase a gironi (ANSA)"/>
  </head>
  <body>
    <article>
      <h1>Davis 2020, Italia trova la Corea nel turno preliminare</h1>
      <h2>A marzo la sfida in casa per entrare nella fase a gironi</h2>
      <address><time datetime="2019-11-24T15:16:43+00:00">24 Nov 2019, 15:16</time> by <a rel="author">Redazione ANSA</a></address>
      <p>Sarà la Corea l'avversaria dell'Italia nel turno preliminare della Coppa Davis 2020, in programma il 6 ed il 7 marzo prossimo. Gli azzurri giocheranno in casa. Lo ha stabilito il sorteggio che si è svolto alla Caja Magica di Madrid - prima dell'inizio della sfida che assegna il titolo 2019 - che ha definito gli accoppiamenti delle dodici sfide che qualificheranno alle Finals del prossimo anno. Due i precedenti tra Italia e Corea in Coppa Davis, entrambi vinti dagli azzurri. Nel 1981, a San Remo, l'Italia ha chiuso 4-1 nel play off per non retrocedere dal World Group. Corrado Barazzutti e Adriano Panatta hanno vinto i due singolari contro Woo-Ryong Lee e Choon-Ho Kim, poi Panatta e Bertolucci hanno di fatto chiuso l'incontro in doppio. Più difficile la sfida del 1987 a Seoul. L'Italia, in vantaggio 2-1 dopo la seconda giornata, si è imposta solo al quinto e decisivo singolare grazie al successo in tre set di Paolo Cané su Bong-Soo Kim. <br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>