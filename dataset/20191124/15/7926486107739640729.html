<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013132/%D9%81%D8%B1%D9%85%D8%A7%D9%86%D8%AF%D9%87-%D9%86%DB%8C%D8%B1%D9%88%DB%8C-%D8%B2%D9%85%DB%8C%D9%86%DB%8C-%D8%A7%D8%B1%D8%AA%D8%B4-%D8%A7%D9%86%D9%88%D8%A7%D8%B9-%D9%BE%D9%87%D9%BE%D8%A7%D8%AF-%D8%A8%D8%A7-%D8%A8%D8%B1%D8%AF%D9%87%D8%A7%DB%8C-%D8%B9%D9%85%D9%84%DB%8C%D8%A7%D8%AA%DB%8C-%D9%85%D8%AA%D9%81%D8%A7%D9%88%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T15:47:34+00:00"/>
    <meta property="og:title" content="فرمانده نیروی زمینی ارتش: انواع پهپاد با بردهای عملیاتی متفاوت سازمان‌دهی شده است"/>
    <meta property="og:description" content="فرمانده نیروی زمینی ارتش با بیان اینکه انواع پهپاد با بردهای عملیاتی متفاوت سازمان‌دهی شده است، گفت: روز به روز در حال تجهیز و توسعه این یگان‌ها به بهترین و کارآمدترین نوع پهپادها هستیم."/>
  </head>
  <body>
    <article>
      <h1>فرمانده نیروی زمینی ارتش: انواع پهپاد با بردهای عملیاتی متفاوت سازمان‌دهی شده است</h1>
      <address>
        <time datetime="2019-11-24T15:47:34+00:00">24 Nov 2019, 15:47</time>
      </address>
      <p>
        <i>فرمانده نیروی زمینی ارتش با بیان اینکه انواع پهپاد با بردهای عملیاتی متفاوت سازمان‌دهی شده است، گفت: روز به روز در حال تجهیز و توسعه این یگان‌ها به بهترین و کارآمدترین نوع پهپادها هستیم.</i>
      </p>
      <p>به گزارش مشرق به نقل از روابط عمومی ارتش، <b>امیر سرتیپ کیومرث حیدری</b> در حاشیه همایش مسئولین مجتمع‌های فرهنگی کوی‌های سازمانی نزاجا با تاکید بر این‌که امروز، ارتقا تحرک، محور اصلی نیروی زمینی ارتش است گفت: در حوزه فناوری پهپاد به خودکفایی دست یافته‌ایم.</p>
      <blockquote>بیشتر بخوانید:<br/><a href="https://www.mashreghnews.ir/news/1012893/%D9%86%D8%AF%D8%A7%D8%AC%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D8%B4%D9%86%D8%A7%D9%88%D8%B1-%D8%AC%D8%AF%DB%8C%D8%AF-%D8%AF%D8%B1-%D9%BE%D8%B1%D9%88%DA%98%D9%87-%D9%86%DA%AF%DB%8C%D9%86">نداجا به دنبال شناور جدید در پروژه نگین</a></blockquote>
      <p>وی گفت: طرح‌های تحولی عمیقی در این نیرو انجام شده است، به این معنا که کلیه یگان‌های نیروی زمینی ارتش متناسب با رصدی که از تهدیدات داریم در ماهیت و هویت متحول شده‌اند.</p>
      <p>وی ادامه داد: در کنار این تحول بزرگ که در ساختار نیروی زمینی ارتش رخ داده است، نیازمند این هستیم تا مستمرا تجهیزات نوین و به‌روز را که پاسخ گوی نیازهای عملیاتی باشد در چرخه دفاعی مورد استفاده قرار دهیم.</p>
      <p>امیر سرتیپ حیدری با اشاره به مولفه تحرک در نیروی زمینی ارتش گفت: امروز محور اصلی نزاجا ارتقا تحرک است، ما یگان‌های واکنش سریع و یگان‌های متحرک هجومی را به وجود آورده ایم، که تحرک و چابکی، ویژگی ذاتی این یگان‌ها است.</p>
      <p>وی تاکید کرد: یگان متحرک هجومی یگانی است که حداکثر قدرت تحرک و تهاجم در آن نهادینه شده و می‌تواند درکوتاه‌ترین زمان ممکن خودش را به منطقه تهدید برساند.</p>
      <p>فرمانده نیروی زمینی ارتش گفت: در مجموع، نزاجا یک نیروی متحرک هجومی و واکنش سریع است که با یاری خداوند در صورت لزوم، پاسخ دندان شکنی به تهدیدات دشمنان اسلام خواهد داد.</p>
      <p>وی خاطر نشان کرد: در راستای طرح ساختاری نزاجا، یکی از تجهیزات دفاعی و به روز که هم در بعد جمع آوری اطلاعات و هم در بعد انجام عملیات‌های مختلف مورد بهره برداری قرار می‌گیرد، «پهپاد» است که در انواع مختلف با بردهای عملیاتی متفاوت در یگان‌های نیرو سازمان دهی شده است.</p>
      <p>فرمانده نیروی زمینی ارتش گفت: روز به روز در حال تجهیز و توسعه این یگان‌ها به بهترین و کارآمدترین نوع پهپادها هستیم و در حوزه فناوری پهپاد نیز به خودکفایی دست یافته ایم.</p>
      <p>امیر سرتیپ کیومرث حیدری بیان کرد: بهترین مژده به ملت عزیز این است که فناوری تولید و در اختیار گرفتن پهپادهای بومی شده در نیروی زمینی، مربوط به متخصصین داخلی این نیرو است و با قابلیت‌های خوبی که در نیروی انسانی داریم توانسته ایم در عرصه تولید و به خدمت گیری پهپاد در ابعاد و مقیاس مختلف عملیاتی، به این فناوری دست یابیم، و در سایر تجهیزات به ویژه در حوزه جنگ الکترونیک نیز توانسته ایم ظرفیت مطلوبی را در یگان‌های نیروی زمینی ارتش ایجاد کنیم.</p>
    </article>
  </body>
</html>