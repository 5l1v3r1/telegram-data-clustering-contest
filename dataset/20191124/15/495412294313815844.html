<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-lega-supera-33-m5s-in-netto-calo-fdi-intravede-la-doppia-cifra/1952805/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T15:56:16+00:00"/>
    <meta property="og:title" content="Sondaggi politici/ ‘Sardine’ anti-Salvini, potenziale 15%: Pd e M5s ancora in crisi"/>
    <meta property="og:description" content="Sondaggi politici, tra &quot;sardine&quot; e Regionali Emilia Romagna: il 15% di bacino potenziale per il movimento anti-Salvini. Le intenzioni di voto, crisi Pd-M5s"/>
  </head>
  <body>
    <article>
      <h1>Sondaggi politici/ ‘Sardine’ anti-Salvini, potenziale 15%: Pd e M5s ancora in crisi</h1>
      <h2>Sondaggi politici, tra “sardine” e Regionali Emilia Romagna: il 15% di bacino potenziale per il movimento anti-Salvini. Le intenzioni di voto, crisi Pd-M5s</h2>
      <address><time datetime="2019-11-24T15:56:16+00:00">24 Nov 2019, 15:56</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p>Nei sondaggi politici stilati invece da Noto, sempre per Quotidiano Nazionale, si parte <b>dall’Emilia Romagna</b> ma si esce decisamente di “confine”: il tema affrontato sono le “<a href="https://www.ilsussidiario.net/news/sardine-in-piazza-se-pd-e-m5s-ci-mettono-su-il-cappello-muoiono/1952149/"><b>sardine</b></a>”, il <b>movimento anti-Lega e anti-Salvini</b> che nato in Emilia potrebbe avere conseguenze assai più a livello nazionale come unico vero “freno” all’avanzata politica del Centrodestra a guida leghista. Ebbene, secondo il sondaggio stilato in questi giorni, le “sardine” potrebbero arrivare ad un potenziale 15% nazionale con il movimento di piazza: si tratta di fatto di un bacino elettorale formato da un vasto mondo della sinistra che non si sente rappresentato da nessuno, compreso <b>Pd, M5s e LeU.</b> «<i>Se le sardine dovessero candidarsi? In questo caso si registra il colpo di scena. Il 10% della popolazione dichiara che li voterebbe certamente, a questi si aggiunge il 5% che li prenderebbe in considerazione</i>», rilancia Noto sul QN, mostrando poi come il <b>54% sia convinto che Salvini possa essere contrastato dalle “sardine”</b> anche a livello nazionale e non solo con eco puramente emiliano-romagnolo. (agg. di Niccolò Magnani)</p>
      <h4>SWG (24 NOVEMBRE): BORGOGNONI SUPERA BONACCINI IN EMILIA</h4>
      <p><b>Sondaggi politici</b> sorprendenti quelli pubblicati oggi dal Quotidiano Nazionale: la rilevazione di voto SWG sulle <b>elezioni in Emilia Romagna</b> premiato <b>Lucia Borgonzoni</b>, che supererebbe l’attuale governatore <b>Stefano Bonaccini</b>. La candidata della Lega si attesta al 48,5%, mentre l’esponente Pd non va oltre il 40%: dati che risentono profondamente della presenza del Movimento 5 Stelle, <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"><b>in corsa dopo la consultazione su Rousseau</b></a>. I grillini raccoglierebbero l’8,5%, “mangiando” voti al Centrosinistra: SWG stima la quota al 5%. Super risultato per la Lega di Matteo Salvini: il Carroccio è quotato al 32%, seguito dal 7% di Fratelli d’Italia, dal 5% della Lista Borgonzoni e dal 4,5% di Forza Italia. Brutte notizie per il Partito Democratico, solo secondo partito emiliano con il 27%. Le liste civiche di Csx raccolgono l’8,5%, Italia in comune di Pizzarotti il 2% e la Lista di sinistra il 2,5%. Il Centrodestra può sorridere e continuare a sognare di vincere nel fortino rosso per eccellenza… (Aggiornamento di Massimo Balsamo)</p>
      <h4>SONDAGGI POLITICI: LEGA AL 33,1%, CROLLA IL M5S</h4>
      <p>Alle spalle le elezioni umbre, è tempo di volgere lo sguardo alle <a href="https://www.ilsussidiario.net/news/sondaggi-politici-regionali-emilia-romagna-sorpasso-pd-su-lega-bonaccini-al-41/1951352/"><b>elezioni regionali in Emilia Romagna</b></a> in programma a gennaio 2020, ma non solo. Le tensioni al <b>Governo</b> mettono in pericolo la stabilità del Conte-bis e quale sarebbe lo scenario in caso di ritorno anticipato alle urne? Come evidenziato dai<b> sondaggi politici</b>, la nascita di Italia Viva ha rimescolato le carte in tavola, ma una delle certezze è la Lega primo partito: secondo la Supermedia di Youtrend per Agi, il partito di Matteo Salvini si attesta al 33,1%. Cifre importanti per il Carroccio, che ha staccato la concorrenza: il Partito Democratico non va oltre il 19,3%, mentre il Movimento 5 Stelle precipita al 16,4%; nel giro di due settimane, il Movimento di Di Maio ha perso più di un punto percentuale. Fratelli d’Italia intravede l’obiettivo doppia cifra: il partito di Giorgia Meloni è al 9,5%, in esponenziale crescita. Forza Italia e Italia Viva sono rispettivamente al 7% e al 5,1%. Infine, gli altri partiti di Sinistra: La Sinistra al 2,2%, +Europa all’1,8% e Verdi all’1,7%.</p>
      <h4>SONDAGGI POLITICI: PER IL 72,7% M5S NON IN GRADO DI GOVERNARE</h4>
      <p>La maggioranza di Governo nettamente battuta dall’opposizione di Centrodestra: M5s, Pd, Italia Viva e Liberi e Uguali si attestano al 42,9%, mentre la coalizione trainata dalla Lega è al 50,4%. E le brutte notizie per il <b>Movimento 5 Stelle</b> non sono terminate: un sondaggio realizzato da Termometro Politico per Coffee Break fa scattare l’allarme in casa grillina. Alla domanda “Il M5s si può ritenere un “partito di Governo” (anche in coalizione) o solo forza di opposizione?”, il 72,7% ha stroncato Di Maio &amp; Co.: per questa parte di elettori, può essere solo partito di opposizione, non è in grado di governare. Solo il 10% crede che il M5s può governare, ma da solo e senza scendere a compromessi con altri, mentre per il 15,2% può governare anche in coalizione con altri partiti.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-open-media-lega-al-332-crisi-m5s-ma-si-rialza-il-governo/1953072/"/>
        <a href="https://www.ilsussidiario.net/news/ballottaggio-elezioni-comunali-2019-diretta-risultati-lamezia-terme-isola-c-rizzuto/1952230/"/>
        <a href="https://www.ilsussidiario.net/news/spillo-da-conte-a-grillo-quellitalia-giallorossa-mai-eletta-al-governo/1952965/"/>
        <a href="https://www.ilsussidiario.net/news/scenario-se-il-nuovo-prodi-del-pd-viene-bocciato-dalle-sardine/1952929/"/>
        <a href="https://www.ilsussidiario.net/news/spy-forza-italia-30-poltrone-in-palio-ronzulli-batte-carfagna-e-sfida-ghedini/1953042/"/>
        <a href="https://www.ilsussidiario.net/news/dietro-le-quinte-emilia-e-calabria-il-patto-e-lo-scambio-che-salva-m5s-e-pd/1953001/"/>
      </related>
    </article>
  </body>
</html>