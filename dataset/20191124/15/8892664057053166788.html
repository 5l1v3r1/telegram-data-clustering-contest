<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/kulfoldi-foci/a-feketepiacrol-kaphatott-majat-abidal-barcelona/jkxwecc"/>
    <meta property="og:site_name" content="Blikk.hu"/>
    <meta property="article:published_time" content="2019-11-24T15:13:42+00:00"/>
    <meta property="og:title" content="Botrány: a feketepiacról kaphatott májat a világhírű focista"/>
    <meta property="og:description" content="Barcelona — Óriási botrány van kibontakozóban a spanyol labdarúgó-bajnokságban címvédő Barcelonánál."/>
  </head>
  <body>
    <article>
      <h1>Botrány: a feketepiacról kaphatott májat a világhírű focista</h1>
      <address><time datetime="2019-11-24T15:13:42+00:00">24 Nov 2019, 15:13</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b><b>Barcelona </b>— Óriási botrány van kibontakozóban a spanyol labdarúgó-bajnokságban címvédő Barcelonánál.</b>
        </i>
      </p>
      <p>A vádak szerint a klub korábbi elnöke, Sandro Rosell (55) tudtával a feketepiacról szereztek májdonort a francia Éric Abidalnak (40), aki azóta a csapat sportigazgatója. A korábbi focistánál 2011 márciusában diagnosztizáltak rákot, s a lehető legrövidebb időn belül megoperálták.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Még a májusi, Real Madrid elleni csúcsrangadón visszatért a pályára, de 2012-ben kiújult a betegsége, májtranszplantációra volt szükség. Végül az unokatestvére volt a megfelelő donor az orvosok szerint.</p>
      <p>2018 nyarán az el Confidencial nevű újság arról írt cikket, hogy a feketepiacról vettek májat Abidalnak – a lap telefonbeszélgetésekre hivatkozott, amelyekben Rosell bevallja egy alkalmazottjának a törvénysértést.</p>
      <p>– <u>Teljesen megdöbbentem, amikor olvastam a híreket, hiszen én voltam a donor. Másfél hónapon át kórházban feküdtem, nem értem ezt az egészet. Amikor olvasom, hogy a máj, amit Éric kapott, talán nem is az enyém volt... Először nevettem, mégis miket hordanak össze ezek az emberek?!</u></p>
      <p>– nyilatkozta a lapnak két hete Abidal unokatestvére, Gerard.</p>
      <p>Rosell 2014-ben távozni kényszerült az elnöki posztról, ugyanis a spanyol ügyészség meggyanúsította egy nemzetközi pénzmosási ügyben.</p>
    </article>
  </body>
</html>