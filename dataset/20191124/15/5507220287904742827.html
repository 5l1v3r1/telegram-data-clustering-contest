<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188758/"/>
    <meta property="og:site_name" content="Janam TV"/>
    <meta property="article:published_time" content="2019-11-24T15:39:57+00:00"/>
    <meta property="og:title" content="ഇഴജന്തുക്കളുടെ വിഹാരമായി കേന്ദ്രമായി ഇടുക്കി വാത്തിക്കുടിയിലെ അങ്കണവാടി; പരാതി നല്‍കിയിട്ടും നടപടി സ്വീകരിക്കാതെ സര്‍ക്കാര്‍"/>
    <meta property="og:description" content="ഇടുക്കി: പാമ്പും പഴുതാരയും അടക്കമുള്ള ഇഴ ജന്തുക്കളെ കാണാത്ത ഒരു ദിവസം പോലുമില്ല. ഇടുക്കി വാത്തിക്കുടി ട്രൈബല്‍ അങ്കണവാടി ജീവനക്കാരുടെ വാക്കുകളാണിത്."/>
  </head>
  <body>
    <article>
      <h1>ഇഴജന്തുക്കളുടെ വിഹാരമായി കേന്ദ്രമായി ഇടുക്കി വാത്തിക്കുടിയിലെ അങ്കണവാടി; പരാതി നല്‍കിയിട്ടും നടപടി സ്വീകരിക്കാതെ സര്‍ക്കാര്‍</h1>
      <address><time datetime="2019-11-24T15:39:57+00:00">24 Nov 2019, 15:39</time> by <a rel="author">Janam TV Web Desk</a></address>
      <p>ഇടുക്കി: പാമ്പും പഴുതാരയും അടക്കമുള്ള ഇഴ ജന്തുക്കളെ കാണാത്ത ഒരു ദിവസം പോലുമില്ല. ഇടുക്കി വാത്തിക്കുടി ട്രൈബല്‍ അങ്കണവാടി ജീവനക്കാരുടെ വാക്കുകളാണിത്. ഇഴജന്തുക്കളുടെ വിഹാര കേന്ദ്രമാണ് വാത്തിക്കുടി ട്രൈബല്‍ അങ്കണവാടി. ദിവസങ്ങള്‍ക്ക് മുന്‍പാണ് ഇവിടെ വെച്ച് ഒരു രക്ഷിതാവിന് പാമ്പു കടിയേറ്റത്.</p>
      <p>രണ്ടര ഏക്കറോളം വരുന്ന കാടിനുള്ളിലാണ് അങ്കണവാടി സ്ഥിതി ചെയ്യുന്നത്. അങ്കണവാടിയുടെ ദുരവസ്ഥയെ കുറിച്ച് സര്‍ക്കാരിനോട് പലതവണ പരാതിപ്പെട്ടിട്ടും യാതൊരു നടപടിയും ഇതു വരെ സ്വീകരിച്ചിട്ടില്ലെന്നാണ് ജീവനക്കാര്‍ പറയുന്നത്.</p>
      <p>അങ്കണവാടി കെട്ടിടത്തിന് പുറകില്‍ നിറയെ എലിമാളങ്ങളാണ്. കുട്ടിയെ അങ്കണവാടിയിലെത്തിച്ച് മടങ്ങുമ്പോഴാണ് രക്ഷിതാവിന് പാമ്പ് കടിയേറ്റത്. തക്ക സമയത്ത് ആശുപത്രിയിലെത്തിച്ചതിനാലാണ് ഇവരുടെ ജീവന്‍ രക്ഷിക്കാനായത്. ട്രൈബല്‍ ഡിപ്പാര്‍ട്ട്‌മെന്റിന്റെ കീഴിലാണ് ഈ ഭൂമി. ഇവിടെ പഠിക്കുന്ന കുഞ്ഞുങ്ങളുടെ ജീവന് പോലും വില കല്‍പ്പിക്കാത്ത അനാസ്ഥയാണ് അധകൃതരുടെ ഭാഗത്ത് നിന്നും ഉണ്ടാകുന്നത്.</p>
      <p>നമ്പര്‍ വണ്‍ കേരളം എന്ന് അവകാശപ്പെടുമ്പോഴും കേരളത്തിലെ പല വിദ്യാലയങ്ങളുടെയും അങ്കണവാടികളുടെയും അവസ്ഥ അതീവ ശോചനീയമാണ്.</p>
    </article>
  </body>
</html>