<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709813"/>
    <meta property="og:site_name" content="ישראל היום"/>
    <meta property="article:published_time" content="2019-11-24T15:44:27+00:00"/>
    <meta property="og:title" content="הדרמה ב&quot;הבימה&quot;: &quot;לא נפקיר חברים&quot;"/>
    <meta property="og:description" content="סאגת התיאטרון הלאומי ממשיכה - כשהפעם לדיון בבית משפט הגיעו גם שחקנים שתמכו בו • גילה אלמגור: &quot;אנחנו במצוקה&quot;במה"/>
  </head>
  <body>
    <article>
      <h1>הדרמה ב"הבימה": "לא נפקיר חברים"</h1>
      <h2>סאגת התיאטרון הלאומי ממשיכה - כשהפעם לדיון בבית משפט הגיעו גם שחקנים שתמכו בו • גילה אלמגור: "אנחנו במצוקה"</h2>
      <address><time datetime="2019-11-24T15:44:27+00:00">24 Nov 2019, 15:44</time> by <a rel="author" href="https://www.israelhayom.co.il/writer_articles?tid=346" target="_blank">מאיה כהן</a></address>
      <p>הדרמה בתיאטרון הלאומי הגיעה הבוקר לכתלי בית המשפט, שם דנו בעתידו של "<a href="https://www.israelhayom.co.il/article/708711">הבימה</a>" בנוכחות הנהלת התיאטרון ונציגי שחקנים שבאו לתמוך בהם: גילה אלמגור, יעקב כהן, עמי סמולרצ'יק, גיל פרנק, רובי פורת שובל, שרון אלכסנדר ועוד.</p>
      <p>בבית המשפט דנו בבקשת הפירוק שהוגשה בספטמבר על ידי מחלקת הטלמרקטינג בהובלתו של חורחה ספרן. עוד קודם לכן הוגש דו"ח של החשבת המלווה רו"ח חגית ג'ורג'י, ממנו עלה כי בהתאם לנתוני הנהלת חשבונות ל-30 בספטמבר 2019, לתיאטרון יתרת חוב העומדת לכל הפחות על כ-76 מיליון שקלים; אולם כנגד התחייבויות אלו קיימים לתיאטרון נכסים נזילים בסך כארבעה מיליון שקלים, ולכן סך החובות נכון לכרגע הם לפחות 72 מיליון שקלים.</p>
      <p>• <a href="https://www.israelhayom.co.il/article/708865">"יוצר "הנערים": "מדובר באפרטהייד"</a></p>
      <p>• <a href="https://www.israelhayom.co.il/article/708523">תכירו: הכלבים של המפורסמים</a>  </p>
      <p>• <a href="https://www.israelhayom.co.il/article/708177">נועה קירל ולירן דנינו "מאושרים"</a></p>
      <p>עוד עולה מהדו"ח כי על פי תלונות שהועברו, ישנם חובות בגין אי תשלום הבראה וביגוד לשנים 2018 ו-2019 לחלק גדול מהעובדים. "מבדיקתנו נמצא כי אכן לא שולמו ביגוד והבראה לכלל העובדים, אולם בהיעדר נתונים לא ניתן לקבוע את היקף החובות", נכתב.</p>
      <p>כזכור, הדיון הגיע בעקבות בקשת פירוק שהוגשה בחודש ספטמבר האחרון נגד התיאטרון, כשברקע מרחפת הכרזת שח"ם על סכסוך עבודה בשל אי תשלום משכורות לשחקנים לאור הגרעון העצום, והאיום שלהם להשבית את התיאטרון. בעוד שההנהלה מצידה טענה כי הגישה את כל המסמכים שנדרשו, מצד האוצר נטען כי הם לא מקבלים את כל שביקשו ולא מתאפשר לעבוד לפי תכנית הבראה.</p>
      <p>עם תום הדיון נשארו השחקנים לדבר, בהם גם גילה אלמגור, שדיברה על הקושי של השחקנים לחיות ולהמשיך לשחק ללא תשלום וללא משכורות, וכי זו בושה ששחקנים צריכים להגיע למצב הזה :"יש פה שחקנים עם ילדים קטנים, אני כבר התחלתי לחפש בין החברים בגדים לילדים, כל כך הרבה שנים אנחנו פה, אבל גם שחקנים צעירים צריכים משכורות כדי לשרוד, לשלם שכר דירה. בניגוד לאמנויות אחרות, המפעל של השחקנים זה הגוף והפנים. צריך לבוא לבמה מוכן וגמיש. אני פרקתי כתף והמשכתי לשחק, עולים על הבמה כל זמן שאפשר ולא מקבלים שכר. </p>
      <p>"מי שמעלה בדעתו שבתיאטרון אפשר להרוויח כסף ותיאטרון ציבורי יכול לשרוד בלי תמיכות - זה עניין של המדינה, מדינה שרוצה את הנשמה צריכה לתמוך בתרבות שלה, אחרת צריך לסגור את המדינה. </p>
      <p>"עזרה הדדית? אנחנו תמיד נתייצב ולא נפקיר חברים שלנו. אבקש לזמן את כל השחקנים והעובדים ולפתוח את הראש לרעיונות יצירתיים, ולא לחכות למדינה. גם אני קיבלתי מאוחר את השכר כמו כל השחקנים. אנחנו במצוקה, אבל ברפסודה הזאת אנחנו ביחד".</p>
      <p>מתיאטרון "הבימה" נמסר: "חבל שמדינת ישראל, שמנוהלת היום על ידי פקידי אוצר ולא על ידי שרים, מציגה נתונים לא מדויקים בפני בית המשפט, בחסות שכרון כוח מקומם וספינים תקשורתיים הזויים שמנסים לייצר דרמה. פקידי האוצר שוכחים לספר שעיקר הגירעון הינו באשמתה של המדינה, כשמנגד התיאטרון מסיים כבר שש שנים ברציפות, בכל שנה, בעודף תפעולי, וסובל רק בגלל חובות העבר למדינה והריבית הכבדה שקבעה המדינה לתיאטרון הלאומי שלה, כיוון שבחרה לתת לו הלוואות במקום מענקים.</p>
      <p>"להבדיל מהצהרות החשבת המלווה, הדוחות המבוקרים של התיאטרון מראים שהגירעון נמוך משמעותית ממה שהוצג בבית המשפט על ידי החשבת המלווה. תיאטרון הבימה דוחה על הסף את הנתונים שהוצגו על ידי החשבת המלווה, ודורש מהמדינה ליישם מידית את ההבטחות השלטוניות שניתנו לו במהלך השנתיים האחרונות - כולל את יישום דו"ח "ועדת עמדי", ולהעביר ללא דיחוי את ההקצבה השוטפת כדי שניתן יהיה לשלם משכורות ל-400 השחקנים והעובדים.</p>
      <p>• <a href="https://www.israelhayom.co.il/article/708479">קים אור אזולאי נגד מעיין אדם</a></p>
      <p>• <a href="https://www.israelhayom.co.il/article/705771">התוכנית המביכה של ליהיא ונעמה</a></p>
      <p>• <a href="https://www.instagram.com/tarboot2day/">כל התרבות, הרכילות והבידור - עכשיו באינסטגרם!</a></p>
    </article>
  </body>
</html>