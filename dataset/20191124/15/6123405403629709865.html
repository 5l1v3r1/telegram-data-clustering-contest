<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/cronache/maltempo-incubo-alluvione-in-piemonte-cede-porzione-di-viadotto-sull-a6-639004.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-24T15:19:00+00:00"/>
    <meta property="og:title" content="Maltempo, crolla viadotto su autostrada a Savona. Esonda lago di Como. VIDEO"/>
    <meta property="og:description" content="Allagamenti a Torino. Sospesa la produzione Ferrero ad Alba. Crolla viadotto sull'autostrada. VIDEO"/>
  </head>
  <body>
    <article>
      <h1>Maltempo, crolla viadotto su autostrada a Savona. Esonda lago di Como. VIDEO</h1>
      <h2>Allagamenti a Torino. Sospesa la produzione Ferrero ad Alba. Crolla viadotto sull'autostrada. VIDEO</h2>
      <address>
        <time datetime="2019-11-24T15:19:00+00:00">24 Nov 2019, 15:19</time>
      </address>
      <h3>Maltempo: crolla viadotto a Savona, un disperso nel Bormida</h3>
      <p>Non da' tregua l'ondata di Maltempo che sta flagellando Liguria e Piemonte. La domenica e' particolarmente difficile nel Savonese, dove e' crollato un tratto di viadotto. Al momento non ci sarebbero feriti ma sia attende ancora la conferma ufficiale. Gravi criticita' anche nell'Alessandrino, dove una donna di 52 anni e' dispersa dopo essere stata travolta dalla piena del fiume Bormida a Sezzadio. Anche nel Cuneese molte zone sono alluvionate, con persone in pericolo. A preoccupare e' anche il Po, con la piena del fiume a Torino e Moncalieri e grandi volumi di acqua nel delta del fiume. A Venezia l'acqua alta ha raggiunto un nuovo picco, fermandosi pero' a 130 centimetri. La Liguria chiedera' lo stato d'emergenza, ha annunciato il governatore, Giovanni Toti, pur precisando che "la regione non e' in ginocchio". In totale in Liguria sono 154 le persone evacuate dalle abitazioni tra Genova e il Savonese, ad Albisola Superiore, a Mallare, a Savona, a Varazze e, nell'Imperiese, nei comuni di Ospedaletti, Vessalico, Sanremo, Pieve di Teco e Ventimiglia. Invece risultano 600 isolati: solo a Savona, per una frana, unica strada di accesso a un gruppo di case in zona collinare, 270 persone non sono raggiungibili. Sempre nel Savonese e' ceduta una porzione di viadotto, circa 30 metri, tra Bivio A6/A10 Savona e Altare in direzione Torino. La causa sembrerebbe essere stata un importante movimento franoso. "Non posso ne' smentire ne' confermare al momento la presenza di automobilisti coinvolti", ha detto Toti. In 24 ore in alcune zone della regione e' caduto un terzo della pioggia media di un anno. In tre ore, nel Savonese sono caduti 100 millimetri di pioggia, da inizio ottobre quasi un metro e 70 centimetri d'acqua.</p>
      <figure>
        <iframe src="https://www.youtube.com/embed/IwYnYzK8kZk" width="560" height="315" data-service="Youtube" scrolling="no"/>
      </figure>
      <p>A Torino e' stata annullata la maratona per la piena del Po, a mezzogiorno, sia pure con un livello considerato decisamente inferiore rispetto alla piena del 2016. A Sezzadio, nell'Alessandrino, secondo una prima ricostruzione, una donna, che aveva lasciato poco distante la sua auto lungo la strada provinciale 186, avrebbe raggiunto a piedi un'altra macchina che si era impantanata a causa dell'acqua quando e' sopraggiunta la piena del fiume. I due occupanti della vettura sono riusciti a mettersi in salvo, la donna invece si sarebbe aggrappata all'auto venendo travolta insieme al veicolo. Nel Cuneese la piena del Po e dei rii minori ha allagato Carde', primo paese della pianura Padana nel Parco del Po: i vigili del fuoco stanno evacuando alcune abitazioni. In Veneto la situazione e' migliorata grazie all'attenuarsi delle precipitazioni e il limite delle nevicate e' in rialzo attorno ai 1.500-1.800 metri sulle Dolomiti. Monitorati i livelli dei corsi d'acqua Astico-Bacchiaglione, Brenta e Agno-Gua', Monticano. In Valle d'Aosta un migliaio di persone sono rimaste isolate a causa delle valanghe che hanno portato alla chiusura di alcune strade regionali. Nella regione l'allerta meteo e' arancione ed e' stato convocato d'urgenza il comitato viabilita'. In Calabria la situazione piu' critica e' quella di Reggio, dove interi quartieri risultano allagati. L'acqua ha coperto gran parte delle autovetture e alcuni automobilisti sono rimasti bloccati prima di essere soccorsi. Rinviata la processione della Madonna della Consolazione che era prevista nel pomeriggio. Strade allagate anche nel Catanzarese, dove le zone piu' interessate sono quelle del Lametino. Tra Lamezia Terme e Catanzaro, nel territorio di Marcellinara, un treno con passeggeri a bordo e' rimasto bloccato in una galleria a causa dell'acqua che aveva invaso la rete ferroviaria. </p>
      <p>
        <b>MALTEMPO: TOTI, 'SEGNALATA AUTO IN ZONA CROLLO, VERIFICHE IN CORSO'</b>
      </p>
      <p>"Stanno lavorando con unità cinofile i vigili del fuoco per capire, c'è una segnalazione di un'auto che avrebbe transitato in quel momento. Non è una segnalazione certa, i vigili del fuoco si riservano di analizzare tutto il terreno. Sotto c'è una colata di fango di circa 2 metri". Così il governatore ligure Giovanni Toti da Savona durante il sopralluogo sul crollo della porzione di viadotto di A6 avvenuto oggi pomeriggio. "Sono al lavoro - ha aggiunto - per capire se ci siano o meno queste persone dichiarate disperse, siamo tutti speranzosi che le notizie siano buone".</p>
      <figure>
        <iframe src="https://www.youtube.com/embed/gpjRuUH4K74" width="560" height="315" data-service="Youtube" scrolling="no"/>
      </figure>
      <h3>MALTEMPO: ESONDA IL LAGO DI COMO</h3>
      <p>Esonda il lago a COMO. L'acqua ha iniziato a invadere la strada verso Piazza Cavour. Polizia locale, Protezione civile e settore Reti hanno provveduto a posizionare le passerelle pedonali per attraversare il lungolago e dei coni di sicurezza davanti alle caditoie del marciapiedi a lago. Ma non solo. La diga foranea e la ex biglietteria sono state chiuse. Una squadra della Protezione civile sarà in piazza Cavour tutto il pomeriggio per monitorare la situazione, mentre la pioggia non accenna a smettere di cadere. </p>
      <p>
        <b>Maltempo: treno bloccato in galleria in Calabria, soccorsi passeggeri</b>
      </p>
      <p>Un treno con passeggeri a bordo e' rimasto bloccato in una galleria in Calabria a causa dell'acqua che aveva invaso la rete ferroviaria. E' accaduto nella tarda mattina di oggi sulla tratta tra Lamezia Terme e Catanzaro, nel territorio di Marcellinara. L'acqua ha creato danni al locomotore che non ha potuto proseguire la sua corsa. Sul posto sono intervenuti i vigili del fuoco e i tecnici delle Ferrovie dello Stato che, con l'utilizzo di un secondo locomotore, sono riusciti a trainare il convoglio in stazione. La tratta e' stata interdetta al traffico in attesa di ulteriori accertamenti. Nessuno dei passeggeri e' rimasto ferito. </p>
    </article>
  </body>
</html>