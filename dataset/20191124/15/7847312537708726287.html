<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474452-premier-przedstawil-nowe-rozwiazania-dla-przedsiebiorcow"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T15:38:06+00:00"/>
    <meta property="og:title" content="Premier przedstawił nowe rozwiązania dla przedsiębiorców: mały ZUS i estoński CIT. &quot;Chcieliśmy wypełnić naszą obietnicę&quot;"/>
    <meta property="og:description" content="&quot;Chcemy, żeby przede wszystkim w Polsce rósł mikro, mały i średni polski biznes&quot; - mówił premier Mateusz Morawiecki podczas swojej wizyty w Pilchowicach."/>
  </head>
  <body>
    <article>
      <h1>Premier przedstawił nowe rozwiązania dla przedsiębiorców: mały ZUS i estoński CIT. "Chcieliśmy wypełnić naszą obietnicę"</h1>
      <address><time datetime="2019-11-24T15:38:06+00:00">24 Nov 2019, 15:38</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Nowe rozwiązania dla przedsiębiorców – tzw. mały ZUS i estoński CIT – przedstawił w niedzielę w Pilchowicach (Śląskie) premier Mateusz Morawiecki. W miejscowej cukierni spotkał się na kawie i ciastkach z właścicielami kilku lokalnych firm.</b>
      </p>
      <p>W czwartek rząd przyjął projekt ustawy ws. tzw. małego ZUS-u plus, który przewiduje obniżenie i uzależnienie wysokości składek najmniejszych przedsiębiorców od ich dochodów. To rozszerzenie rozwiązania obowiązującego od początku tego roku.</p>
      <p>Premier podkreślił w niedzielę w krótkim wystąpieniu dla mediów, że prowadzenie własnego biznesu to praca 24 godziny na dobę i dziękował przedsiębiorcom za to, że budują polską gospodarkę.</p>
      <blockquote>Dziękuję w szczególności tym małym - najmniejszym i średnim, bo ich życie bardzo często wygląda tak, że rano, zamiast śniadania - odbieranie telefonów, zamiast obiadu - poszukiwanie nowych klientów, zamiast kolacji - wystawianie faktur, robienie przelewów</blockquote>
      <p>— powiedział Mateusz Morawiecki.</p>
      <blockquote>Wielki szacunek dla was za to, co robicie, że budujecie polską gospodarkę. Będziemy robili wszystko, żeby tym najmniejszym przez mały ZUS dopomóc w rozwoju</blockquote>
      <p>— zapewnił.</p>
      <p>Premier przytoczył kalkulacje, z których wynika, że ponad 300 tys. przedsiębiorców będzie mogło skorzystać z małego ZUS-u.</p>
      <blockquote>Tutaj w Pilchowicach niedaleko Knurowa na Górnym Śląsku i w całej Polsce przedsiębiorcy, którzy będą mogli się wykazać obrotami nie wyższymi niż 10 tys. zł miesięcznie i dochodami nie wyższymi niż 6 tys. zł miesięcznie, będą mogli mieć ulgę w płatności na ZUS, a to bardzo ważne, by móc się rozwijać</blockquote>
      <p>— podkreślił.</p>
      <blockquote>W ostatnich dniach zaproponowaliśmy mały ZUS, żeby pokazać konkret i wypełnić naszą obietnicę. Nowa propozycja, o której z przedsiębiorcami miałem okazję porozmawiać, to estoński CIT, czyli taka forma opodatkowania zysków, która przesuwa jakikolwiek podatek na czas wyciągania zysków z firmy, a więc jeśli przedsiębiorca inwestuje, nie płaci tego podatku</blockquote>
      <p>— wyjaśnił premier Morawiecki.</p>
      <blockquote>Chcemy, żeby przede wszystkim w Polsce rósł mikro, mały i średni polski biznes</blockquote>
      <p>— dodał, podkreślając, że proponowane rozwiązania są adresowane do wszystkich działających w Polsce firm.</p>
      <blockquote>Życzę wszystkim polskim przedsiębiorcom, byście mogli jak najszerzej rozpostrzeć skrzydła biznesowe i pogoda gospodarcza była tu dla was w Polsce jak najlepsza, niezależnie od tego, jaka jest w Europie i na świecie</blockquote>
      <p>— podsumował szef rządu.</p>
      <p>Projekt ustawy ws. tzw. małego ZUS-u plus to rozszerzenie obowiązującego od 1 stycznia tego roku tzw. mały ZUS. Mogą z niego korzystać przedsiębiorcy, których średniomiesięczny przychód w 2018 roku nie przekraczał 2,5-krotności minimalnego wynagrodzenia, czyli 63 tys. zł rocznie. W ich przypadku składki na ubezpieczenia społeczne naliczane są proporcjonalnie do przychodu.</p>
      <p>Aby skorzystać z małego ZUS-u plus, oprócz wyżej opisanego kryterium przychodowego, trzeba będzie również prowadzić działalność w poprzednim roku przez co najmniej 60 dni. Z obniżki składek nie skorzystają przedsiębiorcy, którzy rozliczali się w poprzednim roku w formie karty podatkowej i jednocześnie korzystali ze zwolnienia sprzedaży z podatku VAT. A także ci, którzy wykonują działalność na rzecz swoich byłych pracodawców. Jak podkreśla MR, celem jest to, aby zapobiegać zjawisku „wypychania” pracowników z etatu na samozatrudnienie.</p>
      <p>aw/PAP</p>
    </article>
  </body>
</html>