<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152867-zhyteli-volynskogo-sela-vystupayut-proty-zakryttia-shkoly"/>
    <meta property="og:site_name" content="ВолиньPost"/>
    <meta property="article:published_time" content="2019-11-24T15:38:00+00:00"/>
    <meta property="og:title" content="Жителі волинського села виступають проти закриття школи"/>
    <meta property="og:description" content="У селі Кульчин Ківерцівського району можуть закрити початкову школу. Та місцеві жителі не підтримують такого рішення влади."/>
  </head>
  <body>
    <article>
      <h1>Жителі волинського села виступають проти закриття школи</h1>
      <address>
        <time datetime="2019-11-24T15:38:00+00:00">24 Nov 2019, 15:38</time>
      </address>
      <p>У селі Кульчин Ківерцівського району можуть закрити початкову школу. Та місцеві жителі не підтримують такого рішення влади.<br/><br/>Жителі Кульчина переконані, що їхня школа цілком самодостатня. Мовляв, за рахунок маленьких кульчинців, яких пропонують довозити у Клепачів, хочуть врятувати від закриття тамтешню ЗОШ I-II ступенів. Адже в клепачівській дев’ятирічці навчається майже стільки дітей, як у початковій школі Кульчина, - пише ІА Волинські Новини.<br/><br/>Голова Жидичинської ОТГ <b>Галина Матвіюк</b> запевнила, що посеред навчального року ніхто закривати школу в Кульчині не буде.<br/><br/>"Можливо, її взагалі не доведеться закривати. Це питання нині на стадії обговорення. Ми зустрічалися з громадою Кульчина, радилися, як зробити так, щоб діти отримували якісні освітні послуги. У місцевій школі нема спортзалу і актової зали, діти не отримують гарячого харчування. 36 школярів навчаються у дві зміни, адже на чотири класи ‒ дві класні кімнати. Є можливість довозити дітей на навчання у Клепачів, там просторіше приміщення школи, кращі умови. Дорога прекрасна, ОТГ має в розпорядженні два шкільні автобуси. Є ймовірність, що наступного року буде ухвалено закон, який передбачає утримання за рахунок держави початкових шкіл, де навчається менш як 40 учнів. Якщо ж утримання кульчинської школи лежатиме на плечах ОТГ, ми будемо змушені шукати оптимальні варіанти", - каже очільниця громади.<br/><br/>За її словами, схожа ситуація була в селі Озерце - батьки виступали проти закриття школи, поки на п’ятьох вчителів не залишилося 10 учнів. Проте зараз дітей довозять на навчання у Жидичин, усі педагоги працевлаштовані. Задоволені і батьки, і учні, і вчителі.<br/><br/>Директорка кульчинської школи <b>Вікторія Леплянська</b> теж проти закриття навчального закладу.<br/><br/>«Так, у нашій школі не вистачає класних кімнат, але в приміщенні зроблено ремонт, перекрито дах, є внутрішні вбиральні. У нас пічне опалення, це суттєво економить витрати на утримання закладу. У Кульчині з 2020 року закриють ФАП, вивільниться приміщення, в якому можна облаштувати класні кімнати. Кількість учнів у нас не зменшиться, маємо прекрасні умови для навчання, вчителі забезпечені технічними засобами. Ми хочемо зберегти школу, яка працює в селі майже 80 років», ‒ каже Вікторія Леплянська.</p>
    </article>
  </body>
</html>