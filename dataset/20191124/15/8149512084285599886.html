<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27106/polska-siodemka-na-ruke-dolezal-podsumowuje-weekend-w-wisle/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-24T15:24:00+00:00"/>
    <meta property="og:title" content="Polska siódemka na Rukę, Dolezal podsumowuje weekend w Wiśle"/>
    <meta property="og:description" content="Nie opadły jeszcze emocje związane z inauguracją Pucharu Świata w Wiśle, a już poznaliśmy kadrę Polski na następne zawody. Trener Michal Dolezal wytypował siedmiu zawodników, którzy w przyszłym tygodniu wystąpią w Ruce (HS142)."/>
  </head>
  <body>
    <article>
      <h1>Polska siódemka na Rukę, Dolezal podsumowuje weekend w Wiśle</h1>
      <address>
        <time datetime="2019-11-24T15:24:00+00:00">24 Nov 2019, 15:24</time>
      </address>
      <p>
        <b>Nie opadły jeszcze emocje związane z inauguracją Pucharu Świata w Wiśle, a już poznaliśmy kadrę Polski na następne zawody. Trener Michal Dolezal wytypował siedmiu zawodników, którzy w przyszłym tygodniu wystąpią w Ruce (HS142).</b>
      </p>
      <p>Polacy skorzystają z przysługującego im siedmioosobowego limitu. W zawodach na Rukatunturi wystąpi cała Kadra A - Kamil Stoch, Dawid Kubacki, Maciej Kot, Stefan Hula, Jakub Wolny oraz Piotr Żyła. Ten ostatni musi jednak wcześniej przejść badania lekarskie po upadku w niedzielnym konkursie w Wiśle.</p>
      <p>- Jeśli Piotr Żyła nie będzie w stanie polecieć z nami do Finlandii, wówczas będziemy musieli naradzić się z trenerem Maciusiakiem odnośnie wyboru innego zawodnika - powiedział Dolezal.</p>
      <p>Z dodatkowego, siódmego miejsca skorzysta natomiast Klemens Murańka. Przypomnijmy, iż to zakopiańczyk poszerzył kwotę startową reprezentacji Polski udanymi startami w Letnim Pucharze Kontynentalnym.</p>
      <p>Jakie odczucia towarzyszyły czeskiemu szkoleniowcowi Biało-Czerwonych tuż po zakończeniu zmagań na skoczni im. Adama Małysza?</p>
      <p>- Odczucia po tym konkursie są mieszane. Skończyło się pozytywnie, chociaż tak na 50%. Mamy podium, lecz upadek zanotował Piotr Żyła. Było widać, że dość mocno uderzył o zeskok. Gdy zobaczyłem to zdarzenie, ugięły się pode mną nogi. Takie sytuacje są trudne. Leżał na dole, nie reagował, ciężko to opisać. Podczas tego weekendu widzieliśmy sporo upadków. Było niebezpiecznie.</p>
      <p>- Gdy jest ciepło, śnieg staje się mokry, a później, gdy temperatura spada, pokrywa twardnieje. Ciężko potem z tym cokolwiek zrobić. Słyszałem, że organizatorzy rozważali wjazd ratraku na zeskok skoczni celem wyrównania jego powierzchni, ale nie wiedziałem, że przedstawiciele światowej federacji na to nie zezwolili.</p>
      <p>- Skoki moich podopiecznych były dziś dobre. Również Kuba Wolny skoczył nieźle, to był z pewnością lepszy skok niż w serii próbnej. Dawid spisał się minimalnie gorzej. Dziś było bardzo trudno, panowały loteryjne warunki. Wiadomo, że jeśli chodzi o same skoki, zawsze można znaleźć jakieś rezerwy. Teraz musimy patrzeć w przyszłość. Wisła to historia, skupiamy się teraz na Ruce.</p>
      <p>Niedzielne zmagania indywidualne rozpoczęły się o bardzo nietypowej porze, bo już o 11:30. Czy trener uważa, że decyzja o tak wczesnym rozegraniu zawodów była właściwa?</p>
      <p>- Pora rozegrania konkursu? Skoki takie już są, mieliśmy już sporo takich konkursów. Nie mam nic więcej do dodania w tej kwestii.</p>
      <p>
        <b>
          <u>Kadra Polski na PŚ w Ruce (HS142):</u>
        </b>
      </p>
      <p>- Kamil Stoch (3. miejsce w klasyfikacji PŚ 2019/2020);</p>
      <p>- Dawid Kubacki (7. miejsce w klasyfikacji PŚ 2019/2020);</p>
      <p>- Maciej Kot (25. miejsce w klasyfikacji PŚ 2019/2020);</p>
      <p>- Stefan Hula;</p>
      <p>- Klemens Murańka;</p>
      <p>- Jakub Wolny;</p>
      <p>- Piotr Żyła.</p>
      <p>
        <b>
          <u>PROGRAM ZAWODÓW:</u>
        </b>
      </p>
      <p><b>Piątek, 29.11.2019</b><br/>12:00 - Odprawa techniczna<br/>16:00 - Oficjalny trening<br/>18:00 - Kwalifikacje</p>
      <p><b>Sobota, 30.11.2019</b><br/>15:00 - Seria próbna<br/>16:30 - Pierwsza seria konkursowa</p>
      <p><b>Niedziela, 01.12.2019</b><br/>14:45 - Kwalifikacje<br/>16:30 - Pierwsza seria konkursowa</p>
      <hr/>
      <p>Piotr Bąk i Adam Bucholz, źródło: Informacja własna</p>
    </article>
  </body>
</html>