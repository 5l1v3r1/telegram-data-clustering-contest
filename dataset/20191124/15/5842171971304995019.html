<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/maja-un-darzs/359814-treknas-tortes-latviesiem-vairs-neesot-ciena"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T15:43:00+00:00"/>
    <meta property="og:title" content="Treknas tortes latviešiem vairs neesot cieņā"/>
    <meta property="og:description" content="Patērētāji Latvijā patlaban biežāk pieprasa mazāk treknas tortes, ar zemāku tauku un miltu saturu sastāvā, teica Zemkopības ministrijas konkursa &quot;Sējējs 2019&quot; nominācijā &quot;Gada uzņēmums pārtikas ražošanā&quot; veicināšanas balvu saņēmušā uzņēmuma &quot;Ineses tortes&quot; īpašniece Inese Goldmane."/>
  </head>
  <body>
    <article>
      <h1>Treknas tortes latviešiem vairs neesot cieņā</h1>
      <address><time datetime="2019-11-24T15:43:00+00:00">24 Nov 2019, 15:43</time> by <a rel="author">Jauns.lv / LETA</a></address>
      <p>
        <b>Patērētāji Latvijā patlaban biežāk pieprasa mazāk treknas tortes, ar zemāku tauku un miltu saturu sastāvā, teica Zemkopības ministrijas konkursa "Sējējs 2019" nominācijā "Gada uzņēmums pārtikas ražošanā" veicināšanas balvu saņēmušā uzņēmuma "Ineses tortes" īpašniece Inese Goldmane.</b>
      </p>
      <p>"Patērētāji pieprasa tortes, pēc kuru apēšanas ir viegluma sajūta [kuņģī], kas nav tādas smagnējas un ļoti treknas," sacīja Goldmane, komentējot patēriņa tendences konditorejas nozarē Latvijā.</p>
      <p>Pēc viņas teiktā, patēriņa tendenču ietekmē uzņēmums radījis desertu sēriju, kurā ietilpst aveņu un ābolu deserti, kā arī dažādi no ogām, tostarp zemenēm un upenēm, gatavoti deserti, kas arī ir viegli un salīdzinoši mazāk kalorijām bagāti. </p>
      <p>"Upene pirms diviem gadiem bija vispār nenovērtēta oga. Taču mēs riskējām un radījām upeņu desertu. Šis produkts ir arī veselīgs, jo tajā ir reāls C vitamīns," sacīja Goldmane.</p>
      <p>Viņa teica, ka uzņēmuma produktu sortimentā ir arī biezpiena deserts, kas ir ieguvis "Zaļo karotīti". Šo nacionālās kvalitātes zīmi konditorejas produktiem ir grūti iegūt, jo tos ražo no dažādām izejvielām jeb tā saucamajiem saliktiem produktiem. Tamdēļ konditorejas produktu ražošanā izaicinājums ir nodrošināt vietējās izcelsmes izejvielas.</p>
      <p>Goldmane pastāstīja, ka kopumā Latvijā ir ļoti labas kvalitātes vietējās izejvielas, ko izmantot pārtikas produktu ražošanā, taču tās nepietiekami tiek popularizētas salīdzinājumā ar to, kā to dara citās valstīs. </p>
      <p>"Pie mums uz ražotni sezonas laikā degustācijās brauc ļoti daudz ekskursiju grupu, un es aicinu palūkoties, kādas vērtības ir mums, Latvijā, ēst un atbalstīt vietējos ražotājus. Aicinu būt vairāk patriotiskiem pret savu valstu, tās ražotājiem un produktiem," sacīja Goldmane, piebilstot, ka pašiem ir jāpopularizē Latvijas produkti ārvalstīs.</p>
      <p>Viņa arī norādīja, ka konditorejas nozarē Latvijā ir jāievēro ļoti stingras normatīvo aktu prasības, jo nereti šie produkti ir pildīti ar krēmu un ātri bojājas. Tāpat arī konkurence šajā sfērā ir milzīga, kas ik gadu pastiprinās. Tāpēc ir būtiski, lai ražotājam būtu sava niša kā "Ineses tortēm". </p>
      <p>"Es principā no konkurentiem nebaidos, man pat šķiet, ka konkurenti kādreiz nošpiko no mums kaut ko," viņa sacīja, piebilstot, ka uzņēmums ik gadu Latvijas tirgū piedāvā jaunus produktus un pārskata sortimentu, ņemot vērā veikalu tīklu prasības. Atbilstoši tirgus prasībām top jauni un inovatīvi produktu, kuru ražošanā uzņēmums cenšas izmantot vietējās izejvielas. </p>
    </article>
  </body>
</html>