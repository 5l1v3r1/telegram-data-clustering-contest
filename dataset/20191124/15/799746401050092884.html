<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/24/7103425/"/>
    <meta property="og:site_name" content="Європейська правда"/>
    <meta property="article:published_time" content="2019-11-24T15:06:26+00:00"/>
    <meta property="og:title" content="Джонсон обіцяє внести угоду про Brexit в парламент до Різдва і вийти з ЄС до 31 січня"/>
    <meta property="og:description" content="Прем’єр Британії Борис Джонсон пообіцяв внести угоду про Brexit в парламент до 25 грудня."/>
  </head>
  <body>
    <article>
      <h1>Джонсон обіцяє внести угоду про Brexit в парламент до Різдва і вийти з ЄС до 31 січня</h1>
      <address>
        <time datetime="2019-11-24T15:06:26+00:00">24 Nov 2019, 15:06</time>
      </address>
      <p>Прем'єр Британії Борис Джонсон пообіцяв внести угоду про Brexit в парламент до 25 грудня.</p>
      <p>Про це він сказав, представляючи маніфест консерваторів у неділю, повідомляє "Європейська правда" з посиланням на <a href="https://www.bbc.com/">BBC.</a></p>
      <p>Прем'єр-міністр пообіцяв "завершити Brexit" до кінця січня, повернувши в парламент законопроєкт щодо угоди про Brexit до 25 грудня і дозволивши Британії "перегорнути сторінку безладу, затримок і розбрату останніх років".</p>
      <p>Консерватори хочуть, щоб депутати ратифікували угоду про Brexit до дати виходу з ЄС 31 січня. Після цього настане перехідний період, протягом якого Британія буде продовжувати слідувати правилам ЄС, в той час як обидві сторони будуть намагатися виробити постійну торговельну угоду.</p>
      <p>Палата громад схвалила законопроєкт про угоду про вихід в принципі в жовтні. Однак парламент має розглянути угоду повторно, оскільки законодавчий орган був розпущений і призначені дострокові вибори 12 грудня.</p>
      <p>Опитування громадської думки показують, що Консервативна партія Джонсона має значну перевагу над Лейбористською партією, хоча велика кількість виборців, які не визначилися, означає, що результат не є певним.</p>
    </article>
  </body>
</html>