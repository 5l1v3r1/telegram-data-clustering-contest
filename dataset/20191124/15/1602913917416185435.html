<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/psd-acuza-pnl-ca-ar-fi-implicat-in-diferite-incidente-la-sectiile-de-votare-din-mai-multe-judete-18611545"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T15:00:38+00:00"/>
    <meta property="og:title" content="PSD acuză PNL că ar fi implicat în diferite incidente la secţiile de votare din mai multe judeţe"/>
    <meta property="og:description" content="PSD a transmis că PNL ar fi implicat într-o serie de incidente la al doilea tur de scrutin în mai multe judeţe, precum şi în sectoarele 1,3, 5 şi 6 din Bucureşti. Şeful IPJ Dâmboviţa este acuzat că ar fi făcut campanie în favoarea liberalilor, mai susţin social-democraţii."/>
  </head>
  <body>
    <article>
      <h1>PSD acuză PNL că ar fi implicat în diferite incidente la secţiile de votare din mai multe judeţe</h1>
      <address><time datetime="2019-11-24T15:00:38+00:00">24 Nov 2019, 15:00</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>PSD a transmis că PNL ar fi implicat într-o serie de incidente la al doilea tur de scrutin în mai multe judeţe, precum şi în sectoarele 1,3, 5 şi 6 din Bucureşti. Şeful IPJ Dâmboviţa este acuzat că ar fi făcut campanie în favoarea liberalilor, mai susţin social-democraţii.</p>
      <p>„În mai multe judeţe din ţară au fost semnalate o serie de incidente privind desfăşurarea scrutinului electoral. Astfel, în judeţele Vaslui, Iaşi, Constanţa, Galaţi, Dâmboviţa, Argeş, precum şi în sectoarele 1, 3, 5, 6 din Bucureşti, mai mulţi preşedinţi de secţii de votare refuză să primească cererile pentru eliberarea copiilor de pe listele electorale suplimentare”, arată reprezentanţii PSD, într-un comunicat de presă remis MEDIAFAX.</p>
      <p>Sursa citată mai spune că la Dâmboviţa, „şeful IPJ se implică în campania electorală în favoarea PNL şi, abuzând de funcţia deţinută, a solicitat şefilor de post din cadrul IPJ Dâmboviţa să întocmească dosare penale primarilor şi reprezentanţilor PSD cu intenţia de a-i intimida”.</p>
      <p>Social-democraţii precizează că Biroul Electoral Sector 3 din Bucureşti a emis o decizie prin care respinge contestaţiile PSD referitoare la refuzul unor preşedinţi de secţii de votare de a primi cererile pentru obţinerea listelor electorale suplimentare.</p>
      <p>„În Ilfov, la mai multe secţii de votare au fost afişate buletine de vot cu menţiunea ANULAT, ştampila Biroului Electoral Judeţean Ilfov şi semnătura preşedintelui BEJ Ilfov fiind deja aplicate în patrulaterul candidatului PNL”, conchide sursa menţionată.</p>
    </article>
  </body>
</html>