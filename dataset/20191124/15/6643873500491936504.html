<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/brif/i/VbXKQl/Vi-styrer-mot-tre-graders-oppvarming"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T15:33:15+00:00"/>
    <meta property="og:title" content="Vi styrer mot tre graders oppvarming"/>
    <meta property="og:description" content="To graders temperaturstigning vil gjøre uopprettelig skade. Nå styrer vi mot en global oppvarming på minst tre grader, ifølge forskere."/>
  </head>
  <body>
    <article>
      <h1>Vi styrer mot tre graders oppvarming</h1>
      <h2>To graders temperaturstigning vil gjøre uopprettelig skade. Nå styrer vi mot en global oppvarming på minst tre grader, ifølge forskere.</h2>
      <address><time datetime="2019-11-24T15:33:15+00:00">24 Nov 2019, 15:33</time> by <a rel="author">Atle Andersson</a></address>
      <p>Norsk klimastiftelse lanserer i disse dager den<a href="https://klimastiftelsen.no/publikasjoner/hvordan-far-vi-opp-farten/#advgb-toc-fe233096-48d2-4c43-a62d-197616e51bcb"> årlige gjennomgangen av status i klimaforskningen.</a> Den viser at farten må opp i det grønne skiftet.</p>
      <p>Her er noen av hovedfunnene i den populærvitenskapelige publikasjonen, formidlet av klimaforskere fra <a href="https://www.bjerknes.uib.no/">Bjerknessenteret</a> og andre fagmiljøer.</p>
      <h3>1. Hvordan ligger vi an?</h3>
      <figure>
        <img src="https://images.sacdn.no/v2/images/f4c201b9-ad00-4814-9b82-bba8ee549d39?fit=crop&amp;h=1286&amp;w=1900&amp;s=49676594880dd4551c6ff0eb862d6850de9fea8f"/>
        <figcaption>GRØNT SKIFTE: Elbil-revolusjonen ruller videre, som her på E18 utenfor Oslo der disse kjøretøyene dominerer kollektivfeltet (til v. på bildet). Utslippene fra transportsektoren må kuttes kraftig de neste årene.<cite>Lise Åserud, NTB scanpix</cite></figcaption>
      </figure>
      <p>Verdens utslipp av klimagassen CO₂ <a href="https://energiogklima.no/klimavakten/globale-utslipp/">fortsetter å øke</a>. Vi er ute av kurs for å holde den globale oppvarmingen under 1,5 eller 2 grader, slik målet er i <a href="https://www.fn.no/Om-FN/Avtaler/Miljoe-og-klima/Parisavtalen">Parisavtalen</a>.</p>
      <p>Vi er nå på vei mot opptil 3,5 graders oppvarming. Utslippstoppen må nås hurtig, og kuttene må deretter komme raskt hvis klimamålene skal nås.</p>
      <p><a href="https://www.ipcc.ch/">FNs klimapanel</a> har beregnet at vi må kutte 45 prosent av utslippene fra 2010-nivå innen 2030. Det betyr en radikal omstilling i de fleste samfunnssektorer i løpet av de neste årene.</p>
      <p>I Norge er de største utslippsynderne transport, olje og gass og industri.</p>
      <p>Om 2030-målet er utfordrende nok, så er det verd å merke seg at vi innen 2050 må ha netto null utslipp.</p>
      <p>Det betyr at utslipp må balanseres ved å fjerne eller fange CO₂ fra atmosfæren i stor skala.</p>
      <h3>2. Halvannen eller to grader. Betyr det så mye?</h3>
      <figure>
        <img src="https://images.sacdn.no/v2/images/616f5088-35db-477f-8405-b6706190f979?fit=crop&amp;h=1247&amp;w=1900&amp;s=4dcfbb14ed7a9e6a1a71dbd615593939770a56e2"/>
        <figcaption>DØR UT: Havene tar opp omtrent en fjerdedel av all CO₂ som menneskene slipper ut i atmosfæren. Det gjør vannet surere. To graders oppvarming vil bety at nesten alle de artsrike korallrevene vil forsvinne innen år 2100, varsler FNs klimapanel.<cite>Jan T. Espedal, Aftenposten (arkiv)</cite></figcaption>
      </figure>
      <p>Da ministre fra hele verden var samlet til klimatoppmøte i Paris i 2015 ble de altså enige om at den globale oppvarmingen må holdes under to grader, men<i> aller helst</i> halvannen grad for å begrense skadevirkningene. Jordkloden er allerede blitt én grad varmere sammenliknet med gjennomsnittet for perioden 1880–1930.</p>
      <p>Vi har altså bare en halv grad igjen til halvannengraders-målet ryker. Så hva vil skje – ifølge klimaforskere – hvis oppvarmingen stiger til to grader?</p>
      <ul>
        <li>Med halvannen grads oppvarming vil Arktis bli isfritt om sommeren én gang i århundret, mens det vil skje minst én gang i tiåret ved temperaturøkning på to grader.</li>
        <li>Andelen insekter som vil miste sine naturlige leveområder kan bli tredoblet, til 17–18 prosent. Nesten alle korallrevene kan bli borte.</li>
        <li>Den halve graden vil gjøre at 400 millioner flere mennesker vil bli utsatt for helserisiko fra hetebølger. <a href="https://www.bt.no/innenriks/i/zGXxp9/ny-fn-rapport-er-daarlige-nyheter-for-bryggen">Havnivået</a> vil stige raskere, kornavlingene og fiskefangstene blir redusert.</li>
      </ul>
      <p>Den globale oppvarmingen slår ulikt ut forskjellige deler av verden. I Arktis er temperaturøkningen langt kraftigere, noe du kan lese mer om <a href="https://www.bt.no/innenriks/i/3jA4Ld/varsler-ekstrem-forandring-paa-svalbard">i denne BT-artikkelen om konsekvensene for Svalbard.</a></p>
      <h3>3. Hvor mye av ekstremværet skyldes klimaendringer?</h3>
      <figure>
        <img src="https://images.sacdn.no/v2/images/bede3b5c-149d-43b9-a917-45b022f300d3?fit=crop&amp;h=1265&amp;w=1900&amp;s=68f0a920c9b6a2765e6fe868eb687188ebc62720"/>
        <figcaption>VANNET STEG: Slik så det ut ved Isdalstø i Lindås etter en heftig nedbørsperiode i 2017. Hendelser med voldsomme regnskyll er blitt vanligere på Vestlandet.<cite>Fred Ivar Klemetsen (arkiv)</cite></figcaption>
      </figure>
      <p>Først litt om hvordan vær og klima henger sammen, slik seniorforsker Rasmus Benestad forklarer det:</p>
      <p>Klima er gjennomsnittet av vær over tid.</p>
      <ul>
        <li><b>Vær</b> er det som bestemmer hva du kler på deg i dag.</li>
        <li><b>Klima</b> bestemmer hvilke klær du har i garderoben.</li>
      </ul>
      <p>Nå kommer værrekordene oftere enn det man skulle forvente. Det gjelder både temperaturrekorder og nedbørsrekorder, noe forskere mener er et tegn på et klima i endring.</p>
      <p>I Norge har vi fått mer nedbør enn for 100 år siden, og mye kommer i form av intense regnskyll – ikke minst på Vestlandet.</p>
      <p>Med mer ekstremnedbør får vi også flere jordskred og oversvømmelser, noe som øker behovet for tilpasning, planlegging og tiltak.</p>
      <p>Kommuner og andre myndigheter må dimensjonere drenering og overvannssystemer for å tåle flere ekstremhendelser.</p>
      <p>Rike Norge er langt bedre rustet til å takle slike utfordringer enn land med mindre ressurser.</p>
      <p>Det er ingen klar trend når det gjelder stormer og klimaendringer her i landet.</p>
      <p>Forskerne har heller ikke noe entydig svar når det gjelder utviklingen i tropiske sykloner.</p>
      <p><a href="https://www.bbc.com/news/science-environment-50380431">En fersk studie</a> viser imidlertid at slike ekstremhendelser i tropiske områder gir langt større ødeleggelser i dag enn tidligere.</p>
      <h3>4. Er det mulig å få utslippene i null til år 2050?</h3>
      <figure>
        <img src="https://images.sacdn.no/v2/images/5c47e6a6-e1c0-46e7-ba74-02a5984a075a?fit=crop&amp;h=1264&amp;w=1900&amp;s=950a31021126bca4c698bd5ae2a1ee7a497951a1"/>
        <figcaption>LØSNING?: Effektene av granplanting som klimatiltak er omstridt. Den kan også ha negative konsekvenser for artsmangfoldet i skogen.<cite>Eirik Brekke (arkiv)</cite></figcaption>
      </figure>
      <p>Å begrense temperaturøkningen til 1,5 grader krever en gigantisk omstilling. Vi må utvikle såkalt negativ utslippsteknologi.</p>
      <p>Selv om vi når nullutslipp i 2050, må vi likevel fjerne mye av klimagassen fordi vi har sluppet ut for mye CO₂ i flere år.</p>
      <p>De fleste løsningene for fangst av CO₂ har begrensninger. Det vil derfor være nødvendig å ta i bruk mange ulike metoder for at det skal monne, påpeker forsker Helene Muri.</p>
      <p>Skogplanting fremheves ofte som et aktuelt tiltak. <a href="https://www.landbruk.no/biookonomi/den-norske-klimaskogen-binder-60-prosent-klimagassutlipp-norge/">Fotosyntesen gjør at trær fanger CO₂</a> fra luften. I dag er problemet at avskogingen i tropiske strøk er større enn plantingen av ny skog.</p>
      <p><b>Utfordring:</b> Massiv skogplanting kan ramme artsmangfoldet og fortrenge matproduksjon.</p>
      <p>En annen løsning er å brenne rester av biomasse. Man varmer opp eller brenner tre og rester fra andre vekster – uten å tilføre oksygen. Biokullet graves deretter ned i jorden. På den måten fjernes CO₂ fra luften midlertidig, samtidig som jorden tilføres næring.</p>
      <p><b>Utfordring: </b>Vi vet ikke hvor lenge CO₂ blir værende i jorden.</p>
      <p>Andre kreative løsninger som det forskes på, er å gjødsle jern over havet. Jern gir næring til alger, og alger kan ta opp CO₂ gjennom fotosyntesen.</p>
      <p><b>Utfordring: </b>Prøveprosjekter har gitt giftige algeoppblomstringer.</p>
      <p><a href="https://klimastiftelsen.no/publikasjoner/hvordan-far-vi-opp-farten/#advgb-toc-fe233096-48d2-4c43-a62d-197616e51bcb">I togradersmagasinet</a> trekker forsker Helene Muri også frem andre løsninger, som å spre knust kalkstein på land eller utover havet. Denne måten å fange CO₂ på krever imidlertid enorme mengder med kalk og tilhørende gruvedrift og transport.</p>
      <p>Kilde: Tograder.no, med bidrag fra forskerne Rasmus Benestad, Tore Furevik, Helene Muri m.fl.</p>
      <related>
        <h4>Les også</h4>
        <a href="https://www.bt.no/innenriks/i/zGXxp9/ny-fn-rapport-er-daarlige-nyheter-for-bryggen"/>
        <a href="https://www.bt.no/innenriks/i/qLeqkm/ny-fn-rapport-vi-maa-spise-mindre-kjoett"/>
        <a href="https://www.bt.no/utenriks/i/AdGwan/vi-oedelegger-naturen-raskere-enn-noen-gang"/>
        <a href="https://www.bt.no/innenriks/i/3jA4Ld/varsler-ekstrem-forandring-paa-svalbard"/>
      </related>
      <related>
        <h4>Mest lest akkurat nå</h4>
        <a href="https://www.bt.no/sport/i/0nzG5G/barmens-julebordkommentar-skapte-oppstyr-brann-avviser-festoppladning"/>
        <a href="https://www.bt.no/sport/i/9vWKRp/brann-treneren-etter-braktapet-min-jobb-faar-andre-vurdere"/>
        <a href="https://www.bt.no/utenriks/i/qL81pe/dronningen-avlyser-prins-andrews-60-aarsfest"/>
        <a href="https://www.bt.no/kultur/i/Jowx96/uforstaaelig-at-saa-mange-gaar-i-pausen-paa-peer-gynt-dub"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/btmagasinet/i/3Jeyvd/det-er-mye-rart-man-sier-ja-til-aa-gifte-seg-for-eksempel"/>
      </related>
      <ol>
        <li>
          <a href="https://www.bt.no/tag/Milj%C3%B8">Miljø</a>
        </li>
        <li>
          <a href="https://www.bt.no/tag/Global_oppvarming">Global oppvarming</a>
        </li>
        <li>
          <a href="https://www.bt.no/tag/Klima">Klima</a>
        </li>
        <li>
          <a href="https://www.bt.no/tag/FNs_klimapanel">FNs klimapanel</a>
        </li>
        <li>
          <a href="https://www.bt.no/tag/Klimaendringer">Klimaendringer</a>
        </li>
      </ol>
    </article>
  </body>
</html>