<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779907/%D8%B9%D9%85%D9%84%DB%8C%D8%A7%D8%AA-%D8%A7%D8%AC%D8%B1%D8%A7%DB%8C%DB%8C-%D9%BE%D8%B1%D9%88%DA%98%D9%87-%D9%87%D8%A7%DB%8C-%D8%A7%D9%82%D8%AA%D8%B5%D8%A7%D8%AF-%D9%85%D9%82%D8%A7%D9%88%D9%85%D8%AA%DB%8C-%D8%A2%D8%A8%D9%81%D8%A7%DB%8C-%D9%82%D9%85-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T15:03:52+00:00"/>
    <meta property="og:title" content="با حضور استاندار قم؛ عملیات اجرایی پروژه‌های اقتصاد مقاومتی آبفای قم آغاز شد"/>
    <meta property="og:description" content="قم - استاندار قم از برخی از پروژه‌های در دست اجرای شرکت آب و فاضلاب استان بازدید و تعدادی از پروژه‌های اقتصاد مقاومتی شرکت آب و فاضلاب استان را کلنگ زنی کرد."/>
  </head>
  <body>
    <article>
      <h1>با حضور استاندار قم؛ عملیات اجرایی پروژه‌های اقتصاد مقاومتی آبفای قم آغاز شد</h1>
      <address>
        <time datetime="2019-11-24T15:03:52+00:00">24 Nov 2019, 15:03</time>
      </address>
      <p>به گزارش <a href="https://www.mehrnews.com/">خبرگزاری مهر</a>، بهرام سرمست به کارخانه نورمندی رفت و از نزدیک در جریان نحوه تولید اسکروپمپ فاضلابی که برای نخستین بار در کشور این کارخانه تولید شده است قرار گرفت.</p>
      <p>پمپ اسکرو یا ارشمیدسی که از آن به عنوان پمپ مارپیچ هم یاد می‌شود همانند محور اصلی «چرخ‌گوشت» عمل کرده و با چرخش خود مقادیر زیادی از آب یا فاضلاب را بدون خطر انسداد از ارتفاع پایین به بالا منتقل می‌کند.</p>
      <p>مدیرعامل شرکت آب و فاضلاب استان قم با اشاره به فرسودگی و از کار افتادگی اسکروپمپ‌های ایستگاه‌های پمپاژ فاضلاب قم گفت: این پمپ‌ها در گذشته از خارج از کشور تأمین می‌شد اما با توجه به شرایط تحریم و قیمت تمام شده بالای این دستگاه به دنبال استفاده از توان داخلی برای تولید آن رفتیم.</p>
      <p>علی جان صادق پور خاطرنشان کرد: پس از بررسی جوانب مختلف و شرکت‌های تولیدکننده این‌گونه دستگاه‌ها با مقیاس کوچک، یک شرکت ماشین‌سازی در شهرک شکوهیه قم برای ساخت اسکروپمپ اعلام آمادگی کرد.</p>
      <p>وی حمایت از ساخت این دستگاه‌ که تاکنون نمونه موفقی از آن در داخل کشور تولید نشده بود را «ریسک» دانست و گفت: ما با اطمینان به نیروی انسانی جوان، متخصص و توانمند کشور این ریسک را پذیرفتیم و کار را به آن‌ها واگذار کردیم.</p>
      <p>اسکروپمپ‌های تولید شده داخلی تنها با یک‌پنجم قیمت تمام شده نمونه مشابه خارجی آن ساخته شده و از خروج مقادیر زیادی ارز از کشور جلوگیری به عمل آمده است.</p>
      <p>نورمندی مدیرعامل شرکت تولید اسکروپمپ نیز با اشاره به مراحل و دقت ساخت این نوع پمپ‌ها اظهار داشت: هم از نظر علمی و هم از نظر اجرایی این پمپ‌ها کاملاً بومی‌سازی و امکان تولید آن برای تمام کشور فراهم شده است.</p>
      <figure>
        <img src="https://media.mehrnews.com/d/2019/11/24/4/3302293.jpg"/>
      </figure>
      <p>استاندار قم نیز با قدردانی از اقدامات صورت گرفته در راستای تولید اسکروپمپ داخلی، گفت: تولید این پمپ‌ها در داخل کشور از آن جهت اهمیت دارد که در راستای خودکفایی ایران مبتنی بر دانش بومی گام برداشته است.</p>
      <p>سرمست ابتکار و خلاقیت در ساخت اسکروپمپ تولید داخل را ارزشمند دانست و بر حمایت همه جانبه از این پروژه تأکید کرد.</p>
      <p>استاندار قم در ادامه به تأسیسات آبرسانی شهید وفایی رفت و در آنجا کلنگ نیروگاه خورشیدی ۱۰۰ کیلوواتی شکوهیه را به زمین زد.</p>
      <p>مدیرعامل شرکت آب و فاضلاب استان قم در خصوص این پروژه گفت: این نیروگاه خورشیدی ظرف سه ماه و با اعتبار ۱۱ میلیارد تومان از سرمایه بخش خصوصی به بهره‌برداری خواهد رسید.</p>
      <p>صادق‌پور استفاده از منابع انرژی تجدید پذیر، اشتغال‌زایی، عدم آلودگی محیط زیست، درآمدزایی و استفاده از ظرفیت تولید داخل را از جمله مزایای اجرای این پروژه ذکر کرد.</p>
      <p>استاندار قم در ادامه به تصفیه‌خانه شماره دو قم رفت و از نزدیک در جریان عملیات اصلاح و بهسازی این تصفیه‌خانه قرار گرفت.</p>
      <p>مدیرعامل شرکت آب و فاضلاب استان با اشاره به پیشرفت فیزیکی ۹۰ درصد این پروژه گفت: امیدواریم با به کارگیری تمام ظرفیت‌های پیمانکاری و مشاوری استان به زودی شاهد بهره‌برداری از این تصفیه‌خانه باشیم.</p>
      <p>وی با اشاره به اینکه تصفیه‌خانه شماره دو فاضلاب قم حدود ۴ سال خارج از مدار بهره‌برداری بوده است، خاطرنشان کرد: در مجموع عملیات بازسازی و نوسازی این تصفیه‌خانه با اعتباری بالغ بر ۲۰ میلیارد تومان انجام می‌شود.</p>
      <figure>
        <img src="https://media.mehrnews.com/d/2019/11/24/4/3302292.jpg"/>
      </figure>
      <p>سرمست در ادامه به تصفیه‌خانه شماره سه فاضلاب قم رفت و از نیروگاه آماده بهره‌برداری «تولید برق از بیوگاز» بازدید کرد.</p>
      <p>مدیرعامل شرکت آب و فاضلاب استان قم با بیان اینکه این پروژه با اعتبار یک میلیون و ۸۵۰ هزار یورو از محل تسهیلات بانک توسعه اسلامی احداث شده است، گفت: این نیروگاه توان تولید ۵.۸ مگاوات برق را در سال دارد و ۳۰ میلیارد ریال درآمد سالانه آن است.</p>
      <p>استاندار قم در بخش پایانی بازدید خود از تأسیسات آب و فاضلاب استان در آیین کلنگ زنی نیروگاه برقابی به روش پمپ معکوس حاضر شد.</p>
      <p>این نیروگاه نیز با توان تولید ۴۲۰ کیلووات و با اعتبار ۳۰ میلیارد ریال در مدت یک سال اجرا و به بهره‌برداری خواهد رسید.</p>
      <p>به گفته صادق‌پور این نیروگاه سالانه ۳.۷ میلیون کیلووات ساعت برق تولید می‌کند و بیش از ۴ تن میزان دی اکسید کربن را کاهش می‌دهد.</p>
      <p>استاندار قم در پایان این بازدید در سخنانی با اشاره به حرکت آبفای قم در راستای سیاست‌های اقتصاد مقاومتی گفت: خوشبختانه در این زمینه شرکت آب و فاضلاب از ظرفیت‌های موجود به بهترین شکل استفاده می‌کند و طرح‌هایی در زمینه تولید برق از انرژی‌های تجدید پذیر دارد که مورد حمایت مدیریت استان است.</p>
      <p>وی همچنین با اشاره به بازدید از تصفیه‌خانه فاضلاب قم گفت: این پروژه‌ها نیز که در رابطه با مدیریت تصفیه فاضلاب است نیز مورد حمایت استان است که امیدواریم همه این طرح‌ها به زودی به سرانجام برسد.</p>
    </article>
  </body>
</html>