<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837529-na-kharkivschini-rodina-zakhvorila-na-salmoneloz"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T15:36:00+00:00"/>
    <meta property="og:title" content="На Харківщині родина захворіла на сальмонельоз"/>
    <meta property="og:description" content="КИЇВ. 24 листопада. УНН. У місті Зміїв Харківської області родина у складі трьох дорослих та однієї дитини захворіла на сальмонельоз. Про це УНН повідомили у …"/>
  </head>
  <body>
    <article>
      <h1>На Харківщині родина захворіла на сальмонельоз</h1>
      <address><time datetime="2019-11-24T15:36:00+00:00">24 Nov 2019, 15:36</time> by <a rel="author">Роман Рудський</a></address>
      <p><b>КИЇВ. 24 листопада. УНН. </b>У місті Зміїв Харківської області родина у складі трьох дорослих та однієї дитини захворіла на сальмонельоз. Про це <b>УНН</b> повідомили у пресслужбі Харківського обласного лабораторного центру МОЗ.</p>
      <p>"У м. Зміїв зареєстровано сімейне вогнище сальмонельозної інфекції (троє дорослих та одна дитина). Всі захворілі госпіталізовані до інфекційного відділення Комунального некомерційного підприємства "Слобожанська районна лікарня" Зміївської районної ради Харківської області, де і перебувають на поточний час. Стан хворих задовільний", - йдеться в повідомленні.</p>
      <p>При епідеміологічному розслідуванні встановлено, що захворілі проживають у приватному будинку, пов‛язують своє захворювання з вживанням страв домашнього приготування. Санітарно-гігієнічний стан приміщень та умови для приготування, зберігання харчових продуктів, готових страв вкрай незадовільні.</p>
      <p>При лабораторному обстеженні у одного хворого виявлено збудник інфекції (Salmonella гр.D Enteritidis). Трьом хворим діагноз встановлено клінічно та епідеміологічно.</p>
      <p>Фахівцями Зміївської міськміжрайонної філії проведено комплекс протиепідемічних заходів.</p>
      <p>За результатами лабораторних досліджень у змивах з об’єктів зовнішнього середовища виявлені бактерії групи кишкової палички (Е. coli) та Salmonella гр.D Enteritidis, що підтверджує ймовірність інфікування хворих у домашніх умовах.</p>
      <p>Нагадаємо, після вживання їжі на весіллі на Буковині <a href="https://www.unn.com.ua/uk/news/1828319-na-vesilli-na-bukovini-otruyilisya-126-lyudey-u-khvorikh-viyavili-salmonelu">отруїлися</a> 126 людей, у 20 хворих виявили сальмонелу.</p>
    </article>
  </body>
</html>