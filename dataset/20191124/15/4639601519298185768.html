<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/society/giryonis-ggpp-oi-polites-na-apofeygontai-tis-askopes-metakiniseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T15:16:08+00:00"/>
    <meta property="og:title" content="ΓΓΠΠ για Γηρυόνη : «Οι πολίτες να αποφεύγουν τις άσκοπες μετακινήσεις»"/>
    <meta property="og:description" content="Ο γραμματέας Πολιτικής Προστασίας, Νίκος Χαρδαλιάς ζήτησε από τους πολίτες να αποφύγουν τις άσκοπες μετακινήσεις."/>
  </head>
  <body>
    <article>
      <h1>ΓΓΠΠ για Γηρυόνη : «Οι πολίτες να αποφεύγουν τις άσκοπες μετακινήσεις»</h1>
      <h2>Ο γραμματέας Πολιτικής Προστασίας, Νίκος Χαρδαλιάς ζήτησε από τους πολίτες να αποφύγουν τις άσκοπες μετακινήσεις.</h2>
      <address><time datetime="2019-11-24T15:16:08+00:00">24 Nov 2019, 15:16</time> by <a rel="author">ΤοΒΗΜΑ Team</a></address>
      <p>Σε γενική επιφυλακή βρίσκεται η Γενική Γραμματεία Πολιτικής Προστασίας με την σφοδρή κακοκαιρία του «<a href="https://www.tovima.gr/tag/girynois/">Γηρυόνη</a>» να πλησιάζει ενώ ο γραμματέας Πολιτικής Προστασίας, Νίκος Χαρδαλιάς ζήτησε από τους πολίτες να αποφύγουν τις άσκοπες μετακινήσεις.</p>
      <p>Μιλώντας στον ΘΕΜΑ 104,6, ο Νίκος Χαρδαλιάς επεσήμανε ότι όλοι οι αρμόδιοι φορείς έχουν ενημερωθεί, οι υπηρεσίες βρίσκονται σε γενική επιφυλακή ενώ ανέφερε ότι μετά τις πέντε το απόγευμα θα υπάρχει διαρκής σύσκεψη με απώτερο σκοπό τον συντονισμό όλων των αναγκαίων ενεργειών.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <h3>Αποφύγετε τις άσκοπες μετακινήσεις</h3>
      <p>Ο κ. Χαρδαλιάς ζήτησε από τους πολίτες να αποφύγουν τις μη απαραίτητες και άσκοπες μετακινήσεις και επισήμανε ότι θα πρέπει να είναι ιδιαίτερα προσεκτικοί.</p>
      <p>Στο μεταξύ, ο κ. Χαρδαλιάς αναφέρθηκε και στα επιχειρησιακά πλάνα που έχουν καταρτισθεί από την Γραμματεία σχετικά με την αντιμετώπιση των συνεπειών των πλημμυρών όπως και των δασικών πυρκαγιών, τα οποία αναμένονται να παρουσιαστούν αναλυτικά αύριο.</p>
      <h3>Σε τρεις φάσεις θα «χτυπήσει» ο «Γηρυόνης»</h3>
      <p>Την Κυριακή 24/11, θα σημειωθεί η πρώτη φάση, οπότε βροχές και σποραδικές καταιγίδες θα εκδηλώνονται στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>Από τις νυκτερινές ώρες της Κυριακής 24/11 και κατά τη διάρκεια της Δευτέρας 25/11, στην δεύτερη φάση, μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>Ισχυρές βροχές και καταιγίδες θα εκδηλωθούν στην τρίτη φάση στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας 25/11</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>