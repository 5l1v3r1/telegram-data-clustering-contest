<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/psd-bistrita-nasaud-a-cerut-sanctionarea-a-sase-presedinti-de-sectii-de-votare-si-inlocuirea-lor-18611622"/>
    <meta property="og:site_name" content="Gândul"/>
    <meta property="article:published_time" content="2019-11-24T15:35:33+00:00"/>
    <meta property="og:title" content="PSD Bistriţa-Năsăud a cerut sancţionarea a şase preşedinţi de secţii de votare şi înlocuirea lor"/>
    <meta property="og:description" content="Detalii pe gândul.info"/>
  </head>
  <body>
    <article>
      <h1>PSD Bistriţa-Năsăud a cerut sancţionarea a şase preşedinţi de secţii de votare şi înlocuirea lor</h1>
      <h2>PSD Bistriţa-Năsăud a depus, duminică, o plângere la BEJ împotriva a 6 preşedinţi ai unor secţii de votare care au ştampilat cu menţiunea „anulat” şi rubrica Vioricăi Dăncilă de pe specimenele buletinelor de vot. PSD cere înlocuirea preşedinţilor şi eliminarea lor din Corpul Experţilor Electorali.</h2>
      <address><time datetime="2019-11-24T15:35:33+00:00">24 Nov 2019, 15:35</time> by <a rel="author" href="https://www.gandul.info/autor/raluca-lazaroi" target="_blank">Raluca Lazaroi</a></address>
      <p>Potrivit reprezentanţilor BEJ Bistriţa-Năsăud, sesizarea a fost depusă duminică după-amiaza de Partidul Docial Democrat. Preşedinţii reclamaţi ar fi aplicat din proprie iniţiativă ştampila „Anulat” şi pe numele candidatului Viorica Dăncilă de pe buletinul-specimen, după ce au primit specimenele cu ştampila „anulat” aplicată de instituţia prefectului pe numele lui Klaus Iohannis.</p>
      <p>„Am avut o plângere din partea PSD prin care solicită să se constate comiterea contravenţiilor de către preşedinţii secţiilor de votare (…) şi s-a cerut sesizarea de îndată a AEP pentru înlocuirea preşedinţilor şi excluderea pe viitor din Corpul Experţilor Electorali. S-a motivat că aceşti preşedinţi au aplicat ştampila &lt;Anulat&gt; pe care ei o au – acea ştampilă albastră cu care anulează buletinele – şi pe competitorul electoral Viorica Dăncilă pentru a nu fi nicio discuţie în privinţa acestui buletin de vot afişat. Am soluţionat această plângere cu o majoritate de şase la cinci (şase pentru admitere şi cinci împotriva admiterii acestei plângeri). Existând această majoritate, preşedintele BEJ trebuia să stabilească dacă fapta este contravenţie pentru că BEJ stabileşte doar dacă s-a săvârşit o faptă şi preşedintele aplică sancţiunea. Doamna preşedintă a apreciat că fapta nu are caracter contravenţional şi nu a aplicat nicio sancţiune. AEP se sesizează doar în momentul în care se constată că fapta este contravenţie şi se aplică sancţiuni şi atunci se ia măsura înlocuirii de îndată a preşedinţilor, ori nu este cazul acum”, a spus judecătorul Cristina Frenţiu, unul dintre reprezentanţii Biroului Electoral Judeţean Bistriţa-Năsăud, într-un breefing de presă.</p>
      <p>O altă plângere, tot pe tema specimenelor buletinelor de vot aflate în mai multe secţii de votare din Bistriţa-Năsăud care au fost afişate cu menţiunea „anulat” aplicată în căsuţa candidatului PNL la alegerile prezidenţiale, a venit din partea PNL, care a cerut retragerea acestor buletine de la nouă secţii de votare din Bistriţa-Năsăud.</p>
      <p>„Am avut înregistrate întâmpinări la Birourile secţiilor de votare din partea reprezentanţilor Partidului Naţional Liberal prin care se solicită retragerea acelei mostre de buletin de vot cu menţiunea anulat. Au fost soluţionate în acelaşi sens în care s-a luat şi decizia de dimineaţă, în sensul respingerii lor. Decizia este definitivă şi nu mai poate fi atacată”, a mai spus judecătorul Cristina Frenţiu.</p>
      <p>Organizaţia Judeţeană a Partidului Naţional Liberal a reclamat duminică dimineaţa la Biroul Electoral Judeţean Bistriţa-Năsăud faptul că ştampilele cu menţiunea „anulat” puse pe specimenele buletinelor de vot afişate în secţiile de votare din judeţ sunt aplicate chiar în căsuţa reprezentantului PNL la alegerile prezidenţiale, ceea ce ar transmite alegătorilor un mesaj subliminal.</p>
      <p>Plângerea înaintată de PNL a fost analizată, duminică, de reprezentanţii Biroului Electoral Judeţean care au decis însă că aceasta nu este întemeiată şi au respins-o.</p>
    </article>
  </body>
</html>