<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/yakshcho-ukraintsi-zakhochut-rizdvo-mozhna-bude-sviatkuvaty-25-hrudnia-epifanii-203384.html"/>
    <meta property="og:site_name" content="5 канал"/>
    <meta property="article:published_time" content="2019-11-24T15:53:00+00:00"/>
    <meta property="og:title" content="Якщо українці захочуть – Різдво можна буде святкувати 25 грудня – Епіфаній"/>
    <meta property="og:description" content="Предстоятель ПЦУ не вбачає проблем у тому, аби перенести святкування"/>
  </head>
  <body>
    <article>
      <h1>Якщо українці захочуть – Різдво можна буде святкувати 25 грудня – Епіфаній</h1>
      <address>
        <time datetime="2019-11-24T15:53:00+00:00">24 Nov 2019, 15:53</time>
      </address>
      <p>Якщо суспільство того бажатиме, Різдво можна святкувати за григоріанським календарем 25 грудня. Про це заявив предстоятель Православної церкви України, митрополит Епіфаній, повідомляє <a href="https://risu.org.ua/ua/index/all_news/culture/religious_holidays/77911/">Релігійно-інформаційна служба</a>.</p>
      <p>За словами митрополита, зараз важко уявити скільки часу знадобиться, щоб змінити святкування цього великого свята зі звиклого нам 7 січня.</p>
      <blockquote>"Більшість помісних православних церков святкують Різдво за новим, григоріанським календарем. І ми це можемо робити в майбутньому, якщо це буде сприймати український народ. Якщо християни в Україні почнуть святкувати Різдво 25 грудня, незабаром можна буде і говорити про зміни в Церкві", - зазначив він.</blockquote>
      <p>Епіфаній додав: "Якщо Церква побачить, що більшість православних християн в Україні готові сприйняти це, хочуть святкувати саме за новим стилем, тоді не виникне жодних проблем".</p>
      <p>В Україні з 2017 року 25 грудня є офіційним вихідним днем, разом із вихідним 7 січня, коли відзначають Різдво Христове за юліанським календарем (святкують Православна церква України, Російська і її підрозділи, зокрема в Україні УПЦ (МП), а також Грузинська, Сербська, Польська і Єрусалимська православні церкви; крім того, в Україні 7 січня святкує Різдво і Українська греко-католицька церква).</p>
    </article>
  </body>
</html>