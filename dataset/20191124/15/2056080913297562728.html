<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996542_papata_v_nagasaki_i_hiroshima_atomnata_energiia_za/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T15:59:00+00:00"/>
    <meta property="og:title" content="В Нагасаки и Хирошима папата осъди използването на атомна енергия за военни цели"/>
    <meta property="og:description" content="Главата на Римокатолическата църква се придвижва със специален папамобил с водородно гориво"/>
  </head>
  <body>
    <article>
      <h1>В Нагасаки и Хирошима папата осъди използването на атомна енергия за военни цели</h1>
      <address><time datetime="2019-11-24T15:59:00+00:00">24 Nov 2019, 15:59</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Около 35 000 души се стекоха на бейзболния стадион в японския град Нагасаки за месата, която папа Франциск отслужи пред останките от дървена статуя на Дева Мария, спасена от разрушена от атомната бомба през 1945 г. катедрала, предаде Асошиейтед прес.</p>
      <p>Статуята, която е забележително запазена въпреки атомната експлозия, стоеше на олтара по време на днешната литургия, съобщи БТА.</p>
      <p>"Тази страна познава както малко други унищожението, на което е способен човекът", каза в проповедта си Франциск и припомни както за жертвите на атомната бомбардировка, така и за хилядите християни, избити заради вярата си при продължили над два века гонения в Япония.</p>
      <p>Искаме да следваме пътя им, да вървим по стъпките им и смело да изповядаме вярата, че любовта, дарена ни чрез жертвата за нас на разпънатия Христос, може да победи всяка омраза, егоизъм, присмех и изолация, каза Светият отец.</p>
      <p>При пристигането си тази сутрин на остро Кюшу, където се намира Нагасаки, аржентинският папа най-напред се помоли мълчаливо под проливния дъжд пред мемориала на жертвите на атомната бомбардировка в Парка на мира, а после положи венец от бели цветя, връчени му от оцелели, посочва Франс прес. От мястото, където на 9 август 1945 г. избухва атомната бомба, Франциск призова за премахване на ядрените оръжия и другите оръжия за масово унищожение.</p>
      <p>По-късно той положи втори венец пред паметника на 26-те мъченици от Нагасаки, разпнати през 1597 г., в началото на вълната от гонения, на които са подложени християните от японските владетели в течение на повече от две столетия.</p>
      <p>Примерът на мисионерите, мъчениците и т.нар. скрити християни, съхранили тайно вярата си жива с поколения, накарал младия свещеник Хорхе Берголио да иска да стане мисионер в Япония.</p>
      <p>На литургията си днес в Нагасаки папа Франциск се придвижваше с "папомобил", който не изпуска въглеродни емисии. Организаторите съобщиха, че той е използвал Тойота Мирай с водородно гориво. Със същия модел, оборудван с платформа и перила, той ще пътува и в Токио.</p>
      <figure>
        <img src="https://www.dnevnik.bg/shimg/zx780_3996530.jpg"/>
        <figcaption>На литургията си днес в Нагасаки папа Франциск се придвижваше с "папомобил", който не изпуска въглеродни емисии <br/>© Vatican Media, Reuters</figcaption>
      </figure>
      <p>Опазването на околната среда е един от приоритетите на папата и това ще бъде една от темите, които той ще обсъжда в Япония.</p>
      <p>През деня папата се ръкува със сина на фотографа от американската морска пехота, направил снимката на момче, което носи на ръце мъртвия си брат след атомната бомбардировка. Тази прочута снимка, отпечатана на картички, съпътстваше антиядреното послание на Светия отец през 2017 година.</p>
      <p>Тайдж о'Донъл, син на Джоузеф о'Донъл, с окачен през врата фотоапарат, описа срещата като "невероятно преживяване".</p>
      <p>"Използването на атомната енергия за военни цели е престъпление", заяви папа Франциск при пристигането си в Хирошима - японският град, поразен при първата ядрена атака в историята, предаде Франс прес.</p>
      <p>"Използването на атомната енергия за военни цели е престъпление днес повече от всякога и не само срещу човека и негово достойнство, а и срещу всяка възможност за бъдеще в нашия общ дом", изтъкна Светият отец в послание, отправено от Мемориала на мира недалеч от мястото, на което на 6 август 1945 г. е хвърлена първата американска бомба, причинила смъртта на 140 000 души.</p>
      <p>Утре Франциск ще се срещне с пострадали от земетресението с магнитуд 9 и последвалото огромно цунами, които на 11 март 2011 г. отнеха живота на около 18 500 души и причиниха ядрено бедствие с тежката авария в АЕЦ "Фукушима".</p>
    </article>
  </body>
</html>