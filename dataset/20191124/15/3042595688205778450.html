<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fort-til-enorme-problemer/71855290"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T15:11:29+00:00"/>
    <meta property="og:title" content="Ført til enorme problemer"/>
    <meta property="og:description" content="-  I Sverige har man fulgt Hoffs linje i asylpolitikken, sier Sylvi Listhaug, som reagerer på kritikken fra WHO-hjelpearbeider Elizabeth Hoff."/>
  </head>
  <body>
    <article>
      <h1>Ført til enorme problemer</h1>
      <h2>- I Sverige har man fulgt Hoffs linje i asylpolitikken, sier Sylvi Listhaug, som reagerer på kritikken fra WHO-hjelpearbeider Elizabeth Hoff.</h2>
      <address><time datetime="2019-11-24T15:11:29+00:00">24 Nov 2019, 15:11</time> by <a rel="author">Rina Therese Blekkerud</a></address>
      <p><a href="https://www.dagbladet.no/magasinet/har-hatt-doden-i-armene/71844446">I et intervju i Dagbladet Magasinet lørdag 23. november </a>kommer WHO-hjelpearbeider Elizabeth Hoff med kritikk av norsk asylpolitikk og tidligere innvandrings- og integreringsminister Sylvi Listhaug.</p>
      <p>- Hoffs uttalelser vitner om at hun ikke har satt seg inn i Frp's asyl- og innvandringspolitikk, svarer Listhaug, som også er Frp's nestleder.</p>
      <h3>- Blir mørkeredd</h3>
      <p>- Vi ønsker å redde flest mulig mennesker, gjennom å hjelpe i nærområdene. For løsningen ligger ikke i å bruke milliarder av kroner på å hjelpe noen få mennesker til Norge og Europa. Pengene må heller brukes til å hjelpe millioner av mennesker i nærområder til krig og konflikt, som ikke har råd til å betale menneskesmuglere store summer for å komme seg til Europa. På denne måten kan man bruke midlene til å hjelpe mange flere og de som er mest sårbar, fortsetter Listhaug.</p>
      <p>
        <b>I intervjuet sier Elizabeth Hoff at hun har ingenting til overs for Listhaug, og at hun blir sjøsyk av å lese om politikeren og meningene hennes.</b>
      </p>
      <p>- Jeg blir helt mørkeredd av å høre på henne, og jeg spør meg selv hva hun må svare for en dag. Hun burde ha vært med meg en dag eller to da jeg bodde i Syria, sier Hoff.</p>
      <p>
        <i>- Kanskje du burde invitere henne til Libya?</i>
      </p>
      <p>- Det spørs om det hadde hjulpet. Jeg tror sånne som henne er så indoktrinert at de bare ser ting ut ifra sitt eget perspektiv, og det er vel derfor hun og andre tror på det de sier. Men at hun sover om natta, det skjønner jeg virkelig ikke, sier Elizabeth Hoff i saken.</p>
      <p>Hoff sier at hun ikke tror et øyeblikk på dem som sier at syriske flyktninger vil til Norge for å utnytte velferdsgodene.</p>
      <h3>- Enorme problemer</h3>
      <p>- I Sverige har man fulgt Hoffs linje i asylpolitikken, og tatt imot et rekordstort antall asylsøkere og flyktninger i årevis. Og vi ser jo hvilke enorme problemer dette har ført til i vårt naboland. Man må bruke hodet, i tillegg til hjertet, i asylpolitikken. Frp ønsker ikke svenske tilstander i Norge, sier Listhaug.</p>
      <p>- Jeg vil berømme Hoff for å bidratt til å nettopp hjelpe folk i nærområdene, gjennom sin innsats i Syria, sier Listhaug.</p>
      <p>Hoff er den eneste internasjonale hjelpearbeideren som har vært i Syria under hele konflikten.</p>
    </article>
  </body>
</html>