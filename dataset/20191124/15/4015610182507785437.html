<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815950"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T15:23:00+00:00"/>
    <meta property="og:title" content="Кабаков отново на пътя на Жозе Моуриньо"/>
    <meta property="og:description" content="Българска съдийска бригада начело с Георги Кабаков ще ръководи мача между Тотнъм и Олимпиакос от петия кръг на група &quot;В&quot; на Шампионската  ..."/>
  </head>
  <body>
    <article>
      <h1>Кабаков отново на пътя на Жозе Моуриньо</h1>
      <address><time datetime="2019-11-24T15:23:00+00:00">24 Nov 2019, 15:23</time> by <a rel="author">SPORTAL.BG</a></address>
      <p>Българска съдийска бригада начело с Георги Кабаков ще ръководи мача между <a href="https://www.sportal.bg/statistics_team_news.php?champ=5&amp;team=115">Тотнъм</a> и <a href="https://www.sportal.bg/statistics_team_news.php?champ=32&amp;team=568">Олимпиакос</a> от петия кръг на група "В" на Шампионската лига.<br/><br/>Двубоят се очаква с много голям интерес, тъй като е своеобразно завръщане за мениджъра на "шпорите" Жозе Моуриньо на европейската сцена.<br/><br/>Помощници на Кабаков ще бъдат страничните съдии Мартин Маргаритов и Диян Вълков, а четвърти съдия е Никола Попов. Системата за видеонаблюдения е поверена на италианците Михаел Фабри и Давиде Маса, наблюдател на УЕФА е шотландецът Хю Далас.<br/><br/>Интересното е, че дебютът на Кабаков в Шампионската лига преди година отново бе в мач, в който мениджър бе Жозе Моуриньо. Тогава българинът ръководи срещата между <a href="https://www.sportal.bg/statistics_team_news.php?champ=4&amp;team=127">Валенсия</a> и <a href="https://www.sportal.bg/statistics_team_news.php?champ=5&amp;team=108">Манчестър Юнайтед</a>, която завърши с победа с 2:1 за испанския тим, а това бе и последният европейски мач на Моуриньо начело на Манчестър Юнайтед.</p>
    </article>
  </body>
</html>