<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sviat/blizak-papa-frantsisk-e-obvinen-seksualen-tormoz-161428/"/>
    <meta property="og:site_name" content="trafficnews"/>
    <meta property="article:published_time" content="2019-11-24T15:00:00+00:00"/>
    <meta property="og:title" content="Близък на папа Франциск е обвинен в сексуален тормоз"/>
    <meta property="og:description" content="Ако бъде осъден, той може да получи присъда до 10 години затвор"/>
  </head>
  <body>
    <article>
      <h1>Близък на папа Франциск е обвинен в сексуален тормоз</h1>
      <h2>Ако бъде осъден, той може да получи присъда до 10 години затвор</h2>
      <address><time datetime="2019-11-24T15:00:00+00:00">24 Nov 2019, 15:00</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Аржентинският епископ Густаво Санчета, близък на папа Франциск, ще се върне доброволно в родината си във връзка с обвинения в сексуално посегателство.</p>
      <p>Епископът ще замине във вторник и ще сътрудничи изцяло на властите, съобщи неговият защитник Хавиер Белда Иниеста пред църковните власти.</p>
      <p>Санчета е обвинен официално в "продължителен сексуален тормоз при утежняващи вината обстоятелства", на който според прокуратурата са били подложени двама семинаристи. Ако бъде осъден, той може да получи присъда до 10 години затвор.<br/>Епископът отрича обвиненията, предаде Нова тв.</p>
      <p>Този случай е особено важен за папа Франциск. Папата е бил информиран за обвиненията срещу бившето му протеже през 2015 г., две години преди Санчета да се оттегли от поста епископ на аржентинския град Оран.</p>
      <p>През 2017 г. папа Франциск му позволи да се оттегли "по здравословни причини", но след няколко месеца го назначи на висок пост във Ватикана.</p>
      <p>В телевизионно интервю по-рано тази година папата каза, че е питал Санчета за първоначалното обвинение, включително за голи селфита на телефона на епископа, и приел даденото обяснение, че телефонът е бил хакнат.</p>
      <p>Белда Иниеста подчерта, че съдиите са отхвърлили искането на аржентинската прокуратура за издаване на международна заповед за арест. Той подчерта, че според епископа целта на действията на прокурорите е единствено да бъде установена истината.</p>
      <related>
        <h4>Прочетете още</h4>
        <a href="https://trafficnews.bg/bohemi/razlichnite-mladi-ivan-i-nikoletaambitsiia-lyubov-i-mechti2-161278/"/>
        <a href="https://trafficnews.bg/obshtestvo/snegat-izchezna-pamporovo-161430/"/>
        <a href="https://trafficnews.bg/obshtestvo/plovdivchani-razdvoeni-cherniia-petak-realni-li-sa-161258/"/>
        <a href="https://trafficnews.bg/obshtestvo/nova-vlast-stari-problemi-shte-se-zastroi-li-parkat-zad-160862/"/>
      </related>
    </article>
  </body>
</html>