<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/24/356734/"/>
    <meta property="og:site_name" content="charter97.org"/>
    <meta property="article:published_time" content="2019-11-24T15:19:00+00:00"/>
    <meta property="og:title" content="Вінцук Вячорка: Хочацца, каб нашая дыяспара магла вярнуцца і несці палітычныя абавязкі на Бацькаўшчыне"/>
    <meta property="og:description" content="Але ўжо зараз Рада БНР закладае сапраўдныя дзяржаўныя традыцыі."/>
  </head>
  <body>
    <article>
      <h1>Вінцук Вячорка: Хочацца, каб нашая дыяспара магла вярнуцца і несці палітычныя абавязкі на Бацькаўшчыне</h1>
      <h2>Але ўжо зараз Рада БНР закладае сапраўдныя дзяржаўныя традыцыі.</h2>
      <address>
        <time datetime="2019-11-24T15:19:00+00:00">24 Nov 2019, 15:19</time>
      </address>
      <p>Медаль да стагоддзя Беларускай Народнай Рэспублікі пад час урачыстасцяў у Вільні атрымаў беларускі філолаг, палітык, публіцыст <b>Вінцук Вячорка</b>, перадае <a href="https://www.racyja.com/hramadstva/vintsuk-vyachorka-shkada-shto-u-nas-ne-skla/">«Радыё Рацыя»</a>.</p>
      <p>Медаль на знак прызнання заслугаў дзеля незалежнасці і дэмакратыі ўручыла яму старшыня Рады БНР <b>Івонка Сурвілла</b>.</p>
      <p>«Хачу сказаць, што гэта адна з найвыдатнйшых прадстаўніц (Івонка Сурвілла – рэд) залатога пакалення нашай дыяспары. Гэта абсалютна ідэйныя, адданыя справе людзі. І яна годна нясе тытул старшыні Рады БНР, прадстаўніка свабоднай Беларусі ў свеце. І вельмі шкада, што ў нас не складаецца гісторыя так, як яна складалася ў Балтыйскіх краінах, дзе выдатныя людзі з дыяспары вярталіся і неслі палітычныя абавязкі на самой Бацькаўшчыне», — кажа Вінцук Вячорка.</p>
      <p>Дэкрэтам старшыні Рады БНР і сяброў Рады ў 2018 годзе была заснавана адмысловая ўзнагарода Беларускай Народнай Рэспублікі. Выклікана ўвядзенне ўзнагароды было перадусім з прычыны таго, што ўведзеныя беларускія ўзнагароды ў кароткі перыяд сапраўднай незалежнасці пачалі дэвальвавацца.</p>
      <figure>
        <img src="https://i.c97.org/ai/356734/aux-1574597108-1.jpg"/>
        <figcaption>Фота: Радыё Рацыя</figcaption>
      </figure>
      <p>«Ордэн Каліноўскага ўвогуле знік з раскладу ўзнагародаў. А калі гаварыць пра ўзнагароды імя Скарыны, то дазвольце мне цяпер не гаварыць каму яны былі параздаваны цяперашнім кіраўніком дзяржавы – выпадковым людзям, зрэшты як выпадковыя тыя людзі, якія цяпер кіруюць нашай дзяржавай, чужыя нашай традыцыі, нашай гісторыі, нашым выдатным імёнам. І ў гэтым сэнсе вельмі важна правільна, што з’яўляюцца аўтэнтычныя беларускія ўзнагароды, верныя нашай сапраўднай дзяржаўнай традыцыі», — кажа Вінцук Вячорка.</p>
    </article>
  </body>
</html>