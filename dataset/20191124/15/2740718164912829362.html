<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/aktore-helena-bonham-carter-prisipazino-bijojusi-sulaukti-50-tojo-gimtadienio.ee7c08cd-0b71-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-24T15:01:00+00:00"/>
    <meta property="og:title" content="Aktorė Helena Bonham Carter prisipažino bijojusi sulaukti 50-tojo gimtadienio"/>
    <meta property="og:description" content="Prieš penkerius metus išsiskyrusi su savo ilgamečiu partneriu ir dviejų vaikų tėvu aktorė Helena Bonham Carter(53) oficialiai baigė liūdėti ir pasirodė viešumoje su nauju draugu rašytoju Rye Dagu Holmboe (32)."/>
  </head>
  <body>
    <article>
      <h1>Aktorė Helena Bonham Carter prisipažino bijojusi sulaukti 50-tojo gimtadienio</h1>
      <address><time datetime="2019-11-24T15:01:00+00:00">24 Nov 2019, 15:01</time> by <a rel="author">Žmonės.lt</a></address>
      <p>
        <b>Prieš penkerius metus išsiskyrusi su savo ilgamečiu partneriu ir dviejų vaikų tėvu aktorė Helena Bonham Carter(53) oficialiai baigė liūdėti ir pasirodė viešumoje su nauju draugu rašytoju Rye Dagu Holmboe (32).</b>
      </p>
      <p>Išties šiam ryšiui – daugiau nei metai: pirmosios bendros jųdviejų nuotraukos iš Londono pasirodė 2018-ųjų spalį, o susipažino jiedu dar vasarą. Bet oficialus patvirtinimas – visai kas kita. Taigi išvaizdus rašytojas ir meno bei literatūros žinovas atlydėjo aktorę į „Harper’s Bazaar“ metų moters apdovanojimus atsiimti Britų ikonos premijos.</p>
      <p>Helena, vaidinusi magiškomis galiomis apdovanotas herojes, tikrai žino jaunystės paslaptį (ne, tai ne chirurgo skalpelis) ir dvidešimties metų skirtumas nekrinta į akis. Ji pati interviu to paties „Harper’s Bazaar“ žurnalistei Lydiai Slater sakė pagaliau baigusi gedėti dėl nutrūkusių santykių – kelerius metus po skyrybų su Burtonu jautėsi trapi it stiklas, bet atėjo laikas eiti toliau. Ir šiandien yra laiminga su kitu – kiek netikėtas ir stebuklingas gyvenimo posūkis.</p>
      <figure>
        <img src="https://www.zmones.lt/photo/3f36b4db-0b72-11ea-9fe0-aa000054c883/1200x750s/helena-bonham-carter-scanpix-nuotr-5dd4fd66171e72-46813453.jpeg"/>
        <figcaption>Helena Bonham Carter / „Scanpix“ nuotr.</figcaption>
      </figure>
      <p>O dėl amžiaus – dabar geras tonas vadinti bet kurį tarpsnį amžinais<i> naujaisiais trisdešimt</i>. Helena irgi prisipažįsta bijojusi, kad po penkiasdešimtojo gimtadienio karjerą bus galima laikyti baigta. „Bet viskas atvirkščiai – ko gero, niekada nebuvau laimingesnė ir labiau patenkinta. Televizija klestėte klesti, taigi aktoriai turi iš ko rinktis ir darbo netrūksta. Baisu pagalvoti, kad mano jaunystės metais būdama daugiau kaip trisdešimties jau buvai laikoma sena“, – racionaliai svarsto aktorė.</p>
      <p>Gerbėjai nekantriai laukia trečiojo serialo „Karūna“ sezono, kuris pradedamas rodyti šį mėnesį, ir Bonham Carter įkūnytos princesės Margaret. Kas įdomiausia, aktorė ir 2002-aisiais mirusi princesė buvo susitikusios: Margaret draugavo su Helenos dėde Marku, tarnavusiu Vindzorą saugančiame grenadierių pulke, aktorė net įtaria, kad asmens sargybinį ir princesę siejo ir širdingesni ryšiai. Kad ir kaip ten būtų buvę, Margaret lankydavosi Marko vakarėliuose, kuriuose dalyvaudavo ir jo dukterėčia. O kartą net pagyrė jos, kaip aktorės, talentą.</p>
      <p>Žinoma, Bonham Carter nebūtų Bonham Carter, jei kurdama personažą pasitenkintų tik sena pažintimi. Rengdamasi vaidmeniui ji perskaitė kalnus biografijų, susitiko su Margaret draugais, tarp kurių buvo ir jos kirpėjas, ir trys freilinos. Aktorė sakė, kad damos tris valandas noriai pasakojo apie savo buvusią ponią ir atskleidė detalių, kurios niekada nebuvo skelbtos. Pavyzdžiui, kad Margaret devizas buvo „Kuo mažiau pastangų – tuo geriau“ ir kad ji taupė kiekvieną judesį. Net lūpdažį nusmailindavo iš abiejų pusių, kad lūpas būtų galima pasidažyti vienu judesiu. Jaunylė karalienės sesuo jautėsi tokia pažeidžiama (pati yra pasakojusi, kad jos pasitikėjimas savimi buvo plonytis kaip emalės sluoksnis), kad visada dėvėdavo korsetą, atstodavusį savotiškus emocinius šarvus.</p>
      <p>Princesės kirpėjas leido aktorei palaikyti išsaugotą garsiosios klientės garbaną – Helena prisimena, jog net šaltukas nugara nubėgo. Ir taip, vizitas pas ekstrasensą, turėjusį pakviesti princesės dvasią, tikrai buvo, kad ir kaip juokingai ar beprotiškai tai skambėtų. Ji pati ir kiti kambaryje jautė energijos virpesius, o princesė net davė keletą naudingų patarimų (pavyzdžiui, kad su kandikliu, su kuriuo pati nesiskyrė, atrodo aukštesnė) ir pasakė esanti patenkinta, kad ją įkūnija būtent Bonham Carter.</p>
      <p>Be „Karūnos“, ateinančiais metais pasirodo nuotykių filmas „Enola Holms“, kuriame aktorė įkūnija paties Šerloko Holmso sutuoktinę. Gruodį bus rodomas dokumentinis filmas, pasakojantis nepaprastą Helenos senelių istoriją Antrojo pasaulinio karo metais. Senelis iš motinos pusės diplomatas Eduardo Propperis de Callejónas padėjo tūkstančiams žydų pasitraukti iš nacių okupuotos Prancūzijos, tėvo mama Violet Asquith – pirmoji moteris Liberalų partijos pirmininkė. Pačią Bonham Carter irgi domina kur kas daugiau nei vaidyba – nuo politikos iki labdaringos veiklos. Ir ji sako, kad šiandien būti moterimi gerai – galima tiek daug nuveikti.</p>
      <p>Tad nė kiek nenuostabu, kad ekscentriškoji Helena sužavėjo jauno vyro širdį. Galų gale gyvenimą su vyresniais vyrais jį irgi išbandė. Partnerystė su Timu Burtonu (61) truko trylika metų, pora susilaukė sūnaus Billy (16) ir dukters Nell (11). Iki Burtono šalia Helenos irgi buvo vyresnis ponas – aktorė penkerius metus susitikinėjo su kolega Kennethu Branagh (58), kuris tada vis dar buvo Emmos Thompson vyras.</p>
    </article>
  </body>
</html>