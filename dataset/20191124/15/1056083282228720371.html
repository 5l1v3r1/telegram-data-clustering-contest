<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301842/%D8%AA%D8%B0%DA%A9%D8%B1%D8%A7%D8%AA-%DA%A9%D8%AA%D8%A8%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%A8%D9%87-%D9%85%D8%B3%D8%A6%D9%88%D9%84%D8%A7%D9%86-%D8%A7%D8%AC%D8%B1%D8%A7%DB%8C%DB%8C-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T15:22:41+00:00"/>
    <meta property="og:title" content="تذکرات کتبی نمایندگان مجلس به مسئولان اجرایی کشور"/>
    <meta property="og:description" content="یک عضو هیئت رئیسه مجلس تذکرات کتبی نمایندگان به مسئولان اجرایی کشور را قرائت کرد."/>
  </head>
  <body>
    <article>
      <h1>تذکرات کتبی نمایندگان مجلس به مسئولان اجرایی کشور</h1>
      <address><time datetime="2019-11-24T15:22:41+00:00">24 Nov 2019, 15:22</time> by <a rel="author">عرفان حاجی‌پروانه</a></address>
      <p>یک عضو هیئت رئیسه مجلس تذکرات کتبی نمایندگان به مسئولان اجرایی کشور را قرائت کرد.</p>
      <p>به گزارش ایسنا، علی اصغر یوسف‌نژاد در جلسه علنی عصر امروز (یکشنبه) مجلس شورای اسلامی تذکرات کتبی نمایندگان به مسئولان اجرایی کشور را به شرح زیر قرائت کرد:</p>
      <p>نصرالله پژمانفر نماینده مشهد و کلات به وزیر جهاد کشاورزی: با توجه به قیمت گذاری نامناسب گندم، فروش این محصول استراتژیک در سال جاری به لحاظ دولتی کاهش قابل ملاحظه‌ای داشته است. چرا وزارت جهاد درخصوص قیمت‌ گذاری گندم اقدام پایداری نمی‌کند؟</p>
      <p>سیدناصر موسوی لارگانی، به رئیس جمهور و وزرای کار و کشور: لزوم مقابله با تکدی‌گری در سطح شهرها و اقدام کارشناسی و مشورت با جامعه‌شناسان برای کاهش این معضل‌های اخیر. به وزیر اقتصاد: لزوم اصلاح سیستم سپرده‌گذاری بانکی که منجر به افزایش شدید نقدینگی و تورم در کشور می‌شود.</p>
      <p>حسینعلی حاجی دلیگانی نماینده شاهین شهر به وزیر راه و شهرسازی: در جهت اجرای قانون تسهیل ازدواج جوانان، موافقت با دریافت تسهیلات و ودیعه مسکن با اجاره سه ساله تسریع شود. به وزیر راه و شهرسازی: علت عدم تعهد سازمان هواپیمایی کشوری در قبال حقوق مسافران چیست؟</p>
      <p>جبار کوچکی نژاد به وزیر راه و شهرسازی: لزوم توزیع عادلانه قیر در شهرستان‌ها.</p>
      <p>صدیف بدری به وزیر صنعت، معدن و تجارت:  لزوم جلوگیری از افزایش قیمت‌ها در بازار به بهانه افزایش قیمت بنزین.</p>
      <p>سیدمحمدجواد ابطحی به وزیر کشور: حقوق کارکنان و کارمندان شهرداری خمینی شهر به دلیل رکود ساخت و ساز و عدم تحقق منابع درآمدی شهرداری ها پرداخت نشده است، لازم است کمک صورت گیرد. به وزیر صنعت، معدن و تجارت: به مردم وعده دادید که قیمت‌ها زیاد نمی‌شود، در شرایطی که دو صنعت تحت مدیریت شما از فروش محصولات خود خودداری می‌کنند و به تعهدات خود عمل نمی‌کنند، چگونه چنین تعهدی می‌دهید؟ به وزیر امور اقتصادی و دارایی: چگونه بانک‌ها برای پرداخت ۱۰ میلیون تومان وام با سود بالا درخواست ضامن می‌کنند؟ ضامن کارمند با گواهی کسر از حقوق و چک می‌خواهند، ولی برای صدها میلیارد تومان به مفسدان اقتصادی و بدهکاران بانکی هیچ تعهد و وثیقه مناسبی نمی‌گیرند.</p>
      <p>نادر قاضی پور و علیرضا محجوب به وزیر فرهنگ و ارشاد اسلامی: اقدامات لازم برای ایجاد بازار هنر برای همه هنرمندان خصوصاً پیشکسوتان و نخبگان هنر. به وزیر صنعت، معدن وتجارت: دستور لازم جهت ایجاد بازار هنر برای پیشکسوتان هنر کشور.</p>
      <p>سیده حمیده زرآبادی به وزیر نیرو: صدور پروانه بهره برداری چاه آب برای روستاهای حوزه انتخابیه جهت تامین آب باغات قدیمی زیتون.</p>
      <p>سیدقاسم جاسمی به وزیر راه و شهرسازی: عدم هماهنگی با معاونین وزارت راه و شهرسازی، به وزیر تعاون، کار و رفاه اجتماعی: تسریع در اجرایی کردن ماده ۱۲۴ قانون برنامه پنجم توسعه.</p>
      <p>انتهای پیام</p>
    </article>
  </body>
</html>