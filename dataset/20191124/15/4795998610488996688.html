<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/talat-atilla-dan-yeni-aciklama-o-haberi-ben-yapmaliydim,849475"/>
    <meta property="og:site_name" content="T24"/>
    <meta property="article:published_time" content="2019-11-24T15:22:00+00:00"/>
    <meta property="og:title" content="Talat Atilla'dan yeni açıklama: O haberi ben yapmalıydım"/>
    <meta property="og:description" content="Talat Atilla'dan yeni açıklama: O haberi ben yapmalıydım"/>
  </head>
  <body>
    <article>
      <h1>Talat Atilla'dan yeni açıklama: O haberi ben yapmalıydım</h1>
      <h2>Talat Atilla'dan yeni açıklama: O haberi ben yapmalıydım</h2>
      <address>
        <time datetime="2019-11-24T15:22:00+00:00">24 Nov 2019, 15:22</time>
      </address>
      <p>Sözcü yazarı <b>Rahmi Turan</b>'ın CHP'li <b>Muharrem İnce</b>'nin Beştepe'ye giderek Cumhurbaşkanı ile görüştüğü iddiasının kaynağı olarak açıkladığı Gazeteci <b>Talat Atilla, </b>Twitter'dan yeni bir açıklama yaptı. Atilla'nın açıklamaları şöyle:<br/>"Yayın organlarında, sosyal medyada benimle hesabı olan, daha önce eleştirdiğim ne kadar soytarı, iki yüzlü, itibarı sadece şöhret olan gazeteci ve politikacı varsa, haberi maske yaparak bana hakaret ettikleri gibi manipülasyon yapıyorlar.. Amacı sadece eleştiri olan, "aslında ne oldu?" diye sorgulayanlara saygım var. Ancak iş o kadar çığırından çıktı ki, "sorularına yanıt vermediğim gazeteciler" bile TV'ye çıkıp beni eleştirecek kadar küçüldüler. Onlara karşı hukuki ve yazılı yanıtlarım olacak.<br/>"Stajyer gazetecilik yapanlar bile bilirler ki, gazeteciler birbirlerine haber jesti yapar. Rahmi Turan da Uğur Dündar da sahibi olduğum siteye, ismime ve haberlerime defalarca yer verdikleri için onlara yaptığım bir jesttir bu. Bugüne bakınca bunun hata olduğunu görüyorum. <br/>"Haberi ben yapmalıydım. Kemal beyin "Biliyorum ama açıklamam" sözleri yerine bana saldırmayı, altından komplolar uydurmayı tercih edenler; güçlü gördüklerinin eteklerine sığınıp, kolay gördükleri hedefe ateş eden, hem CHP'ye hem iktidara yaranmak isteyen korkak ve zavallılar...<br/>"Geçmişte yaptığım ve doğruluğu ortaya çıkan yüzlerce haberim, 50'ye yakın ulusal ve uluslararası ödülümü, beni kriminalize etmeye çalışanların suratına çarpıyorum! Hiç kimseye verilemeyecek hesabım yok. Rahmi Turan "Kaynağı açıklamam' dediği için Rahmi beyi korumak maksadıyla açıklamadım ama Rahmi beyin bunaldığını görünce defalarca "Ben olduğumu açıklayacağım" demek için aradım ama yanıt vermedi. O sırada bana Oda TV sorunca, TV'de "Kaynağı açıklamam doğru olmaz" dediği için Rahmi beyi yalancı çıkarmamak için benim demedim.<br/>"Turan abimdir. Onu ve hiç kimseyi bilerek hayatım boyunca manipüle etmeyeceğime beni tanıyanları ve rabbimi şahit tutarım. Rahmi abiyi anlıyorum. Ona saygım da sevgim de devam ediyor. Benim sitem de yıllarca baş yazarlık yaptı. Canı sağ olsun. Dün de duayen yazardı, bugün de.<br/>"Kılıçdaroğlu'nun Fox'da ifade ettiği sözler ortada... "Biliyorum, açıklayamam" dedi. Haber bana geldiğinde çok iddialı bulduğum için getiren CHP'liden "Sizin partinizin mensubu olduğu için bunu Kemal beyden yüzde yüz doğrudur ifadesini alman şart " dedim.<br/>"Kılıçdaroglu'ndan "yüzde yüz doğru yanıtını " alarak bana getirdi. Cumhurbaşkanı Erdoğan çok iddialı konuşunca, yeniden sordum. Yine " yüzde yüz" yanıtı geldi. Parçaları toplayınca; Kılıçdaroğlu'nun doğruluğundan emin olduğu haberin çıkmasını arzu ettiğini anlıyorum.<br/>"Kılıçdaroğlu, TV'de söylediği "Doğrudur ama açıklamam" sözünü nasıl söylediyse... Haber kaynağıma, TV'ye çıkmadan önce kendisine doğrulattığım bu haberden haberi olduğunu artık açıklamalıdır. Beklenen ne? Haber kaynağımı deşifre etmem mi?<br/>"Haber kaynağımı.. Medya derimi yüzse.. Mahkemeler müebbet verse... Bana saldıranlar alçaklıkta sınır tanımasa da açıklamayacağım.... Kılıçdaroğlu'nun kendisini ve partisini yıpratmamak için kamuoyuna açıklama zorunluluğu var. Ve mutlaka açıklayacağından da şüphem yok.<br/>"Farklı noktalardan "Seni öldürmeden önce rezil edeceğiz! " mesajları atılıyor. Tarihe not için yazdım. Allah istemeden yaprak yere düşmez. Kim gelecekse. Üzerimde çakım bile yok! Ürkerim ama asla korkmam. Allah'tan başkasından korkmaya da haya ederim.. Allah kuluna kafidir.,</p>
      <h3>"Kılıçdaroğlu açıklamazsa ben açıklama yapacağım" demişti</h3>
      <p>Atilla, haberi CHP’li bir kaynaktan aldığını, çok yönlü olarak kontrol ettiğini ve CHP Genel Başkanı Kemal Kılıçdaroğlu’na doğrulattığını söylemişti. Atilla  sosyal medya hesabından yaptığı paylaşımda Kılıçdaroğlu'nun açıklama yapmasını beklediğini, eğer açıklama gelmezse kendisinin yeni bir açıklama yapacağını belirtmişti.<br/><b>TIKLAYIN</b> - <a href="https://t24.com.tr/haber/talat-atilla-kaynagim-chp-li-haberi-cok-yonlu-cek-ettim-chp-liderine-dogrulattim,849346">Talat Atilla: Kaynağım CHP'li; haberi çok yönlü çek ettim, CHP liderine doğrulattım<br/></a><b>TIKLAYIN</b> - <a href="https://t24.com.tr/haber/muharrem-ince-aciklama-yapiyor,849446">Muharrem İnce: Bugün partiyi yönetenler ciğerimi dağladı</a></p>
    </article>
  </body>
</html>