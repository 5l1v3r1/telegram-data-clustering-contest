<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/gajic-deveti-mart-je-izbio-zbog-jednog-saopstenja-kakvih-je-danas-deset-dnevno/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T15:11:18+00:00"/>
    <meta property="og:title" content="Gajić: Deveti mart je izbio zbog jednog saopštenja kakvih je danas deset dnevno"/>
    <meta property="og:description" content="Ovakva navijačka atmosfera, koju su kreirali vlast i njihovi mediji, jako je opasna i može da eskalira, upozorava urednik portala Cenzolovka Perica Gunjić, dok advokat Vladimir Gajić ukazuje da u našem društvu podeljenost ima endemsku dimenziju i da praktično traje od početka 20.veka."/>
  </head>
  <body>
    <article>
      <h1>Gajić: Deveti mart je izbio zbog jednog saopštenja kakvih je danas deset dnevno</h1>
      <address><time datetime="2019-11-24T15:11:18+00:00">24 Nov 2019, 15:11</time> by <a rel="author">FoNet</a></address>
      <p>
        <b>Ovakva navijačka atmosfera, koju su kreirali vlast i njihovi mediji, jako je opasna i može da eskalira, upozorava urednik portala Cenzolovka Perica Gunjić, dok advokat Vladimir Gajić ukazuje da u našem društvu podeljenost ima endemsku dimenziju i da praktično traje od početka 20.veka.</b>
      </p>
      <p>On je u serijalu Kvaka 23 Novinske agencije FoNet ocenio da je unutrašnje stanje je u Srbiji bilo mnogo bolje između 1990. i 2000.godine.</p>
      <p>Tada su, kako je objasnio, bili snažniji i građani, i političke stranke i koalicije, i civilno društvo i Univerzitet i akademska zajednica.</p>
      <p>„Milošević je stvarno morao da misli o tome kako će narod da reaguje na najmanje sitnice“, rekao je Gajić i podsetio da je „9.mart izbio zbog jednog običnog saopštenja, kojih danas imate deset dnevno, ali reakcija ne postoji“.</p>
      <p>Postoji prigušena energija koja može da eksplodira zbog najmanje sitnice.</p>
      <p>Prema njegovom uverenju, među građanima zato postoji prigušena energija koja može da eksplodira zbog najmanje sitnice, događaja koji uopšte ne možemo da predvidimo, ali koji će promeniti političku situaciju.</p>
      <p>Gajić napominje da je Srbija, u kojoj nikada i nije stvoreno pravo građansko društvo, sada podeljena na dve strane, kao oko nekadašnje Mažino linije. Kako je predočio, u situaciji smo u kojoj više nisu bitne politike, nikakva ideološka ili politička uverenja, bilo kakvi vrednosni sistemi, već samo podela „mi ili On“.</p>
      <p>S druge strane, Gunjić je u razgovoru za FoNet rekao da mi ne živimo u demokratskom, već u nekoj formi prepolitičkog sistema, gde polarizacije mogu da budu jako opasne.</p>
      <p>On ukazuje da se aktuelna vlast obračunava sa svakim ko se usudi da je kritikuje, što nije incident koji se povremeno događa, već način funkcionisanja vlasti. „Imam utisak da oni idu na neku vrstu kontrolisanog sukoba unutar društva, s tim što se bojim da nisu toliko sposobni da to do kraja kontrolišu i može da dođe do ozbiljnih sukoba“, procenjuje urednik Cenzolovke.</p>
      <h3>Povezani tekstovi:</h3>
    </article>
  </body>
</html>