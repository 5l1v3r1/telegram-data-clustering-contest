<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121439/mocny-glos-forum-zydow-polskich-ws-ustawy-447-sytuacja-jest-tragiczna.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-24T15:54:00+00:00"/>
    <meta property="og:title" content="Mocny głos Forum Żydów Polskich ws. ustawy 447. &quot;Sytuacja jest tragiczna&quot;"/>
    <meta property="og:description" content="Forum Żydów Polskich odniosło się do głośnego raportu żydowskiej organizacji ADL, w którym uznano Polskę za &quot;najbardziej antysemicki kraj świata&quot;. &quot;Główną przyczyną wzrostu postaw niechęci wobec Żydów jest w Polsce ustawa 447 (...). Organizacje domagające się »własności bezspadkowej« otworzyły - z chciwości, cynicznie - »puszkę Pandory«. To więcej niż błąd, to zła wola&quot; – czytamy w oświadczeniu Forum."/>
  </head>
  <body>
    <article>
      <h1>Mocny głos Forum Żydów Polskich ws. ustawy 447. "Sytuacja jest tragiczna"</h1>
      <address><time datetime="2019-11-24T15:54:00+00:00">24 Nov 2019, 15:54</time> by <a rel="author">DoRzeczy.pl</a></address>
      <h4>Forum Żydów Polskich odniosło się do głośnego raportu żydowskiej organizacji ADL, w którym uznano Polskę za "najbardziej antysemicki kraj świata". "Główną przyczyną wzrostu postaw niechęci wobec Żydów jest w Polsce ustawa 447 (...). Organizacje domagające się »własności bezspadkowej« otworzyły - z chciwości, cynicznie - »puszkę Pandory«. To więcej niż błąd, to zła wola" – czytamy w oświadczeniu Forum.</h4>
      <p>Kilka dni temu żydowska Liga Przeciw Zniesławieniom (ADL) opublikowała raport na temat postaw antyżydowskich na świecie. Uznano w nim, że to Polska jest dziś "najbardziej antysemickim krajem na świecie", a metodologia samego badania wzbudziła wiele kontrowersji i wątpliwości.</p>
      <p>Do sprawy głośnego raportu odniósł się Paweł Jędrzejewski z Forum Żydów Polskich. "Raport ADL na temat postaw antysemickich jest rozgłaszany w polskich mediach pod apokaliptycznym, acz fałszywym tytułem: »Polska najbardziej antysemickim krajem świata«. Fałszywym, bo »przebadano« tylko kilkanaście krajów, w tym żadnego muzułmańskiego" – zauważa publicysta. W mocnym oświadczeniu podkreśla także, że jeśli możemy mówić o intensyfikacji niechęci wobec Żydów w Polsce, to przyczyną tego jest ustawa JUST Act 447.</p>
      <h3>"Dylemat moralny"</h3>
      <p>Autor oświadczenia wskazuje na moralny dylemat towarzyszący burzliwej dyskusji o restytucji mienia bezspadkowego. "W najprostszych słowach: Niemcy wymordowali polskich Żydów. Na mocy prawa ich własność przeszła na Skarb Państwa. Jednak poza aspektem prawnym jest też moralny: państwo polskie, czyli wszyscy obywatele, odnieśli <b>niechcianą</b> (podkreślam!) korzyść ze śmierci zamordowanych właścicieli, po których nie ocalał żaden spadkobierca" – zwraca uwagę Jędrzejewski. Dodaje, że kluczowy fragment ustawy 447 zakłada restytucję mienia bezspadkowego "w celu pomocy potrzebującym ofiarom Holokaustu, w celu wspierania edukacji o Holokauście, oraz innych celach". Publicysta zaznacza, że domagający się dziś restytucji mienia pożydowskiego w rzeczywistości nie mają i nie mieli nic wspólnego z ofiarami Holokaustu.</p>
      <p>"Czyli przyjdą amerykańscy, żydowscy prawnicy – powiedzmy to wprost: rekiny! – i będą domagać się »mienia bezspadkowego«, mimo że nie są spadkobiercami zamordowanych, że nic ich nigdy z nimi nie łączyło. I w dodatku uzyskane pieniądze mogą wydawać w zasadzie dowolnie, bo przecież każdy cel jest »innym celem«" – podkreśla Jędrzejewski. Publicysta Forum Żydów Polskich wskazuje, że o ile moralnym dylematem jest niechciana korzyść polskiego państwa, tak skandalem jest to, że organizacje niemające nic wspólnego z ofiarami, chcą dziś zyskać odszkodowania wyłącznie dlatego iż same mianowały się "spadkobiercami".</p>
      <p>FŻP zauważa także, że bezpodstawne żądania organizacji żydowskich wspiera amerykański Senat, co podsyca tlący się konflikt. "W tym momencie podkreślić trzeba jednak zasadniczą różnicę pomiędzy państwem polskim a wspomnianymi organizacjami: państwo polskie uzyskało tę korzyść nieintencjonalnie. Wbrew sobie. Zaatakowane i zniewolone. Organizacje te zaś chcą »krwawe« pieniądze przejąć całkiem świadomie. Taką mają intencję. Pod względem moralnym to wielka różnica" – akcentuje Jędrzejewski. Jako rozwiązanie tego problemu podaje przeznaczenie funduszy z mienia bezspadkowego na cel zgodny z ustawą 447, czyli edukację o Holokauście. "Nie przez żadne organizacje, tylko przez Polskę, oraz wyłącznie według trybu i na zasadach ustalonych przez Polskę. Zamordowani byli polskimi obywatelami" – stwierdza publicysta. Dodaje, że jego propozycja nie została przez nikogo rozważona.</p>
      <h3>"Pośmiertny triumf Hitlera"</h3>
      <p>Na koniec Jędrzejewski ostrzega, że powstały i zaogniający się konflikt polsko-żydowski jest "pośmiertnym triumfem Hitlera". "Sytuacja jest tragiczna, bo konflikt będzie narastał. Po jednej stronie są ludzie bezwzględni, międzynarodowi gracze, lobbyści, z propagandowym aparatem medialnym. Po drugiej – ludzie, którzy widzą bezczelność tych żądań, ale – niestety – nie dostrzegają moralnego dylematu, o którym piszę, a który ich pośrednio dotyczy. Rezultatem będzie wzrost emocji antyżydowskich, wzrost emocji antypolskich, nienawiść i wszystkie konsekwencje takiego zjawiska. Bardzo ponure, złe, agresywne jak złośliwy rak" – przestrzega autor oświadczenia. Dodaje dalej, że ku jego zmartwieniu nadchodzi "gigantyczna kłótnia o pieniądze ostatecznie i trwale pogorszy trudne relacje polsko-żydowskie".</p>
      <p>"A dla ludzi, który dziś mają po 15 czy 20 lat, Holokaust będzie się na resztę życia kojarzył przede wszystkim z wielką, obrzydliwą awanturą o pieniądze po wymordowanych. Organizacje domagające się »własności bezspadkowej« otworzyły – z chciwości, cynicznie – »puszkę Pandory«. To więcej niż błąd, to zła wola" – podsumowuje Forum Żydów Polskich.</p>
      <footer>/ Źródło: <a href="https://dorzeczy.pl/">DoRzeczy.pl</a> / forumzydowpolskichonline.org <br/>/ bal</footer>
    </article>
  </body>
</html>