<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291623,olsztyn-sad-nie-wie-czy-sedzia-zostal-powolany-przez-krs-zgodnie-z-prawem"/>
    <meta property="og:site_name" content="na:Temat"/>
    <meta property="article:published_time" content="2019-11-24T15:45:26+00:00"/>
    <meta property="og:title" content="Sąd w Olsztynie sprawdza, czy sędzia mógł... wydać wyrok. Wraca kwestia list poparcia do KRS"/>
    <meta property="og:description" content="Sąd w Olsztynie nie ma pewności, czy wyrok wydał sędzia, który jest do tego uprawniony. Wszystko z powodu zamieszania wokół KRS. Wątpliwości co do jej legalności i politycznej niezależności sprawiają, że nie wiadomo, czy sędziowie przez nią powołani zostali nominowani zgodnie z prawem."/>
  </head>
  <body>
    <article>
      <h1>Sąd w Olsztynie sprawdza, czy sędzia mógł... wydać wyrok. Wraca kwestia list poparcia do KRS</h1>
      <address><time datetime="2019-11-24T15:45:26+00:00">24 Nov 2019, 15:45</time> by <a rel="author">Aneta Olender</a></address>
      <p>Sąd w Olsztynie nie ma pewności, czy wyrok wydał sędzia, który jest do tego uprawniony. Wszystko z powodu zamieszania wokół KRS. Wątpliwości co do jej legalności i politycznej niezależności sprawiają, że nie wiadomo, czy sędziowie przez nią powołani zostali nominowani zgodnie z prawem.<br/><br/><br/>Sąd Okręgowy w Olsztynie obecnie rozpatruje apelację od wyroku w jednej z cywilnych spraw. Fundusz inwestycyjny domaga się zapłaty od pozwanej kobiety. Przy tej okazji sąd postanowił sprawdzić czy sędzia, który wydał wyrok w pierwszej instancji, został powołany zgodnie z prawem, ponieważ powoływała go nowa KRS. <br/><br/>Chodzi o to, aby uniknąć sytuacji, w której za chwilę może okazać się, że sędzia orzekający w sprawie nie miał do tego odpowiednich atrybutów. W konsekwencji jego wyrok także nie miałby znaczenia.<br/><br/>– Sąd Okręgowy w Olsztynie w toku postępowania odwoławczego uznał za konieczne rozstrzygnięcie, czy sędzia nominowany przez nową Krajową Radę Sądownictwa był uprawniony do tego, aby w pierwszej instancji orzekać w tej sprawie – mówiła Agnieszka Żegarska, rzeczniczka Sądu Okręgowego w Olsztynie.<br/><br/>Tę kwestię uda się wyjaśnić, jeśli <a href="https://natemat.pl/277845,kiedy-kancelaria-sejmu-wykona-prawomocny-wyrok-nsa">Kancelaria Sejmu</a> odpowie na postanowienie nakazujące, które wydał Sąd Okręgowy w Olsztynie. Szef kancelarii został zobowiązany do przekazania list poparcia sędziów oraz obywateli, którzy poparli kandydatów na członków nowej Krajowej Rady Sądownictwa. <br/><br/><br/><b>Utajnione listy</b><br/><a href="https://natemat.pl/291025,co-oznacza-wyrok-tsue-ws-krs-tlumaczy-mec-michal-wawrykiewicz">Wątpliwości co do legalności neo-KRS</a> pojawiły się, ponieważ <a href="https://natemat.pl/281645,pis-nie-chce-pokazac-listy-poparcia-dla-krs-powodem-przypadek-nawackiego">PiS od miesięcy, mimo wyroków sądów, nie chce ujawnić list poparcia dla sędziów Krajowej Rady Sądownictwa</a>.<br/><br/>– To wydaje się prostą konsekwencją. Upraszczając, skoro nie istnieje KRS, to znaczy, że wszystkie decyzje KRS-u są nieistniejące, w związku z tym powołania sędziowskie też są nieistniejące, więc te osoby nie są sędziami, czyli wydają wyroki w imieniu Rzeczpospolitej Polskiej, nie mając do tego uprawnień – <a href="https://natemat.pl/281661,listy-poparcia-do-krs-o-co-chodzi">mówił w rozmowie z naTemat Patryk Wachowiec analityk prawny Forum Obywatelskiego Rozwoju</a>.</p>
      <figure>
        <iframe data-src="https://twitter.com/natemat/status/1196706291659558912" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Wyrok Trybunału Sprawiedliwości</b><br/>Przypomnijmy, ze 19 listopada w sprawie nowej KRS zapadł wyrok Trybunał Sprawiedliwości Unii Europejskiej: sposób powoływania członków nowej Krajowej Rady Sądownictwa jest niezgodny z prawem unijnym.<br/><br/><a href="https://natemat.pl/291003,tsue-sposob-powolywania-sedziow-przez-krs-niezgodny-z-prawem-ue">Jak pisał w swoim tekście Rafał Badowski</a>, zgodnie z wyrokiem TSUE Sąd Najwyższy powinien zbadać niezależność nowej Izby Dyscyplinarnej i to, czy może ona rozpoznawać spory dotyczące przechodzenia sędziów w stan spoczynku. To oznacza, że SN może zakwestionować niezależność Izby Dyscyplinarnej i upolitycznienie KRS.<br/><br/>Decyzja Trybunału Sprawiedliwości UE w praktyce cofa całą pisowską reformę sądownictwa.<br/><br/><i>źródło: <a href="https://olsztyn.wyborcza.pl/olsztyn/7,48726,25442849,czy-krs-jest-legalna-sad-w-olsztynie-zada-od-sejmu-dokumentow.html">Gazeta Wyborcza</a></i></p>
    </article>
  </body>
</html>